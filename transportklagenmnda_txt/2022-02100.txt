Vedtak i Transportklagenemnda - Fly

Sammendrag

Spørsmål om erstatning for utgifter til egen omruting

Dato
14.02.2023

Saksnummer
2022-02100

Tjenesteytere
SAS

Klager har i det vesentlige anført

Klager med reisefølge (til sammen fire personer) skulle reise med SAS fra Pisa til Oslo
den 8. juli 2022 (SK4824 kl. 09:50-12:40). Den 7. juli 2022 fikk de imidlertid beskjed fra
SAS om at flyvningen var kansellert. Klager hadde den 6. juli 2022 kjøpt flybilletter med
Norwegian med 24-timers avbestillingsfrist (direkteflyvning den 7. juli). Dette fordi de
antok at SAS-flyvningen ville bli kansellert, og billettene ble fort utsolgt. De tenkte at de
da eventuelt kunne avbestille Norwegian-billettene dersom SAS-flyet likevel skulle gå.
Klager skulle på jobb offshore mandag den 11. juli, og var avhengig av å komme seg hjem
i tide. 

I chatkorrespondanse med SAS ble det spurt spesifikt om det var problematisk at
billettene var bestilt før formell kanselleringsbeskjed. Svaret fra SAS var at dette ikke
var noe problem.  Klager fikk den 7. juli melding fra SAS om at de hadde booket dem
om til BA0605 fra Pisa til London, og videre med SK0810 (ifølge chatmedarbeider SAS
Connect) fra London til Oslo (9. juli 2022). Klager har fremlagt kopi av chat med SAS og
anfører at det står presisert i denne at dersom flyvningen skulle starte 24 timer etter
opprinnelig avgang, så kunne en takke nei til denne uten å miste retten til å få refundert
mellomlegget til reise booket på egenhånd. Klager poengterer at de brukte hele dagen
den 7. juli på å lete etter informasjon og sitte i telefon- og chatkø med SAS for å være
sikre på at de ikke kjøpte ny reise uten å få mellomlegget refundert. 

Klager har fremsatt krav om standarderstatning på 400 EUR per person i henhold til
EU-forordning 261/2004, refusjon av opprinnelige SAS-billetter (4584 NOK), refusjon av
mellomlegg til nye billetter (20788 NOK) og taxi fra Oslo Lufthavn natt til fredag den 8. juli
(260 NOK). For sistnevnte har klager skrevet at nemnda kan se bort fra denne, da klager
hadde planlagt shuttlebuss til Comfort Hotell Runway. Om flyet hadde landet på tid ville
det kostet mellom 118-320 NOK. 

Underveis i saksbehandlingen i Transportklagenemnda har klager fått svar fra SAS om at
de vil få kompensert 400 EUR per person + 260 NOK for transportutgifter, totalt utbetalt
16972 NOK.

Tjenesteyterne har i det vesentlige anført
SAS har ikke fremmet noe formelt tilsvar til Transportklagenemnda. 

Til klager direkte har SAS skrevet at de dekker 400 EUR per person i standarderstatning
og at de har refundert 260 NOK for transport (totalt 16972 NOK). 

For klagers krav knyttet til alternativ transport mener SAS at klager ikke har rett på
refusjon av dette, da SAS ombooket klager med reisefølge innen 72 timer fra opprinnelig
planlagt flyvning.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3, tredje ledd. SAS
har tross oppfordring ikke fremmet tilsvar i saken. 

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7.

SAS har erkjent at klager med reisefølge har rett på 400 EUR per person.  Klager har i
tillegg fått medhold i kravet om refusjon av ekstrakostnaden på 260 NOK.

Spørsmålet for nemnda er klagers rettigheter til refusjon av flyreisen med SAS og
mellomlegg til ny reise arrangert på egenhånd.

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf. EU-
forordning 261/2004 artikkel 8. Det følger av fast nemndpraksis og av EU-kommisjonens
tolkningsveileder til forordningen at klager kan kreve refusjon av utgifter til omruting
gjort på egenhånd dersom selskapets tilbud og assistanse ikke kan regnes som
tilstrekkelig etter forordningen. 

I klagers tilfelle forstår nemnda det som at det å komme seg hjem var det viktigste
for klager. Grunnet situasjonen med streiken var klager proaktiv og kjøpte nye
billetter hos Norwegian (avreise en dag tidligere, med avbestillingsmulighet) før
kanselleringsbeskjeden kom. Dette for å være sikre på at de hadde en mulig hjemreise.
Klager måtte rekke sin jobb offshore. 

Nemnda mener at flyselskapet må få en rimelig sjanse til å omrute passasjeren før
passasjeren eventuelt ordner omruting på egenhånd og krever dette dekket av selskapet.
Klagers avgang med SAS var planlagt den 8. juli 2022. Ifølge chatkorrespondansen med
SAS den 7. juli fikk klager samme dag som kanselleringen beskjed om at de var omrutet
via London den 9. juli 2022. I utgangspunktet mener nemnda at klager med dette ble
tilbudt omruting i henhold til EU-forordning 261/2004 artikkel 8. 

Slik nemnda forstår det hadde klager imidlertid fortsatt mulighet til å avbestille
Norwegian-billettene på det tidspunktet de fikk vite om SAS sitt omrutingstilbud. Han
var likevel i tvil om de skulle velge disse eller den nye ruten med SAS. Kundebehandleren
i chat skrev følgende til klager:  "If you are rebooked to a flight that departs more than
24 hours of your original departure but cannot travel according to the new itinerary,
you may book a ticket with another airline, take a train, bus, or rent a car. You must
cancel your booking in My bookings / your travel agent before you make your own travel
arrangement. We will reimburse the difference between your unused flight ticket and
the alternative travel transportation. The new ticket or cost of alternative transportation
must be in the same service class or same price range as your original flight ticket."

Basert på den ovenstående beskjeden klager fikk (sett sammen med den øvrige
chatkorrespondansen mellom klager og SAS) og den uoversiktlige situasjonen med
streiken, mener nemnda at klager i denne saken med rimelighet kunne forstå det som
at han kunne avbestille SAS-billettene og reise med Norwegian-billettene isteden (og
deretter få mellomlegget refundert). Nemnda anbefaler med dette at SAS refunderer
klagers kostnader til nye flybilletter med Norwegian pålydende 25372 NOK. Slik nemnda
forstår det har SAS ikke refundert klagers opprinnelige billetter med SAS, men dersom
dette eventuelt er gjort i ettertid, kan SAS gjøre fratrekk for utbetalt sum for disse. Dette
for at passasjeren ikke skal reise gratis.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at SAS refunderer klagers kostnader til nye flybilletter
med Norwegian (pålydende 25372 NOK), med eventuelt fratrekk av allerede refundert
sum for opprinnelige SAS-billetter dersom utført.