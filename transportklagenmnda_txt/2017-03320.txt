Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
04.12.2018

Saksnummer
2017-03320

Tjenesteytere
SAS

Klager har i det vesentlige anført

Klager skulle reise fra Trondheim til Vilnius via Stockholm den 27. oktober 2017 kl 20.40
med SK2474 og SK1740, og retur fra Riga til Trondheim den 30. oktober på separat billett
med Norwegian. Hensikten med reisen var å delta i et bryllup den 28. oktober. Klager
reiste med sitt spedbarn. Klagers kone reiste sammen med dem på samme flyvning, men
på separate billetter. 

Underveis til Stockholm ble klager informert om at SK1740 fra Stockholm til Vilnius var
kansellert. Da det ikke fantes noen mulighet til å komme seg fra Stockholm til Vilnius
i tide til å rekke bryllupet måtte klager avbryte reisen og returnere til Trondheim. SAS
arrangerte returen, og flyselskapet har refundert flybillettene Trondheim - Vilnius. 

Klager krever standarderstatning 250 euro per person for seg og spedbarnet. Videre
krever han refusjon av returbilletter fra Riga til Trondheim med Norwegian, NOK 1 263 +
NOK 71.

Tjenesteyterne har i det vesentlige anført
SAS godtar krav om standarderstatning og har utbetalt 250 euro til den voksne i
reisefølget. Klager ble tilbudt omruting men valgte å avslå. SAS har refundert klagers
billett Trondheim - Vilnius. 

SAS kan ikke imøtekomme klagers krav om refusjon av ubenyttet billett med Norwegian.
Klager ble tilbudt omruting med SAS fra Stockholm til Vilnius men valgte å avslå. SAS har
refundert klager billett fra Trondheim til Vilnius. 

Klager krever også refusjon av forhåndsbetalt leie av leilighet i Vilnius. Etter EU-
forordningens artikkel 12 skal standarderstatningen trekkes fra erstatning på annet
grunnlag. Når det gjelder refusjon av leie av leilighet anser SAS at denne dekkes av
standarderstatningen. 

SAS kan ikke imøtekomme klagers krav utover det som allerede er utbetalt.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7. 

Nemnda legger til grunn at klager underveis fra Trondheim til Stockholm ble informert
om at SK1740 fra Stockholm til Vilnius var kansellert. Klager valgte å avbryte reisen og ble
fraktet kostnadsfritt tilbake til Trondheim. 

Klager krever standarderstatning for seg selv og for spedbarnet, forhåndsbetalt leie av
leilighet i Vilnius, og refusjon av ubenyttet returbillett fra Riga til Trondheim med annet
flyselskap på separat billett. 

Ved kansellering har passasjerene valget mellom refusjon av hele billettprisen eller
omruting snarest mulig, på tilsvarende transportvilkår. Flyselskapet plikter også å tilby
mat og forfriskninger som står i rimelig forhold til ventetiden samt hotellinnkvartering
der det er nødvendig, jf. artikkel 5, jf. artikkel 9. 

SAS har refundert klagers billett i sin helhet, samt utbetalt standarderstatning på 250
euro til den voksne i reisefølget. Siden returbilletten var kjøpt separat, plikter ikke SAS å
refundere denne.

Det er også krevet standarderstatning for spedbarnet. Forordningen gjelder alle
passasjerer som har en billett eller annet bevis som viser at reservasjonen er akseptert
og registrert av flyselskapet. I dette tilfellet var det utstedt egen billett til barnet, og
det var betalt kr 146 til flyselskapet for billetten. Nemnda anbefaler etter dette at SAS
utbetaler en standarderstatning på 250 euro til barnet.

Nemnda kan ikke anbefale at klager gis medhold i sitt erstatningskrav utover det som
allerede er utbetalt og standarderstatning til spedbarnet.

Vedtak

Transportklagenemnda - fly anbefaler at SAS utbetaler standarderstatning til spedbarnet
250 euro.