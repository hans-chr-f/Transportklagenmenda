Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
08.05.2018

Saksnummer
2017-01999

Tjenesteytere
KLM

Klager har i det vesentlige anført

Klager og reisefølge på fire skulle reise fra Bergen til Barcelona via Amsterdam den
19. mars 2017 kl 14.10 og videre kl 16.55 fra Amsterdam. Flight KL1186 fra Bergen til
Amsterdam ble forsinket til ca kl 17.00. I Bergen fikk klager melding om at flight KL1675
fra Amsterdam til Barcelona var kansellert. KLM i Bergen hjalp henne med ombooking
til ny avgang fra Amsterdam kl 19.00. Også dette flyet ble forsinket til ca kl 22.20. Klager
ankom Barcelona kl 00.25, over fem timer forsinket. 

Klager hadde bestilt leiebil i Barcelona, men da de ankom var leiebilselskapet stengt.
Klager og reisefølget på fire måtte ta inn på hotell, og de fikk utgifter til mat og til drosje
til og fra hotellet.   

Reisefølget skulle på golf ferie og hadde bestilt spilletid kl 09.50 den 20. mars. Denne
måtte utsettes til kl 12.00.

Klager krever standarderstatning 400 euro per person, samt refusjon av utgifter til mat,
drosje og hotell. Videre krever hun refusjon av utgifter til flere telefonsamtaler, samt til
mat i Bergen(klager har ikke tatt vare på kvitteringene her), samt gebyr for ny leiebil.
Total sum for utgifter, 345,16 euro.  

Det vises for øvrig til klagers brev.

Tjenesteyterne har i det vesentlige anført
KL1186 ble forsinket som følge av dårlige værforhold i Amsterdam, sterk vind. Det vises
til fremlagt dokumentasjon. Klager og hennes reisefølge mistet sin videreforbindelse og
ble booket om til neste avgang med KL1681. 

Hendelsen er ikke kompensasjonsberettiget da årsaken var ekstraordinære
omstendigheter utenfor KLMs kontroll. Det var store uregelmessigheter i Amsterdam
denne dagen som følge av værforholdene.  

KLM ønsker å refundere kroner 500 for telefonutgifter, samt kroner 221 for mat, men
flyselskapet står ikke ansvarlig for utgifter som påløp etter flyreisens slutt i Barcelona. 
KLM kan ikke imøtekomme klagers krav utover det som allerede er tilbudt.

Nemnda bemerker

Forsinkelse som medfører at passasjerene kommer mer enn 3 timer senere frem enn
planlagt til det endelige bestemmelsesstedet,  utløser en plikt for flyselskapet til å
utbetale standarderstatning med mindre selskapet godtgjør at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf EU-forordning 261 / 2004 artiklene 5, 6 og 7 og EU-domstolens avgjørelser
i sak Sturgeon-Condor av 19.11.2009 (C-402/07) og Nelson med flere av 23.10.2012
(C-581/10).

Værforhold som påvirker flytrafikken ved at det ikke er mulig å lande / ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Slik nemnda ser det har flyselskapet KLM godtgjort at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet:

Flyselskapet har fremlagt dokumentasjon for at det var vanskelige værforhold som
førte til at flyet fra Oslo landet forsinket i Amsterdam med den følgen at klager og
reisefølget (til sammen 4 personer) mistet sin videre forbindelse til Barcelona. Den
samme dokumentasjonen viser at forsinkelsen ikke kunne vært unngått selv om alle
rimelige tiltak var truffet.  

Forsinkelsen gir etter dette ikke rett til standarderstatning. Forsinkelsen gir av samme
grunn heller ikke rett til erstatning av utgifter til hotell i Barcelona eller andre utgifter
klager pådro seg etter ankomst endelig bestemmelsessted. KLM har refundert klagers
dokumenterte utgifter til telefonsamtaler, samt til mat i ventetiden slik de plikter i
henhold til EU-forordning 261/2004. .

Vedtak

Transportklagenemnda - fly anbefaler ikke at klageren gis medhold.