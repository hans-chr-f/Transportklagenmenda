Vedtak i Transportklagenemnda - Fly

Sammendrag

Krav om erstatning for skadet bagasje.

Dato
21.03.2022

Saksnummer
2021-01803

Tjenesteytere
Norwegian Air Shuttle

Klager har i det vesentlige anført

Klager reiste med Norwegian fra Tromsø til Oslo den 22. oktober 2021 med DY323. Ved
ankomst Gardermoen kl 21.30 oppdaget han at hans koffert var skadet. Klager fant ingen
åpne skranke hvor han kunne melde fra om skaden, og dro derfor rett til hotellet hvor
han kontaktet flyselskapet per epost. 

Klager krever erstatning for den skadde kofferten.

Tjenesteyterne har i det vesentlige anført
Klager hevder at bagasjen ble skadet under reisen med Norwegian, men skaden ble ikke
meldt umiddelbart ved ankomst på Oslo Lufthavn. 
Klager kontaktet Norwegian samme dag per epost, den 22. oktober, hvorpå han ble
informert om at en skaderapport skal opprettes umiddelbart ved ankomst og før man
forlater flyplassen. Det ble også informert om at det er mulig å rapportere om en
skade inntil 7 dager etter at bagasjen var mottatt men at Norwegian understreker at
i de tilfeller man ikke har rapportert skaden på flyplassen direkte ved ankomst, er det
passasjeren som må bevise at skaden oppstod mens den var i flyselskapets varetekt.

Klager hevder det ikke var åpne skranker ved ankomst Gardermoen. Dette medfører ikke
riktighet, Norwegian har representanter til stede ved hver ankomst. Norwegian viser til
fremlagt rapport i annen sak på Gardermoen på det tidspunktet klager landet. 

Norwegian viser til Luftfartsloven §10-26:
Mottas innskrevet reisegods eller gods uten klage fra mottakerens side, formodes godset
å være utlevert i god stand og overensstemmende med befordringsdokumentet eller de
på annen måte registrerte opplysninger jf. § 10-5 annet ledd første punktum, om ikke
annet blir godtgjort. Er godset skadd eller delvis tapt, må mottakeren klage om det til
fraktføreren umiddelbart etter at skaden eller tapet oppdages (...).

Norwegian kan ikke imøtekomme klagers krav.

Nemnda bemerker

Klager hevder hans koffert ble skadet mens den var i flyselskapets varetekt.  

I henhold til Luftfartsloven § 10-26 og Montrealkonvensjonens artikkel 31 må innsjekket
reisegods som blir utlevert uten at den rettmessige mottaker klager, antas å være i den
samme forfatning som ved innlevering av reisegodset.  

Passasjeren kan klage til flyselskapet innen 7 dager, men da er det passasjeren som har
bevisbyrden.

Klager hevder han ikke så en betjent skranke ved ankomst Gardermoen, og at han derfor
forlot flyplassen uten å rapportere skaden på kofferten. 
Norwegian hevder skranken var åpen og viser til en rapport gjort ved ankomstservice på
Gardermoen i det tidsrommet klager landet. Nemnda legger derfor til grunn at det var
representanter fra Norwegian til stede da klager ankom. 

Etter nemndas syn har ikke klager ført bevis for at de beskrevne skadene oppstod i
forbindelse med håndteringen av flyselskapet Norwegian. 

Nemnda har forståelse for at det er ergerlig med en skadet koffert som i dette tilfellet,
imidlertid er reglene som over, og nemnda kan ikke anbefale at klager gis medhold.

Vedtak

Transportklagenemnda kan ikke anbefale at klager gis medhold.