Vedtak i Pakkereisenemnda

Sammendrag

Krav om standarderstatning ved forsinkelse.

Dato
11.03.2019

Saksnummer
2018-03801

Tjenesteytere
Apollo Reiser AS

Klager har i det vesentlige anført

Klager bestilte en pakkereise for to personer med innkvartering på Hotell Dunav, Sunny
Beach, Bulgaria i perioden 17.07.2018 - 31.07.2018. Totalpris kr. 17.996.

Hjemreisen ble forsinket. Klager skulle reist med Novairs flyvning NVR634 fra Burgas til
Oslo mandag 31.07.2018 kl. 22:00. Klager ankom Oslo tirsdag 01.08.2018 kl. 05:23.

AVREISE
Opprinnelig avgangstid: 31.07.2018 klokken 22:00.
Faktisk avgangstid: 01.08.2018 klokken 03:20.

ANKOMST
Opprinnelig ankomsttid tirsdag 01.08.2018 klokken 00:20.
Faktisk ankomsttid tirsdag 01.08.2018 klokken 05:23.

Flyet ble 5 timer og 3 minutter forsinket.

Den uforutsette hendelsen var på Rhodos og ikke i Bulgaria. Apollo og Novair valgte
å omdisponere fly og at det derfor ikke kan betraktes som en uforutsett hendelse at
klagers fly ble så forsinket. 

Klager har på ovennevnte bakgrunn fremsatt krav om standarderstatning i henhold til
EU-forordning 261/2004 på 400 - 600 euro pr. person, totalt 800 - 1.200 euro.

Det vises for øvrig til korrespondanse fra klager.

Tjenesteyterne har i det vesentlige anført

Søndag 29. juli 2018 oppsto et teknisk problem med innsjekking på flyplassen på Rhodos,
noe som førte til at flere fly ikke kunne ta av eller lande på flyplassen. Novairs flyvning
Oslo - Rhodos med NVR375 fikk underveis beskjed om at de ikke kunne lande på Rhodos,
og flyvningen ble omdirigert til Heraklion på Kreta. Da det ble klart at det kunne ta tid før
flyplassen åpnet, ble det fra flyselskapets side besluttet at flyet skulle returnere direkte
til Oslo, for å unngå forsinkelser på flyvningene som skulle gjennomføres mandag 30. juli
2018.

Passasjerene som skulle ha fløyet hjem fra Rhodos 30. juli kl. 00:15, ble innlosjert på
hotell på Rhodos og fikk forpleining i ventetiden. Da det ikke var mulig å få leid inn ekstra
flykapasitet for å fly disse hjem, ble det besluttet at Novair-maskinen skulle fly til Rhodos
natt til 31. juli for å fly passasjerene derfra hjem. Dette medførte at Novair måtte legge
inn en forsinkelse på flyvningene Oslo - Zakynthos t/r og Oslo - Burgas t/r tirsdag 31. juli
2018. De tiltak som ble igangsatt ble gjort for å minimere ulempene for passasjerene så
godt som mulig. 

Årsaken til forsinkelsen var følgeforsinkelse grunnet tekniske problemer med
innsjekkingssystemet på Rhodos flyplass, hvilket medførte at Rhodos flyplass måtte
stenge. Forsinkelsen ble forårsaket av forhold utenfor flyselskapets kontroll, force
majeure, og de reisende har derfor ikke krav på kompensasjon i henhold til EU-
forordning 261/2004. 

Klager har fått hotell og forpleining i løpet av ventetiden i Bulgaria. 

Det vises for øvrig til korrespondanse fra Novair/Apollo Reiser AS.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Forsinkelsen ble på 5 timer og 3 minutter. Forsinkelsen var i dette tilfellet en
følgeforsinkelse som skyldtes at flyplassoperatøren Fraparts check-in system brøt
sammen på 14 flyplasser i Hellas 29. juli 2018.  Dette medførte at mer enn 1.000
passasjerer mistet sine flyavganger fordi flyene ikke fikk tillatelse til å lande på Rhodos
og ble omdirigert til andre flyplasser.  En slik hendelse forplanter seg også til andre
destinasjoner fordi det er de samme flyindividene som benyttes. 

Nemnda har delt seg i et flertall og et mindretall.  

Flertallet, lederen og bransjens representanter finner at dette var en hendelse som
lå utenfor flyselskapets kontroll og at den omfattes av begrepet "ekstraordinære
omstendigheter som ikke kunne ha vært unngått selv om alle rimelige tiltak var truffet",
jfr. EU-forordning 261/2004 artikkel 5 nr. 3. 

Klageren har i et slikt tilfelle ikke rett til standarderstatning etter EU-forordningen, men
har rett til øvrige ytelser som fremgår av forordningen. 

Det er opplyst at gjestene fikk bli på hotellet og at de fikk tilbud om middag der.
Arrangøren har etter nemndas syn oppfylt sine forpliktelser etter EU-forordningen
artikkel 9.

Mindretallet, forbrukerrepresentantene, mener at flyselskapet i dette tilfellet ikke kan
fritas fra å betale standardkompensasjon. Stengningen av flyplassen på Rhodos vil
være en ekstraordinær omstendighet for de flyene som skal til og fra Rhodos, med en
viss følgesforsinkelse for seinere fly som flyr dit. I dette tilfellet skyldtes forsinkelsen av
klagers fly at flyselskapet valgte å endre sitt ruteprogram for å få med seg strandede
passasjerer på Rhodos. Klagers rute gikk mellom Oslo og Burgos uavhengig av Rhodos.
Dette blir å strekke unntaket for ekstraordinære omstendigheter for langt. 

Det vises til vedtak 2017-2530 truffet av Transportklagenemnda - fly.  I vedtaket som
gjaldt forsinkelse på grunn av "birdstrike" sies følgende: "Nemnda har forståelse for at
flyselskap må gjøre omrokkeringer i flytrafikken ved uregelmessigheter, men kan ikke
se at det i denne saken skal gå ut over klager da flymaskinen som skulle operere hans
flyvning ikke ble direkte rammet." 

Vedtak blir truffet i samsvar med flertallets syn.  I dette tilfellet kan flertallet ikke anbefale
at det blir gitt kompensasjon eller prisavslag.

Vedtak

Pakkereisenemnda kan ikke anbefale at det blir gitt kompensasjon eller prisavslag i dette
tilfellet.

Vedtaket er truffet med den dissens som fremgår ovenfor.