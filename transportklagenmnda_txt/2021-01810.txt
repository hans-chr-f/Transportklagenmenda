Vedtak i Transportklagenemnda
- Kollektivreiser

Sammendrag

Krav om frafall av gebyr. Billetten kunne ikke fremvises
på mobilen under kontroll. Problemer med 4G.

Dato
10.02.2022

Saksnummer
2021-01810

Tjenesteytere
AtB AS

Klager har i det vesentlige anført

Klager ble ilagt gebyr 30. oktober 2021, fordi hun ikke kunne fremvise gyldig billett under
billettkontrollen.

Klagers representant anfører at klager, som er 16 år, skulle ta bussen til skolevenninnen
sin og sjekket busstidene i AtB-appen før ombordstigning. Om bord på bussen klarte
imidlertid ikke klager å åpne appen under kontrollen. Representanten anfører at klager
ble stresset av kontrolløren, som var ufin mot henne, slik at hun begynte å gråte. Hun
forsøkte å vise bilde av periodebilletten hun hadde, men kontrolløren godtok ikke dette.
Representanten anfører at en annen passasjer prøvde å gripe inn, men klager fikk ikke
lov til å laste ned appen på nytt og ble ilagt bot. Representanten stiller seg kritisk til
kontrollørens oppførsel og at gebyret ikke frafalles når man i etterkant fremlegger bevis
på at man hadde billett. Videre anfører representanten at det må være en enkel sak for
kontrolløren å søke opp telefonnummeret til klager og se at hun hadde billett.

Klagers representant anfører videre at klager har opplevd kontroll på bussen igjen etter
denne episoden, og kontrolløren har igjen utvist ufin oppførsel, men klager har da klart
å fremvise billetten i appen på mobilen. Representanten anfører at kontrollørens ufine
oppførsel i seg selv bør gi grunnlag for frafall av gebyret.

Representanten anfører i tillegg at hun skrev i klagen til AtB at det var på grunn av
manglende mobildekning at klager ikke fikk fremvist billetten, men det var appen til AtB
klager ikke fikk lastet ned, og klager fikk heller ikke lastet den ned på nytt.

Klager krever frafall av gebyret.

Tjenesteyterne har i det vesentlige anført
Klagers representant belyser spesielt to forhold i klagen til Transportklagenemda.
Det ene er at klager ble ilagt gebyr, fordi hun ikke kunne fremvise gyldig billett under
billettkontrollen. Det andre er at klagers representant mener at kontrolløren var så
ufin under billettkontrollen at klager begynte å gråte. Representantens beskrivelse av
kontrollørens oppførsel er beklagelig. AtB ønsker likevel å skille disse to sakene. Dette på
grunn av at kontrollørens oppførsel ikke har noen påvirkning på manglende fremvisning
av gyldig billett. Kontrollørens opptreden er noe som må følges opp separat. AtB vil for
ordens skyld bekrefte at saken er fulgt opp i henhold til interne prosedyrer.

Under billettkontrollen kunne ikke klager fremvise gyldig billett. Bruksvilkårene for
Mobillett opplyser om at det er passasjerens ansvar å sikre at man skal:
• ha tilstrekkelig nettdekning under kjøpsprosessen slik at kjøpet gjennomføres i sin
helhet. Datatrafikk må være påslått i en kontrollsituasjon, slik at billetten og kontrollkode
kan fremvises på forespørsel.
• ha gyldig billett for reisen ved ombordstigning
• sikre at mobiltelefonen fungerer normalt, skjermen er leselig og har nok
batterikapasitet så lenge reisen varer slik at gyldig billett kan fremvises. Dersom du ikke
kan fremvise billett, vil det anses som å reise uten gyldig billett.

Det fremgår av bruksvilkårene for Mobillett at datatrafikk må være påslått i en
kontrollsituasjon, slik at billetten og kontrollkode kan fremvises på forespørsel. I tillegg
er det passasjerens ansvar at mobiltelefonen fungerer normalt, skjermen er leselig
og har nok batterikapasitet så lenge reisen varer slik at gyldig billett kan fremvises.
Enkelte ganger kan man erfare problemer i appen, enten på grunn av problemer med
nettforbindelsen eller andre tekniske årsaker. Det er likevel den reisendes ansvar å påse
at man til enhver tid kan fremvise gyldig billett. Dersom man ikke kan fremvise billett, vil
det anses som å reise uten gyldig billett.

Det er den reisendes ansvar å påse at man setter seg inn i det regelverket som til enhver
tid gjelder mellom den reisende og AtB. For hvert tilleggsgebyr som blir utstedt, skriver
billettkontrollørene en rapport for hendelsen. Det vises til fremlagt rapport.

AtBs billetter er i utgangspunktet upersonlige. Det betyr at andre kan reise på samme
billettkategori, så lenge man oppfyller kriteriet til passasjerkategori. AtB kan derfor
ikke tillate en ordning hvor man under billettkontroll bare oppgir mobilnummer. Det er
fremvisning av gyldig billett som er gjeldende.

AtB kan ikke tillate en praksis hvor reisende ikke fremviser billett til kontrollørene,
uavhengig av årsak. Det fremgår klart av bruksvilkårene for Mobillett at det er den
reisendes ansvar å ha tilstrekkelig nettdekning og strøm under hele reisen. Dersom man
ikke fremviser gyldig billett under kontroll, vil man bli ilagt et tilleggsgebyr ved kontroll.

Manglende strøm, nettdekning, knust skjerm og liknende er forhold AtB ikke kan holdes
ansvarlig for.

På grunn av ovennevnte informasjon finner AtB ikke grunnlag for å ettergi
tilleggsgebyret.

Nemnda bemerker

Klager ble ilagt gebyr 30. oktober 2021, fordi hun ikke kunne fremvise gyldig billett under
billettkontrollen.

Av AtBs transportvedtekter punkt 6.2 følger det at det skal ilegges tilleggsavgift dersom
den reisende ikke kan vise gyldig billett ved kontroll. Bestemmelsen er objektiv. Gebyr
kan således ilegges selv om passasjeren ikke har opptrådt klanderverdig.

Videre fremgår det av betingelsene for bruk av AtB Mobillett at det er passasjerens
ansvar å sørge for at datatrafikk er påslått i en kontrollsituasjon, slik at billetten og
kontrollkode kan fremvises på forespørsel. Det er også passasjerens ansvar å sikre at
mobilen fungerer som normalt, at skjermen er leselig og at man har nok batterikapasitet
så lenge reisen varer, slik at gyldig billett kan fremvises. Dersom man ikke kan fremvise
billett, vil det anses som å reise uten gyldig billett.

Klagers representant har oppgitt at klager ikke kunne fremvise gyldig billett under
billettkontrollen, og vilkårene for å ilegge gebyr var derfor til stede.

I klagen til AtB har klagers representant oppgitt at klager ikke fikk 4G til å virke under
billettkontrollen. I klagen til Transportklagenemnda har representanten oppgitt at klager
hadde 4G, men ikke fikk til å laste ned AtB-appen / få appen til å virke og heller ikke fikk
tid til å laste inn appen på nytt. Nemnda kan ikke se at dette gir grunnlag for at gebyret
likevel skal frafalles.

Nemnda bemerker at den reisende er ansvarlig for å kunne vise gyldig billett, herunder
at mobiltelefonens tilkobling til 4G eller annet nettverk fungerer slik at billett kan vises. I
saken KOLLKN-2021-1129 bemerket nemnda at klager hadde anført at problemer med
4G hindret ham i å vise billett. Nemnda konkluderte likevel med at den reisende selv er
ansvarlig for å sørge for gyldig billett, herunder også at mobiltelefonen er i en slik grad at
gyldig billett kan fremvises ved kontroll.

Hva gjelder klagers anførsel om kontrollørens ufine oppførsel, kan ikke nemnda se at
dette gir grunnlag for frafall av gebyret. Nemnda har forståelse for at kontrollen kan
ha virket belastende for en 16-åring, og reaksjonen kan oppleves streng. Det anses
imidlertid ut fra hensynet til reiseforetakene nødvendig med en konsekvent praksis.

Vedtak

Transportklagenemnda anbefaler ikke at klager gis medhold.