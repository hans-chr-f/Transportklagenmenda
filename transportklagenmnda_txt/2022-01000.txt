Vedtak i Transportklagenemnda
- Kollektivreiser

Sammendrag

Krav om refusjon av drosjeutgifter og nye bussbilletter.
Anført mangel på informasjon om bestillingsrute.

Dato
19.09.2022

Saksnummer
2022-01000

Tjenesteytere
Vy Buss AS
Vy

Klager har i det vesentlige anført

Om morgenen den 15. april 2022 kjøpte klager og en medreisende billetter via Vy-appen
for å reise fra Austbygde til Lysaker stasjon via Mæl rasteplass og Notodden. De skulle
reise med Farte med buss 209 fra Austbygde kl. 15.40 og videre med buss 185 fra Mæl
rasteplass. Fra Notodden skysstasjon skulle de ta Vy Buss' ekspressbuss VY1 til Lysaker
stasjon. De betalte totalt 800 kroner for disse billettene.

Klager anfører at de ankom bussholdeplassen for avreise fra Austbygde 40 minutter før
avgang. Klager anfører at bussen aldri dukket opp, og de måtte etter hvert ringe etter
drosje for å reise til Mæl rasteplass og kjøpe nye bussbilletter derfra for å komme seg
frem til Lysaker stasjon samme dag. De betalte 602 kroner for drosjen og 712 kroner for
de nye bussbillettene.

I klage til Vy / Vy Buss anfører klager at de ble informert av drosjesjåføren om at man
vanligvis må ringe busselskapet på forhånd. Klager anfører at de aldri ble informert
under bestillingsprosessen eller på billetten om at de måtte ringe busselskapet på
forhånd for å gi beskjed om at de skulle være med bussen fra Austbygde. Klager anfører
at de sjekket overalt for å finne informasjon om hvorfor bussen ikke kom, men de ikke
kunne finne noen informasjon om dette noe sted. Videre anfører klager at Vy som selger
av billetten er ansvarlig for å sørge for at passasjerene blir informert om slike spesielle
vilkår. Klager anfører at hun forventer at såpass spesielle vilkår fremgår svært tydelig i
appen eller på billetten.

Klager krever refusjon av de påløpte utgiftene til drosje pålydende 602 kroner og nye
bussbilletter pålydende 712 kroner.

Tjenesteyterne har i det vesentlige anført
Vy har i det vesentlige anført følgende:

Vy ber om at denne saken settes på Vy Buss, da det ikke er noen togtransport
involvert her. Vedkommende skulle også reise med kollektivselskapet Farte, som vel er
tjenesteyter slik Vy ser det.

Vy Buss har ikke inngitt tilsvar i saken. Overfor klager har Vy Buss vist til at det på
nettsidene deres gis informasjon dersom det gjelder bestemte krav i forbindelse med
kjøp av billett for Vy Buss' ekspressavganger.

Nemnda bemerker

Klagen gjelder krav om refusjon av ny bussbillett og drosjeutgifter. Nemnda forstår
det slik at som grunnlag for kravet har klager anført manglende informasjon fra Vy om
at passasjerene må ringe på forhånd for å sikre seg transport fra Austbygde til Mæl
rasteplass.

Nemnda bemerker at det kan virke uheldig at det ikke fremgår på billetten at passasjeren
må huske å ringe på forhånd for å sikre seg transport fra Austbygde til Mæl rasteplass.

Nemndas flertall, nemndsleder og bransjerepresentantene, bemerker at det
fremkommer informasjon om dette når man søker etter reisealternativer i Vy-appen. Ved
kjøp av billett, dukker det opp et i-ikon som oppfordrer til videre lesning, og man kan her
lese at rute 209 er en bestillingsrute og at man må ringe et bestemt telefonnummer én
time før avgang.

Flertallet viser til at når man kjøper billett gjennom Vys app og nettsider, godtar man
vilkårene som gjelder for reisen. Passasjeren har selv ansvaret for å lese gjennom
informasjonen som gis før man gjennomfører bestillingen. Flertallet kan således ikke se
at det foreligger erstatningsgrunnlag i dette tilfellet. Flertallet kan ikke anbefale at klager
gis medhold.

Mindretallet, forbrukerrepresentantene, kan ikke se at det er relevant å vektlegge
informasjon innhentet fra appen i etterkant av bestillingstidspunktet. Mindretallet
legger til grunn at klagerne ikke fikk informasjon om at bussen var en bestillingsrute,
da Vy Buss ikke har dokumentert noe annet. Vilkåret om å ringe etter bussen tilla
klagerne en aktivitetsplikt for å få benytte en reise de hadde kjøpt billett til. Et slikt vilkår
fremstår som relativt uvanlig der passasjerene allerede har inngått en transportavtale,
og burde vært opplyst klart og tydelig om. Bussturen Austbygde-Mæl ble ikke levert i
henhold til avtalen, og klagerne har krav på erstatning for kostnader til alternativ reise,
jf. reisevilkårene § 4.2. Reisegarantien gjelder ikke for videreforbindelser. Mindretallet
mener likevel at det alminnelige obligasjonsrettslige prinsippet om kontrollansvar gir
klagerne rett til erstatning for direkte tap som følge av forsinkelsen. Bussreisen var
kjøpt sammenhengende i én avtale med Vy Buss, og kostnadene knyttet til mistet
forbindelse er dermed et direkte tap. Klagerne må dermed få kostnadene til drosje og
nye bussbilletter erstattet, til sammen 1 314 kroner.

Vedtak

Transportklagenemnda kan ikke anbefale at klager gis medhold. Dissens