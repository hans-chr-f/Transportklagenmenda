Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
13.11.2017

Saksnummer
2017-00355

Tjenesteytere
Lufthansa German Airlines

Klager har i det vesentlige anført

Klageren skulle reise fra Førde til Wien via Oslo og München den 26. januar 2017.
Flight LH2455 fra Oslo til München kl 18.30 ble forsinket slik at klageren mistet sin
videreforbindelse til Wien kl 21.30. Han ble booket om til neste morgen og ankom sitt
endelige bestemmelsessted 10 timer forsinket. 

Klageren krever standarderstatning 400 euro i henhold til EU-forordning 261/2004.

Tjenesteyterne har i det vesentlige anført
LH2455 ble forsinket 1 time og 23 minutter grunnet sent innkommet fly til Gardermoen
som følge av en nødsituasjon ombord på tidligere flyvning. Flyet som var på vei til Oslo
måtte nødlande i Gøteborg da en passasjer fikk et illebefinnende. Det vises til fremlagt
dokumentasjon.  

Hendelsen er ikke kompensasjonsberettiget da årsaken var ekstraordinære
omstendigheter utenfor Lufthansas kontroll. 

Lufthansa kan ikke imøtekomme klagerens krav.

Nemnda bemerker

Forsinkelse som medfører at passasjerene kommer mer enn 3 timer forsinket frem
til det endelige bestemmelsesstedet, utløser en plikt for flyselskapet til å utbetale
standarderstatning med mindre selskapet godtgjør at forsinkelsen skyldtes en
ekstraordinær omstendighet som ikke kunne vært unngått selv om alle rimelige tiltak var
truffet, jf EU-forordning 261 / 2004 artiklene 5, 6 og 7 og EU-domstolens avgjørelser i sak
Sturgeon-Condor av 19.11.2009 (C-402/07) og Nelson med flere av 23.10.2012 (C-581/10).

Forsinkelse som er forårsaket av en medisinsk nødsituasjon, vil være en ekstraordinær
omstendighet som fritar flyselskapet for erstatningsansvar, jf FLYKN-2013-597 og
FLYKN-2012-174.  

Slik flertallet - lederen og flyselskapenes representanter - ser det har Lufthansa godtgjort
at forsinkelsen skyldtes en ekstraordinær omstendighet som ikke kunne vært unngått
selv om alle rimelige tiltak var truffet:

Lufthansa har fremlagt dokumentasjon for at det var en medisinsk nødsituasjon ombord
på den foregående flygningen som førte til at klagerens flygning fra Oslo ble forsinket
slik at han mistet sin planlagte videre forbindelse fra München til Wien. Den samme
dokumentasjonen viser at forsinkelsen ikke kunne vært unngått selv om alle rimelige
tiltak var truffet. 

Flertallet mener at forsinkelsen ikke gir rett til standarderstatning.

Mindretallet - forbrukernes representanter - er enig i at det forelå en ekstraordinær
omstendighet som følge av sykdom hos passasjer som ikke kunne vært unngått.
Mindretallet er imidlertid av den oppfatning av flyselskapet ikke har godtgjort at
forsinkelsen for klageren ikke kunne vært unngått selv om alle rimelig tiltak var truffet.
Mindretallet viser til at Lufthansa visste at forsinkelsen ville inntreffe allerede kl 1630.
Selskapet har ikke kommentert om det var mulig å booke om klageren til en  tidligere
flygning.

Mindretallet mener at forsinkelsen gir rett til standarderstatning.

Vedtak

Transportklagenemnda - fly anbefaler ikke at klageren gis medhold.