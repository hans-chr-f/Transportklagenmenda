Vedtak i Transportklagenemnda - Fly

Sammendrag

Krav om refusjon av flybilletter som følge av kansellering på grunn
av covid-19-pandemien. Reisebyrået anfører at de har sendt

refusjonsforespørsel til flyselskapet, som bestrider å ha mottatt dette.

Dato
10.02.2021

Saksnummer
2020-02339

Tjenesteytere
Gotogate - Marco Polo
Icelandair

Klager har i det vesentlige anført

Klager hadde bestilt en reise med Icelandair fra Oslo til Chicago, via Reykjavik, med
utreise den 4. juli 2020 og retur den 8. august 2020. Reisen var kjøpt via reisebyrået
Gotogate. Den 26. juni 2020 fikk klager beskjed om at reisen var kansellert av
flyselskapet. Klager fremsatte derfor krav om refusjon av innbetalt beløp til Gotogate.
Den 22 september 2020 mottok klager en bekreftelse fra Gotogate om at de ville sende
inn en refusjonsforespørsel til Icelandair. Den 1. oktober 2020 fikk klager beskjed fra
Gotogate om at de fremdeles ventet på svar på forespørselen fra flyselskapet, og en
e-post fra Gotogate med informasjon om status for tilbakebetalingen datert den 13.
november 2020 informerte om at reisebyrået fremdeles venter på svar fra Icelandair.
Klager anfører at Icelandair har gitt beskjed om at han må forholde seg til reisebyrået.

Klager stiller seg undrende til at Icelandair hevder at de ikke har mottatt noen
forespørsel fra Gotogate i og med at Gotogate hevder at de har sendt inn dette. Klager
krevet opprinnelig refusjon av flybillettene pålydende 6743 kroner. Klager har opplyst
til nemnda at han har mottatt 6368 kroner fra reisebyrået og stilt spørsmålstegn ved
differansen på 375 kroner.

Tjenesteyterne har i det vesentlige anført
Gotogate har anført følgende:

Gotogate er en formidler av reisetjenester som tilbys på nettstedet Gotogate.no.
Reisebyrået opptrer kun som formidler, og avtalen som gjelder den faktiske ytelsen av
flytjenestene, gjelder mellom kunden og det relevante flyselskapet. Gotogate er ikke
medleverandør av tjenestene, men er underlagt flyselskapets regler. Dette innebærer at
Gotogates ansvar for tjenester som ikke ytes av Gotogate, er begrenset.

Det vises til fremlagte vilkår, hvor ansvarsbegrensningene fremgår klart og tydelig. Klager
godtok disse vilkårene ved bestilling av reisen.

Klagers flyvninger med Icelandair ble berørt av den pågående covid-19-pandemien.
Gotogate vil sende en forespørsel om full refusjon til Icelandair på kundens vegne. Det
kan ikke garanteres at flyselskapet vil godkjenne forespørselen eller at hele beløpet vil bli
refundert.

Gotogate kan ikke imøtekomme klagers krav om full refusjon. Reisebyrået avviser også
krav om refusjon i henhold til EU-forordningen, siden denne kun gjelder for flyselskaper
og ikke reisebyråer.

Kundens betaling for reisen ble umiddelbart videresendt til flyselskapet ved bestilling, i
tråd med reisebyråets vilkår, og det er ennå ikke mottatt noen refusjon fra flyselskapet.
Dersom disse pengene mottas fra flyselskapet, vil disse overføres til kunden.

Flyselskapets beslutning er utenfor reisebyråets kontroll, og det ville medføre et
betydelig økonomisk tap for Gotogate dersom Gotogate måtte refundere pengene til
kunden (og andre kunder) i tilfeller hvor Gotogate ikke har midler til dette og heller ikke
er ansvarlig for å gjøre dette. Gotogate er ikke en ansvarlig part i kontraktsforholdet
mellom kunden og flyselskapet.

I henhold til svenske forbrukermyndigheter er det på det rene at forbrukerne har rett
til å henvende seg direkte til flyselskapet i forbindelse med forespørsler som ligger
utenfor mellomleddets kontroll. Skulle ikke flyselskapet imøtekomme kundens krav, må
eventuelle ytterligere krav rettes direkte mot flyselskapet.

Icelandair har anført følgende:

Icelandair kan meddele at flyselskapets refusjonsavdeling ikke har mottatt noen
refusjonsforespørsel for den aktuelle bestillingen. Det er imidlertid på det rene at
flyvningen FI855 den 4. juli ble kansellert, og passasjeren har derfor i tråd med EU-
forordning 261/2004 rett til full refusjon av billetten. Icelandair oppfordrer Gotogate til å
sende inn en refusjonsforespørsel til Icelandair og deretter betale tilbake pengene som
klager har rett på.

Nemnda bemerker

Kansellering gir rett til erstatning etter EU-forordning 261/2004 artikkel 5, jf. artikkel
7, med mindre flyselskapet har informert om endringen minst to uker før planlagt
avgangstid. I dette tilfellet legges det til grunn at beskjed om kansellering ble gitt den

26. juni, altså åtte dager før avreise. Utgangspunktet er dermed at klager har rett
på standarderstatning. Retten faller imidlertid bort dersom flyselskapet godtgjør at
kanselleringen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. artikkel 5.

Icelandair er blitt bedt om å ta stilling til klagers eventuelle rett til standarderstatning,
selv om klager ikke har fremsatt et uttrykkelig krav om dette. Flyselskapet har
likevel ikke oppgitt årsaken til kanselleringen i tilsvaret sitt. Overfor klager og ifølge
reisebyrået er det oppgitt at kanselleringen skyldes covid-19-pandemien. Dette er
imidlertid ikke dokumentert nærmere, og nemnda mener derfor at klager har krav på
standarderstatning på 600 euro. 

Nemnda anbefaler derfor at Icelandair utbetaler standarderstatning på 600 euro til
klager. 

Klager har opplyst til nemnda at reisebyrået har utbetalt 6368 kroner av 6743 kroner til
han. Nemnda kan ikke se at Gotogate har rettslig grunnlag for å ikke refundere klager det
fulle beløpet. Nemnda har tidligere konkludert med at det er urimelig etter avtaleloven
§ 36 at reisebyråene har vilkår som uttrykker at de kan ta gebyrer for refusjoner i tilfeller
der det er flyselskapene som kansellerer. Det vises i den forbindelse til både 2020-01608
og sak 2020-02445. Nemnda anbefaler derfor at Gotogate/Marco Polo refunderer de
resterende 375 kroner til klager.

Vedtak

Transportklagenemnda - fly anbefaler at Icelandair utbetaler standarderstatning på 600
euro og at Gotogate/Marco Polo refunderer 375 kroner til klager.