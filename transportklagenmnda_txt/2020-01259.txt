Vedtak i Transportklagenemnda
- Kollektivreiser

Sammendrag

Krav om frafallelse av kontrollgebyr

Dato
24.08.2020

Saksnummer
2020-01259

Tjenesteytere
AtB AS

Klager har i det vesentlige anført

Klager har vist til at hun ble ilagt gebyr på bussen den 03. mars 2020 fordi kontrolløren
mente at studentbeviset hennes var ugyldig. Klager tok i etterkant kontakt med AtB da
hun hadde fått gyldig studentbevis, men kunne ikke dra til kundesenteret deres innenfor
fristen fordi hun ble satt i karantene.

Klager krever at gebyret frafalles eller reduseres til kr. 150.

Tjenesteyterne har i det vesentlige anført
AtB har vist til at klager ble ilagt gebyr den 03. mars 2020 fordi hun ikke kunne fremvise
gyldig studentbevis. Klager kontaktet AtB den 05. mars 2020 og forklarte at hun nå
hadde gyldig studentbevis og lurte på om det var en mulighet å få gebyret ettergitt.
AtB svarte klager dagen etter om forventet saksbehandlingstid og at dersom hun
hadde blitt ilagt gebyr grunnet manglende rabattbevis, kunne hun komme innom AtBs
kundesenter innen syv dager etter gebyret ble ilagt for å fremvise dette. Den 23. april
2020 svarte AtB på klagers henvendelse og opplyste om at gebyret ikke ble frafalt, da hun
hverken hadde fremvist rabattbevis under kontroll eller kommet til AtBs kundesenter
for å fremvise dette. Klager svarte at hun hadde blitt satt i karantene i løpet av denne
perioden og hadde derfor ikke mulighet til å komme innom AtBs kundesenter. AtB ba om
dokumentasjon på om klager hadde blitt satt under karantene før den 13. mars 2020.
AtB har ikke mottatt noen form for dokumentasjon som viser at klager satt i karantene i
denne perioden.

AtB krever at gebyret opprettholdes.

Nemnda bemerker

Klager ble ilagt gebyr den 03. mars 2020 fordi hun ikke kunne fremvise gyldig
studentbevis ved bruk av rabattert billett.

Det følger av AtBs transportvedtekter pkt. 3 a og b at det er den reisendes ansvar å ha
gyldig betalingsmiddel og å ha gyldig billett ved påstigning. Av transportvedtektenes pkt.
6.2 følger det at det skal ilegges tilleggsavgift dersom den reisende ikke kan vise gyldig
billett. Bestemmelsen er objektiv. Gebyr kan således ilegges selv om passasjeren ikke har
opptrådt klanderverdig.

Klager ble opplyst om muligheten til å komme innom AtB kundesenter innen syv dager
for å få gebyret redusert til kr 150,- ved fremvisning av gyldig rabattbevis. Klager har
ikke møtt, og har anført at hun var i karantene som følge av korona. Det foreligger ingen
dokumentasjon på at klager var i karantene, slik at nemnda må legge til grunn at hun
hadde anledning til å møte opp inn 7 dager med gyldig studentbevis. 

Nemnda finner ikke grunnlag for frafall av gebyr.

Vedtak

Transportklagenemnda Kollektivtransport finner ikke å kunne anbefale at klager gis
medhold.