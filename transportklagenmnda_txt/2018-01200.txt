Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
09.04.2019

Saksnummer
2018-01200

Tjenesteytere
Widerøe

Klager har i det vesentlige anført

Klager skulle reise fra Kristiansand til Vilnius via København den 14. juni 2016 kl 18.25
med ankomst kl 23.25. WF276 fra Kristiansand til København ble kansellert. Klager har
ikke informert om når han ble booket om, kun at han ankom endelig bestemmelsessted
mer enn tre timer forsinket. 

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
WF276 ble kansellert som følge av radarproblemer på Stavanger lufthavn Sola. Widerøe
viser til fremlagt logg samt linker til medieoppslag.

Hendelsen er ikke kompensasjonsberettiget da årsaken var ekstraordinære
omstendigheter utenfor Widerøe kontroll.  

Widerøe kan ikke imøtekomme klagers krav.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Flyselskapet Widerøe har fremlagt dokumentasjon med beskrivelse av hendelsen som
opplyser at kanselleringen skyldtes restriksjoner fra flygeledelsen på Sola lufthavn som
følge av radarproblemer. Widerøe agerte på instruks fra tårnet.  

Slik nemnda ser det har flyselskapet godtgjort at verken kanselleringen eller de
ekstraordinære omstendighetene kunne vært unngått selv om alle rimelige tiltak var
truffet; kanselleringen skyldtes at Widerøe fulgte pålegg fra  ATC - Air Traffic Control.
Dette pålegget hadde ikke flyselskapet kontroll over. Klager har etter dette ikke rett til
erstatning.

Vedtak

Transportklagenemnda - fly anbefaler ikke at klager gis medhold.