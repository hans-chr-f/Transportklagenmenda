Vedtak i Transportklagenemnda - Fly

Sammendrag

Krav om refusjon av utgifter ved forsinkelse. Snø
på ombordstigningsbro. Tapt videreforbindelse.

Dato
15.08.2017

Saksnummer
2016-01112

Tjenesteytere
Norwegian

Klager har i det vesentlige anført

Klager skulle reise med Norwegians flyvning D82801 fra Oslo lufthavn (OSL) til London
- Gatwick (LGW) 29. april 2016 kl. 07.20. Flyvningen ble forsinket, og klager mistet sin
videreforbindelse til Madrid med D86051, 

Klager har forklart at årsaken til forsinkelsen på flyvning D82801 skyldtes at den ytterste
delen av den regulerbare gangbroen hadde stått åpen natten gjennom, og at det i
smeltevannet fra snøen som hadde falt denne dagen hadde kommet væske fra av-
ising. Denne væsken gjorde gangbroen så glatt at kapteinen ikke fant det forsvarlig å
la passasjerene gå om bord. Tilkalt vaskepersonale kom så sent frem at flyvningen ble
forsinket. 

Klager henvendte seg til Norwegians personale på London - Gatwick, og ble informert
om at det ikke var ledige flyseter til Madrid før kl. 20.00 neste dag, samt at selskapet ville
dekke klagers utlegg til nye flybilletter med et annet selskap. Klager bestilte derfor nye
billetter med Iberia fra London - Heathrow (LHR) kl. 15.50. 

På ovennevnte bakgrunn har klager fremsatt krav om refusjon av utlegg for nye
flybilletter med Iberia på 959,52 pund og busstransport mellom Gatwick og Heathrow på
50 pund.

Tjenesteyterne har i det vesentlige anført
Norwegians flyvning D82801 fra Oslo lufthavn til London - Gatwick ble forsinket med
en time og 35 minutter, og klager mistet sin videreforbindelse til Madrid. Forsinkelsen
skyldtes at ombordstigningsbroen var dekket i snø som måtte fjernes før det ville vært
forsvarlig for passasjerene å gå om bord. 

Selskapet plikter å tilby omruting eller refusjon av billetten ved forsinkelser og
kanselleringer. Passasjeren valgte å kjøpe nye billetter med Iberia på eget initiativ selv
om klager ble tilbudt omruting med Norwegian. Da det forelå et omrutingstilbud fra
Norwegian, avviser selskapet følgelig klagers krav om refusjon av flybillettene med Iberia,
men har tidligere refundert klagers flybilletter med Norwegian. 

Flyselskapene er unntatt fra sin plikt til å utbetale erstatning i de tilfeller hvor
forsinkelsen er forårsaket av en ekstraordinær omstendighet. Norwegian anfører at
store mengder snø på ombordstigningsbroen er en ekstraordinær omstendighet, slik at
selskapet ei heller plikter å utbetale erstatning på annet grunnlag. 

Norwegian avviser på ovennevnte bakgrunn klagers krav om refusjon av utgifter til
flybilletter og busstransport.

Nemnda bemerker

Norwegians flyvning D82801 fra Oslo lufthavn (OSL) til London - Gatwick (LGW) 29. april
2016 kl. 07:20 ble forsinket med en time og 35 minutter. Dette førte til at klager ikke rakk
sin videreforbindelse til Madrid. Klager hadde kjøpt gjennomgående billett. Klager kjøpte
nye billetter med et annet flyselskap, og ankom Madrid cirka seks timer forsinket.

Forsinkelse som medfører at klager kommer mer enn tre timer forsinket frem til sitt
endelige ankomststed medfører rett til erstatning, med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått til
tross for at alle rimelige tiltak var truffet. Det vises til EU-forordning 261/2004 artikkel 6 jf.
artikkel 7 jf. artikkel 5 nr. 3, jf. EU-domstolens avgjørelser i sak Sturgeon m.fl. mot Condor
og Nelson m.fl. mot Lufthansa.

Nemnda legger til grunn at forsinkelsen skyldtes at ombordstigningsbroen hadde stått
åpen om natten, slik at den var dekket med snø og smeltevann som måtte fjernes
før det var forsvarlig at passasjerene gikk inn. Man måtte vente i cirka en time på
rengjøringspersonalet som fjernet væske på ombordstigningsbroen.

Nemndas flertall, nemndsleder og forbrukernes representanter, har vanskelig for å se
at forsinkelsen i dette tilfellet skyldtes en ekstraordinær omstendighet som ikke kunne
vært unngått. Snø på flybroen, med påfølgende venting på vaskepersonale for å fjerne
snø og vann, kan etter flertallets syn ikke anses ekstraordinært. Det vises til vurderingene
i EU-domstolens sak C-394/14 ("flytrappdommen"). En flybro er utstyr som regelmessig
anvendes i forbindelse med lufttransport av passasjerer, og snø på flybroen må anses
som en begivenhet som etter flertallets syn inntreffer som et ledd i flyselskapets vanlige
aktivitetsutøvelse. Klager har etter flertallets syn derfor krav på standarderstatning med
250 euro pr. person, totalt 500 euro.

Mindretallet, flyselskapenes representanter, mener at å holde flybroen ren for snø
er lufthavneiers ansvar. Mindretallet mener at det er tale om en ekstraordinær
omstendighet i forordningens forstand, og at alle rimelige tiltak er møtt.

Klager har krevd dekket sine utgifter til reiseomlegging, nærmere bestemt nye flybilletter
med et annet flyselskap. 

Klager hadde gjennomgående billett, og flyselskapet plikter da å omrute passasjeren
raskest mulig på samme vilkår som opprinnelig billett. Klager har opplyst at han fikk
tilbud om omruting neste dag kl. 20.00. Dette var en helgetur og det var da ikke et
alternativ å reise neste dag. De ville da miste halvparten av tiden i Madrid, da retur var 1.
mai 2016. 

En samlet nemnd mener det er lite sannsynlig at klager hadde bestilt billetter med annet
flyselskap dersom de hadde fått et tilbud fra Norwegian om ombooking samme kveld. 

Norwegian bør dekke nye billetter med British Airways med GBP 959,52 og buss til
Heathrow.

Norwegian har opplyst at klager er innvilget utgifter til mat, og refusjon av ubenyttet
billett med Norwegian. Disse utgiftene kommer til fradrag i erstatningsbeløpet.

Vedtak

Transportklagenemnda - fly anbefaler at Norwegian utbetaler standarderstatning til
klager og hans reisefølge på totalt 500 euro, samt GBP 959,52 fratrukket utgifter til mat
og ubenyttet billett.