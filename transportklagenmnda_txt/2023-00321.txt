Vedtak i Pakkereisenemnda

Sammendrag

Krav om full refusjon grunnet vibrasjon/støy fra
sirkuleringspumpene til bassenget og støy fra baren.

Dato
11.05.2023

Saksnummer
2023-00321

Tjenesteytere
Apollo Reiser AS

Klager har i det vesentlige anført

Klagen gjelder en pakkereise for en person med innkvartering i en 2-romsleilighet med
markterrasse og markterrasse på hotell Alegria Beach Resort, Chania, Kreta i perioden
01.10.2022 - 08.10.2022. Totalpris 13 924 kroner.

Klagen gjelder gjennomtrengende vibrasjon/støy fra sirkulasjonspumpene til bassenget.
Under hele oppholdet ble klager utsatt for denne vibrasjonen/støyen i tillegg til at
markterrassen var en del av bassengbaren med dens varierende musikk støy fra kl. 10:00
til kl. 24:00. Klager skriver at hun ikke fikk noen informasjon om dette ved bestilling.

Hotell var fullbooket, og det var ikke mulig å bytte leilighet. Per telefon fikk klager tilbud
om et annet rom et annet sted på Kreta mot et tillegg i prisen, noe klager ikke var
fornøyd med. Per SMS fikk klager deretter tilbud om 522 kroner i refusjon. Beløpet ble
overført til klagers konto. 

Klager skriver at hun har betalt full pris i tillegg til enkeltromstillegg. Fra å skulle lade
batteriene i rolige omgivelser, kom klager hjem helt utladet.

Klager har anført at utleie av dette rommet var under enhver kritikk. For et 4 stjerner +,
Family resort hotell å være, er dette rommets plassering ikke hva en gjest forventer seg
av et opphold. Klager mener opplysningsplikten ikke er overholdt og at pakkereiseloven
kap. 5, §29 gjør seg gjeldende.

Det vises for øvrig til korrespondanse fra klager.

Tjenesteyterne har i det vesentlige anført

Klager har bestilt en pakkereise fra Torp til Chania/Kreta 7 dager, med avreise fra Torp
01. oktober 2022 kl. 10:20 og innkvartering i en 2-romsleilighet med markterrasse og
bassengutsikt på hotell Alegria Beach Resort. Totalpris:13 924 kroner.

Under Alt om charterreisen gjør Apollo oppmerksom på følende når det gjelder
forstyrrelser på reisemålene:
"Forstyrrelser
Mange av våre hoteller ligger i populære ferieområder med folkeliv, og dagliglivet går
sin gang også i turistsesongen. Lydnivå og eventuelle uromomenter utenfor hotellet
kontrolleres av de lokale myndighetene. De kan være vanskelige å påvirke. På de
hotellene som har bar må man regne med at enkelte leiligheter/rom kan forstyrres av
musikken eller støy fra gjester. Dersom man velger et større hotellanlegg med aktiviteter
og underholdning, må man være forberedt på at dette kan oppfattes som forstyrrende
uten at forholdet gir grunnlag for prisavslag. Varelevering og søppeltømming foregår
gjerne tidlig om morgenen, og kan være forstyrrende for enkelte leiligheter/rom. I
muslimske land kan utrop fra moskeene høres på de fleste hotellene. Mange steder kan
man bli forstyrret av hanegal og hunder som bjeffer." Se https://www.apollo.no/min-
reise/alt-om-charterreisen/pa-reisemalet/hotellinformasjon

Klagers bestilling gjaldt fra den 01. - 08. oktober 2022. Klager tok kontakt med Apollos
personale på reisemålet på telefon den 06. oktober og opplyste om at hun ikke var
fornøyd med plasseringen hun hadde fått på hotellet grunnet mye støy utenfor rommet
fra bassengpumper og musikk rundt bassengområdet. Klager oppga at hun hadde vært
i kontakt med hotellet direkte angående dette da hun ønsket å bytte rom, men hadde
ifølge klager fått svar om at dette ikke var mulig da hotellet var fullt. Apollos personale
informerte om at de kunne undersøke mulighet for å bytte rom og eventuelt hotell, men
at et hotellbytte eventuelt ville bli mot en ekstra kostnad. Klager mente at hun skulle
flyttes uten ekstra kostnad eller å få hele reisens pris tilbake, noe Apollos personale
opplyste om at dessverre ikke var mulig.

Samme formiddag kom klager til Apollos service på hotellet og ba om at Apollos
personale ble med til rommet for å lytte til støyen fra pumpene til bassenget.
Reiselederen ble med og hørte en summende lyd fra pumpen. Klager oppga at hun
hadde vært i kontakt med hotellet direkte og at de hadde skrudd av pumpen på
natten, men at dette fortsatt plaget henne på dagtid sammen med musikk og støy
fra bassengområdet. Klager oppga at hun egentlig ikke hadde lyst til å bytte hotell,
men ønsket en rabatt på eventuell ny reise grunnet støyen fra bassengpumpen og
bassengområdet.

Apollos personale undersøkte om klager hadde rett til kompensasjon for forholdene, og
klager fikk deretter følgende informasjon per SMS:
"Hej Mona, Jeg har nu fået svar, og vi kan tilbyde dig 521,4 NOK i kompensation for de
forstyrrende lyde fra pumperne på dit værelse. Pengene kommer ind på din konto efter

5-10 bankhverdage, og så vælger du helt selv om du evt. vil bruge dem på din næste
rejse! Rigtig god dag. Med venlig hilsen .."

Kompensasjonens størrelse er utregnet fra den 6. oktober som var den dagen klager
tok kontakt med Apollo og informerte om problemene. Beløpet ble den 11. oktober
refundert til kortet som ble benyttet ved betaling av reisen.

Apollo anser at deres personale, som for øvrig var til stede på hotellet daglig, kunne
forsøkt å hjelpe klager på et tidligere tidspunkt dersom de hadde blitt gjort oppmerksom
på at hun opplevde støy på hotellet som svært forstyrrende. Selv om klager selv hadde
vært i kontakt med hotellet, kunne Apollos personale likevel undersøkt om det fantes
alternative løsninger hvis de hadde blitt informert tidligere i oppholdet. 

Apollo kan ikke se at det foreligger grunnlag for ytterligere prisavslag.  

Det vises for øvrig til korrespondanse fra Apollo Reiser AS.

Nemnda bemerker

Klagen gjelder en pakkereise for en person med innkvartering i en 2-romsleilighet med
markterrasse på hotell Alegria Beach Resort, Chania, Kreta i perioden 01.10.2022 -
08.10.2022. Totalpris 13 924 kroner.

Klagen gjelder vibrasjon/støy fra sirkulasjonspumpene til bassenget. Under hele
oppholdet ble klager utsatt for denne vibrasjonen/støyen i tillegg til at markterrassen
var en del av bassengbaren med dens varierende musikkstøy fra kl. 10:00 til kl. 24:00.
Klager skriver at hun ikke fikk noen informasjon om dette ved bestilling. Klager skulle tatt
kontakt med Apollo med en gang hun opplevde forholdet. 

Klager tok dette forholdet opp med Apollo først den 6. oktober 2022. I forkant av dette
hadde klager tatt dette opp med hotellet med den endring at pumpene ble skrudd av på
natten. På tidspunktet klager reklamerte til Apollo fikk hun kun tilbud om hotellbytte mot
å betale mellomlegg. Hotellet hadde tidligere oppgitt til klager at det ikke var mulig med
rombytte da hotellet var fullt. Etter nemndas mening utgjør forholdet en mangel etter
pakkereiseloven og det anbefales at det skal utbetales et prisavslag på ytterligere 1 000
kroner.

Vedtak

Pakkereisenemnda anbefaler at klager gis delvis medhold.