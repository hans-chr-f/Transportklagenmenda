Vedtak i Transportklagenemnda - Fly

Sammendrag

Krav om erstatning for skadet bagasje.

Dato
22.03.2022

Saksnummer
2021-01796

Tjenesteytere
Flyr

Klager har i det vesentlige anført

Klager reiste fra Paris til Oslo den 14. november 2021 med Flyrs flight FS1353. Ved
ankomst Gardermoen oppdaget klager en bulk og et hull det ene hjørnet på kofferten
sin. Han rapporterte skaden ved ankomstservice og mottok skaderapport (PIR - Property
Irregularity Report). 

Det ene hjørnet på kofferten er bulket og har fått et hull. Flyr mener dette ikke er en
erstatningssak, men normal "tear and wear". Klager anser kofferten som ubrukelig da
han ved videre bruk risikerer å miste/skade bagasje.

Klager har levert kofferten til leverandør Samsonite, og han har mottatt skriftlig
bekreftelse på at skaden ikke lar seg reparere, og at skaden ikke er påført av normal
slitasje. Samsonite skriver følgende til klager: "Dette er en påført skade, ikke en
produksjonsfeil."  Videre skriver Samsonite: "... dette er en klar flyskade".

Klager kjøpte kofferten i 2019 til kroner 1 999. Han krever kofferten erstattet.

Tjenesteyterne har i det vesentlige anført
Flyr er ikke ansvarlig for skader som allerede er oppstått, inkludert mindre kutt, skraper
og ødelagte glidelåser som et resultat av overpakking, eller for slitasjeskader på grunn av
vanlig håndtering av bagasjen. Dette kommer frem av våre befordringsvedtekter punkt
15.9:
"15.9 Vi har ikke ansvar for kosmetiske og/eller overflateskader påført din bagasje under
reisen og som er forårsaket av normal slitasje (såkalt wear and tear )."

Flyr merker seg at Samsonite kaller dette en flyskade, og mener det er en noe lettvint
konklusjon. Samsonite fraskriver seg all kvalitet i at kofferter fra Samsonite ikke skal tåle
ordinært "wear and tear" med det utsagnet.

Flyr  merker seg videre at klagers informasjon om kofferten ikke samsvarer mellom PIR
og klage. I PIR står koffertens alder oppgitt til 2 år, mens i korrespondanse med Flyr i
ettertid, oppgis kofferten som ny og ubrukt. 

Basert på de bildene og den klagen som er sendt oss mener Flyr at dette er naturlige
skader oppstått på reiser. Når Flyr skal vurdere om en skade gir rett til erstatning eller
reparasjon er det også avgjørende for flyselskapet om kofferten fremdeles er brukbar. Ut
fra beskrivelser og bilder ser kofferten brukbar ut, og Flyr anser ikke
skaden som noe flyselskapet kan gi erstatning for.

Nemnda bemerker

Det er ikke bestridt at klagers koffert ble skadet i flyselskapets varetekt, men flyselskapet
har påstått at skaden er alminnelig slitasje. Basert på den fremlagte dokumentasjonen er
nemnda ikke enig med flyselskapet i at skaden er alminnelig slitasje. 

Etter luftfartsloven § 10-18 er flyselskapet ansvarlig for skade på bagasje mens den er i
dets varetekt. 

Ved totalskade må erstatningen i utgangspunktet baseres på gjenanskaffelsesverdien
- det vil si det beløpet som passasjeren som skadelidt må betale for å skaffe seg en
tilsvarende koffert. Skadelidte skal på den annen side ikke tjene på skaden. Det må
derfor gjøres fradrag for slitasje og verdiforringelse ellers på den skadede gjenstanden. 

Nemnda legger til grunn at gjenanskaffelsesverdien for kofferten er 1 999 kroner og
at den ble kjøpt i 2019. I tråd med fast nemndspraksis skal det gjøres et fradrag på 10
% per år for alder og slitasje. Sett hen til at kofferten var to år gammel setter nemnda
erstatningen til 1600 kroner.

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at Flyr erstatter klagers skadde koffert med kroner 1
600.