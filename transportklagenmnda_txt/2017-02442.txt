Vedtak i Transportklagenemnda - Fly

Sammendrag

Krav om refusjon grunnet feil ved bestilling av reise.

Dato
16.08.2018

Saksnummer
2017-02442

Tjenesteytere
Travellink

Klager har i det vesentlige anført

Den 5. juli 2017 bestilte klager en reise for fire personer t/r Torp - Malaga - Gardermoen
for reise 8. - 11. september hos Travellink. Utreisen fra Torp var med Ryanair kl 12.35, og
returen til Gardermoen gikk fra Malaga med SAS kl 11.00. 

Bestillingen ble ikke bekreftet men hadde status som "gul": klager fikk skriftlig beskjed
om å vente i 24 timer mens bestillingen ble behandlet. 

Etter 24 timer sendte klager epost til Travellink men mottok ikke svar.

Den 7. juli ringte klager reisebyrået, som da kunne fortelle at utreisen med Ryanair
dessverre ikke kunne bekreftes. Personen klager snakket med skulle undersøke videre og
komme tilbake til klager. Bestillingen hadde fortsatt status som "gul" på nettsiden.

Den 10. juli, fortsatt uten å ha hørt noe fra Travellink, sjekket klager bestillingen, og
den hadde nå status som "grønn" "Bestilling bekreftet. Alt er klart. Det er bare å pakke
kofferten og sjekke inn." Samtidig var totalprisen på billettene tilbake til opprinnelig pris,
dvs. Ryanair og SAS-billettene samlet. Klager antok derfor at alt nå var i orden og ventet
derfor ikke til hun fikk kontakt med kundeservice.
Underveis mot avreise 8. september sjekket klager jevnlig websiden om alt var i orden,
og bestillingene hadde hele tiden status grønn, bekreftet. Klager antok derfor at
bestillingen nå var i orden.

Dagen før avreise skulle klager skrive ut billetter, men lyktes ikke å skrive ut utreisen med
Ryanair. Klager tok igjen kontakt med Travellink som forklarte at utreisen med Ryanair
dessverre ikke var bekreftet, og at flyet nå var fullt.

Travellink kunne bare tilby plass på et fly med avgang fredag kveld kl 19.50 med ankomst
Malaga kl 23.55. Klager og reisefølget på fire skulle bare vært borte fra fredag til mandag,
en så sen avgang ville forkortet weekenden betraktelig. Klager ba om å få plass med SAS
kl 12.50 fra Gardermoen, men ble avvist da dette var for kostbart for Travellink. 

Etter mye om og men fikk klagers medreisende overtalt Travellink til å booke reisefølget
på et fly torsdag kveld kl 22.00 til København og videre fra København til Malaga dagen
etter kl 05.55.

I ettertid har klager krevd refusjon av hotellutgifter i København kroner 6 642 for to doble
hotellrom (NOK 3 321 per rom), samt kroner 720 for fire bussbilletter til Torp som klager
hadde forhåndskjøpt i forbindelse med avgangen med Ryanair. 

Klager krever ovennevnte utgifter refundert.

Tjenesteyterne har i det vesentlige anført
Klager forsøkte å bestille en reise på Travellinks nettsider den 5. juli. Den 7. juli fikk klager
vite at utreisen med Ryanair ikke var bekreftet. Klager ville beholde returen med SAS, og
selv booke ny utreise på nett. 

Den 7. september ringte klager igjen til Travellink vedrørende utreisen med Ryanair.
Travellink informerte klager på nytt at utreisen med Ryanair ikke var bekreftet. Da klager
enda ikke hadde mottatt noen refusjon på billetten fra Ryanair, valgte Travellink å tilby ny
utreise uten at klager måtte betale for denne.

Klager hadde opprinnelig bestilt plass på Ryanair som skulle lande fredag kl 16.35,
Travellink tilbød nå klager plass på et fly med avgang fra Gardermoen fredag kl 19.50
med ankomst Malaga kl 23.55. Klager ville tenke på saken. 

Senere samme dag ringte klager igjen og ba om å bli booket på et fly samme
kveld(torsdag) til København, og videre dagen etter til Malaga. Travellink aksepterte dette
mot at klager selv dekket overnatting i København. Klager aksepterte dette. 

Ettersom Travellink har påtatt seg en del av ansvaret og bekostet de nye flybillettene,
vil ikke reisebyrået imøtekomme klagers krav om refusjon av hotellutgifter som det var
enighet om at klager skulle dekke.

Nemnda bemerker

Den 5. juli 2017 bestilte klager en reise for fire personer t/r Torp - Malaga - Gardermoen
for reise 8. - 11. september hos Travellink. Utreisen fra Torp var med Ryanair kl 12.35, og
returen til Gardermoen gikk fra Malaga med SAS kl 11.00. Bestillingen som gjaldt Ryanair
ble ikke bekreftet, men hadde status som "gul".Klager fikk skriftlig beskjed om å vente i
24 timer mens bestillingen ble behandlet. 

Den 7. september ringte klager til Travellink som informerte klager om at at utreisen med
Ryanair ikke var bekreftet.

Den 10. juli sjekket klager bestillingen, og den hadde nå status som "grønn" . Klager
antok derfor at alt nå var i orden og tok ikke kontakt med kundeservice.

Dagen før avreise skulle klager skrive ut billetter, men lyktes ikke å skrive ut utreisen
med Ryanair. Klager tok igjen kontakt med Travellink som forklarte at utreisen med
Ryanair ikke var bekreftet, og at flyet nå var fullt. Da klager enda ikke hadde mottatt noen
refusjon på billettene fra Ryanair, valgte Travellink å tilby ny utreise uten at klager måtte
betale for denne.

Klager hadde opprinnelig bestilt plass på Ryanair som skulle lande fredag kl 16.35,
Travellink tilbød nå klager plass på et fly med avgang fra Gardermoen fredag kl 19.50
med ankomst Malaga kl 23.55. Klager ville tenke på saken. 

Senere samme dag ringte klager igjen og ba om å bli booket på et fly samme kveld
(torsdag) til København, og videre dagen etter til Malaga. Travellink aksepterte dette mot
at klager selv dekket overnatting i København, noe klager  i følge Travellink aksepterte.
Klager er informert om Travellinks saksfremstilling og har hatt anledning til å imøtegå
den, men det har klager ikke gjort. På denne bakgrunn legger flertallet -lederen og
bransjerepresentantene - til grunn Travellinks fremstilling og anser at partene har inngått
en bindende avtale.

I ettertid har klager krevd refusjon av hotellutgifter i København med kroner 6 642 for to
doble hotellrom (NOK 3 321 per rom), samt kroner 720 for fire bussbilletter til Torp som
klager hadde forhåndskjøpt i forbindelse med avgangen med Ryanair.

På bakgrunn av at klager og Travellink inngikk en avtale der klager aksepterte å dekke
hotellutgiftene dersom Travellink betalte for nye flybilletter, kan nemnda ikke anbefale at
klager gis medhold. 
Av fremlagt dokumentasjon på innkjøpte bussbilletter fremgår at disse kunne endres.
Klager plikter å medvirke til å begrense tapet.

Mindretallet – forbrukerrepresentantene – har et annet syn på saken:
Etter mindretallets syn hadde klager en berettiget forventing om at bestillingen var
bekreftet. Mindretallet viser til at Travellink ikke har bestridt klagers anførsel om at
bestillingen fikk status «grønn» og at klager ble belastet for hele bestillingen. Etter
mindretallets syn må Travellink holdes ansvarlig for tap klager ble påført som følge
av manglende kontraktsoppfyllelse grunnet feil ved billettformidling. Travellink har
anført at de tilbød klager en senere flyvning samme dag. Klager har på sin side
anført at han fant en annen flyving som lå tettere opp til ankomsttidspunktet for den
opprinnelige flyvningen, men at dette ble avslått av Travellink fordi det var for dyrt.
Partene ble omsider enige om at klager skulle fly via København dagen i forveien. Det
fremstår imidlertid uklart hva som ble avtalt med hensyn til hotellutgifter. I mangel av
dokumentasjon for Travellinks påstand om at klager selv skulle dekke utgifter til hotell
i København, er det mindretallets syn at klager har krav på å få dekket disse utgiftene.
Når det gjelder erstatning for forhåndsbestilte bussbilletter, er mindretallet av den
oppfatning at opplysningene om at billetten kunne endres, ikke tilsier at klager kunne
ha krevd pengene tilbake. Mindretallet kan derfor ikke se at klager har forsømt sin
tapsbegrensingsplikt og mener klager også bør få dekket utgiftene til bussbillett.

Flertallet anbefaler ikke at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.