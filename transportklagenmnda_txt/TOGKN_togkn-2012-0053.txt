Vedtak i Transportklagenemnda
- Kollektivreiser

Sammendrag

Krav om sletting av gebyr for ugyldig billett.

Dato
14.02.2013

Saksnummer
53/12 J

Tjenesteyter
NSB

Krav om sletting av gebyr for ugyldig billett.

Klager har i det vesentlige anført:

Den 04.09.12 hastet klager til toget for å rekke en teaterforestilling. Hun validerte sitt
Ruterkort og så at hun kun hadde 6 eller 9 kroner igjen på kortet etter dette. Da forestillingen
var over fikk hun en sms fra en klient av seg og bestemte seg for å dra. Hun løp til toget ved
Nasjonaltheatret stasjon og tenkte at hun ikke hadde tid til å fylle mer penger på kortet,
men at hun kunne kjøpe en billett på toget. Hun satt seg i en av vognene lengst frem og da
to uniformerte personer skulle passere henne i midtgangen henvendte hun seg til dem og
forklarte at hun bare hadde litt penger igjen på kortet og måtte kjøpe billett. Svaret hun fikk av
vedkommende var at hun skulle vise legitimasjon og at hun hadde satt seg i feil vogn. Klager
skjønte ingenting og var for sjokkert over behandlingen hun fikk til at hun klarte å protestere.
Klager har ikke bil og reiser svært ofte med toget lokalt. Hun har ikke hatt til hensikt å snike for
ca. 40 kroner og understreker at det var hun som henvendte seg til og stoppet de uniformerte
personene og ba om å få kjøpe en billett.

Klager har sendt kr 50 til NSB som betaling av billetten hun ikke fikk kjøpt, men kun fått til
svar at dette anses som en delbetaling og at gebyret nå er omgjort til kr 850. Klager krever at
gebyret slettes.

NSB har i det vesentlige anført:

Som det fremgår av NSBs Transportvilkår § 4 C vil passasjerer som ved kontroll ikke
har stemplet eller på annen måte gyldig kontrollert billett, bli ilagt gebyr fastsatt av
Samferdselsdepartementet. Passasjerene kan kjøpe billett i betjent vogn. En eventuell kontroll
i betjent vogn vil ikke gjennomføres før alle kunder har fått anledning til å kjøpe billett av
konduktøren når han/hun går gjennom vognen.

Det er både utvendig og innvendig i togsettene godt synlig merket at passasjerene må
ha gyldig billett for å oppholde seg i ubetjent vogn. Klager fikk altså gebyret basert på det
objektive kriteriet at hun ikke hadde gyldig billett i ubetjent vogn.

NSB finner ikke grunnlag for å ettergi gebyret klager ble ilagt.

Nemnda bemerker:

Det fremgår av NSBs transportvilkår § 4 C at passasjerer som ved kontroll ikke kan fremvise
gyldig billett vil bli ilagt et gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig.

Selv om grunnen til at klager ikke hadde gyldig billett skyldtes at hun hadde tenkt å kjøpe
billett om bord i toget, endrer dette ikke det faktum at klager ikke kunne fremvise gyldig billett
under billettkontrollen i en ubetjent vogn. NSBs kontrollører kunne derfor ilegge henne et
gebyr i henhold til transportvilkårene. Klager har presisert at hun henvendte seg til det hun
trodde var en konduktør. Nemnda bemerker at det i denne sammenheng er uten betydning
om klager henvendte seg til en kontrollør eller konduktør.

Det er passasjerens ansvar å ha gyldig billett. Nemnda mener det må være den reisende selv
som må lese skiltingen på vognene før man går på toget og tar plass i en betjent eller ubetjent
vogn. Skiltingen på dørene utenfor vognene og inne i togsettene er tydelig. Nemnda kan ikke
se at ileggelse av gebyr var feil i denne saken.

Nemnda har forståelse for at klager oppfatter det som en streng reaksjonsform å bli ilagt
gebyr i dette tilfellet. På den annen side burde klager etter nemndas vurdering ha lest
skiltingen på dørene før hun satte seg i en ubetjent vogn. Klager har opplyst at hun har
benyttet lokaltogene i Oslo i lang tid og burde således etter nemndas vurdering være godt
kjent med betjente og ubetjente vogner på togene.

Det må være opp til NSB eventuelt å vurdere om man i et slikt tilfelle vil frafalle gebyret av
rimelighetsgrunner. Gebyrets størrelse er godkjent av Samferdselsdepartementet og nemnda
finner ikke grunn til å vurdere dette.

Nemnda finner etter dette ikke grunnlag for å anbefale at klager gis medhold.

Vedtak:

Transportklagenemnda - jernbane finner ikke å kunne anbefale at klager gis medhold.

Vedtaket er enstemmig.

Nemnda hadde slik sammensetning ved behandling av saken: