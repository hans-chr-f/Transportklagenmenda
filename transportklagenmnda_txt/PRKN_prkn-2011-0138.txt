Vedtak i Pakkereisenemnda

Sammendrag

Reise til Thailand, Bangtao Bay, Sunwing Resort & Spa Bangto Beach, 19.
februar - 6. mars 2011. Krav om prisavslag grunnet feil med strømmen m.v.

Dato
09.11.2011

Saksnummer
138/11

Tjenesteyter
Ving Norge AS

Klager: X

Turarrangør: Ving Norge AS

Antall reisende: 4

Reisens pris: kr 58.855

Saken gjelder:

Reise til Thailand, Bangtao Bay, Sunwing Resort & Spa Bangto Beach, 19. februar - 6. mars
2011. Krav om prisavslag grunnet feil med strømmen m.v.

Klager har i det vesentlige anført:

Stort sett hver eneste dag, når klagerne kom opp fra basseng/strand, fungerte ikke strømmen
(lys og a/c) på rommet. Da bar det ned i resepsjonen, våte etter bading og klar for en dusj før
middag, og melde fra. Deretter var det å vente på tekniker, som kunne ordne dette, slik at
klagerne fikk dusje og gått til middag.

Dette tok stort sett mellom 30 minutter og en time.

Når man kommer opp fra bassengene ved 17-tiden, er det en ting man ønsker, og det er å få
dusje og stelt seg, og ikke som klagerne gjorde, stå på gangen å vente. Da er det naturlig at
man henvender seg i resepsjonen for å få ordnet dette der og da .... og ikke gå å lete etter en
Ving vert, som så må ta dette med resepsjonen.

De byttet strømboks i alle fall to ganger på denne tiden.

Klagerne informerte også Vingverten om dette flere ganger i løpet av ferien.

Klagerne slet også med maur på rommet et par dager, så husøkonomen måtte spraye
rommet et par ganger for å bli kvitt det verste.

Ellers var det også tilfeldigheter de dagene klagerne fikk håndklær på rommet.

De fleste dagene måtte de klare seg uten.

Ving har tilbudt et gavekort på kr 1.000 som kompensasjon. Klagerne opplever dette som et
hån.

Ving har ikke avgitt uttalelse til nemnda.

Til klager har Ving i det vesentlige anført:

Det fremgår av loggen at problemet med maur ble løst omgående, og at klagerne var fornøyd
med løsningen samme ettermiddag.

At det manglet håndhåndklær er ikke notert i loggen.

Problemet med strømmen ser ut til å være til stor irritasjon. Det kan Ving forstå.

Det er derfor viktig at Ving får anledning til å hjelpe gjestene med bytte av rom på et tidlig
tidspunkt slik at ferien blir så lite forstyrret som mulig. Både hotellet og Ving vil alltid løse slike
saker så raskt som mulig. Loggen viser at det gikk mange dager fra 21. februar til 3. mars uten
at Ving fikk vite at klagerne hadde flere brudd på strømmen. Det kan derfor virke som om
Vings representanter ikke var klar over at klagernes opplevelser gjentok seg før den 3. mars.
Klagerne fikk da tilbud om å bytte leilighet.

Ving har sendt et gavekort pålydende kr 1.000 som «plaster på såret».

Nemnda bemerker:

Reklamasjonsnemnda for pakkereiser er opprettet etter avtale mellom Norsk ReiselivsForum
og Forbrukerrådet. I henhold til nemndsavtalen pkt 6 skal partene gis anledning til å uttale seg
før nemnda behandler saken.

Dersom en part unnlater å komme med uttalelse til nemnda, kan nemnda treffe vedtak på
grunnlag av de opplysninger som er fremkommet tidligere i saken.

Ving har i dette tilfellet ikke avgitt uttalelse til nemnda. Nemnda finner å kunne behandle
saken på grunnlag av de foreliggende opplysninger.

Nemnda legger på bakgrunn av de foreliggende opplysninger til grunn at klagerne gjentatte
gange hadde problemer med strømmen i leiligheten. Nemnda legger videre til grunn
at klagerne ikke fikk byttet håndklær som forutsatt, og at de ved to anledninger hadde
problemer med maur i leiligheten.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlige ulemper for de reisende, jf. pakkereiseloven § 6-2. Turarrangør har etter
pakkereiseloven en rett til å avhjelpe mangler.

Denne rett forutsetter at turarrangør gjøres kjent med problemene på reisemålet. Dersom
turarrangør ikke har gitt anvisning på noe annet, vil det etter nemndas vurdering være naturlig
først å ta mindre / enkle problemstillinger og mangler direkte opp med hotellet. Fører ikke det
frem, må turarrangør kontaktes snarest.

Dersom manglene ikke tas opp på reisemålet på en måte som gir turarrangør mulighet til å
avhjelpe manglene, vil man ikke nå frem med krav om prisavslag i ettertid.

Det står i dette tilfellet påstand mot påstand om Ving ble gitt anledning til å avhjelpe
strømproblemene eller ikke. Det fremkommer av Vings log at strømproblemene ble tatt opp
den 21. februar, 3. mars, 4. mars og at det ikke var problemer den 5. mars. Av notatet av 3.
mars fremkommer at det var femte gangen strømmen var borte.

Klager har på sin side anført at han informerte Vingverten flere ganger om dette.

Nemnda finner det etter en samlet vurdering mer sannsynlig at Vingverten var kjent med de
gjentatte strømproblemene i klagenes leilighet enn at de ikke var det.

Nemnda viser til anmerkningen i loggen, og til klagers opplysninger om at de tok problemene
opp med Vingverten flere ganger når de tilfeldigvis traff henne.

Nemnda er av den oppfatning at strømproblemet var til stor sjenanse for klagerne og
at problemet ikke ble avhjulpet på en tilfredsstillende måte. Dette gir klagerne rett til et
forholdsmessig prisavslag.

Maur er vanlig på de fleste reisemål. Man må i rimelig utstrekning være forberedt på å kunne
bli berørt av dette uten at det gir grunnlag for prisavslag.

Maurproblemet ble avhjulpet innen rimelig tid etter at klagerne tok dette opp, og gir ikke
grunn til prisavslag.

Det er uklart for nemnda hvorfor det var problemer med håndkleskift, og om klagerne avhjalp
dette selv. Dette irritasjonsmomentet får imidlertid uansett underordnet vekt ved vurderingen
av prisavslagets størrelse.

Nemnda anbefaler etter en samlet vurdering at klagerne gis et prisavslag på kr 5.000.
Gavekortet bør refunderes, eventuelt gjøres verdiløst.

Vedtak:

Reklamasjonsnemnda for pakkereiser anbefaler at klagene gis et prisavslag på kr 5.000.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, Formann

Pål Martin Andersen, Forbrukerrådet

Silje Østby Jystad, Forbrukerrådet

Vigdis Fiske, Amisol AS

Helga G. Hermansen, Star Tour AS