Vedtak i Pakkereisenemnda

Sammendrag

Krav om standarderstatning på 400 euro pr. person for forsinkelse på hjemreisen.

Dato
30.07.2015

Saksnummer
120/14 PF

Tjenesteyter
Ving Norge AS

Saken gjelder:

Krav om standarderstatning på 400 euro pr. person for forsinkelse på hjemreisen.

Klager har i det vesentlige anført:

Klager og hans familie hadde oppsatt avreise fra Larnaca, Kypros lørdag 24.05.14 kl. 01.15
med Norwegians rute DY9531 og skulle ankomme Sola, Stavanger kl. 05.00.

De skulle bli hentet på hotellet i Ayia Napa for å bli transportert til Larnaca flyplass ca. 3 timer
før avgang (kl. 22.15). Klager sjekket både på Avinor og «Plane finder» sine «apper» for å se
om flyet var i rute fra Stavanger. Inntil klokken var 18.30 viste disse at flyet var i rute, men ca.
kl. 19.00 oppdaget klager at flyavgangen var endret til kl. 20.00. Flyavgangen ble ytterligere
forsinket og tok ikke av fra Stavanger før over kl. 21.00.

Klager tok da kontakt med Ving på hotellet for å få informasjon. Han ble informert om at de
ikke hatt fått noen melding om forsinkelser og at de ville bli hentet som avtalt. Da de ankom
flyplassen ca. kl. 23.45 fikk de beskjed av Vings representant om at flyet var forsinket 1 time,
noe klager konfronterte vedkommende med om at ikke kunne stemme med bakgrunn i
informasjon på omtalte «apper», men vedkommende holdt fast på denne informasjonen. Inne
på flyplassen fikk de liten eller ingen informasjon om utviklingen, men fikk tildelt en kupong
pålydende 7 euro pr. person. Ca. kl. 04.00 ble det tatt beslutning om å kansellere flyet og de
ble sendt til Nicosia på hotell. De ble hentet igjen kl. 11.00 for å vende tilbake til flyplassen for
å bli sendt hjem med fly kl.14.00.

Underveis ble de informert om at det nok en gang ville bli en forsinkelse og at avgangen var
endret til kl.15.20. De fikk da en verdikupong pålydende 15 euro.

Det ble ytterligere forsinkelse og flyet tok ikke av før nærmere kl.16.00.

De ankom Sola, Stavanger ca. kl.19.35. Forsinkelsen ble på 14 timer og 27 minutter.

Forsinkelsen påførte klager og hans reisefølge stor belastning, spesielt fordi de hadde to små
barn med seg.

Klager krever standarderstatning på 400 euro pr. person, totalt 2.400 euro i henhold til EU-
forordning 261/2004.

Ving har i det vesentlige anført:

Ving har innhentet informasjon om forsinkelsen og viser til teknisk logg og rapport fra
Norwegian.

Norwegians rute DY9531 fra Kypros til Stavanger lufthavn den 24.05.14 ble dessverre forsinket
med 14 timer og 27 minutter på grunn av et uforutsett teknisk problem med et PSEU light på
forutgående avgang fra Stavanger til Kypros.

Dette medførte en forsinket ankomst til Kypros med 2 timer og 11 minutter. Kabinpersonalet
måtte som følge av dette ha lovpålagt hvile før de kunne operere flyvningen fra Kypros.

Det ble delt ut matkuponger på 7 euro pr. person ved gaten på flyplassen i Larnaca. Klokken
01.15 kom det informasjon fra Norwegian om at det ble «crew rest» og passasjerene ble
kjørt hotell Hilton Park med buss. Bussen hentet så passasjerene kl.11.00 for transport til
flyplassen der de fikk tildelt matkuponger pålydende 15 euro pr. person.

Norwegian kan bekrefte at de tekniske problemene de opplevde på denne flyvningen oppstod
under drift og utenfor planlagt vedlikehold. Norwegian følger alle vedlikeholdsprogrammer
pålagt av Luftfartstilsynet, samt av flyprodusenten.

De har også egne vedlikeholdsrutiner i tillegg til disse. Norwegian vurderer det derfor slik at
årsaken til uregelmessigheten var utenfor flyselskapets kontroll.

I de tilfeller hvor en uregelmessighet er forårsaket av en ekstraordinær omstendighet,
er flyselskapet unntatt fra forpliktelsene til å betale kompensasjon eller ekstra utgifter.
Omstendigheter som er utenfor flyselskapets kontroll er hendelser som ikke er forårsaket av
en handling eller unnlatelse av flyselskapet.

På bakgrunn av dette kan verken Norwegian eller Ving imøtekomme klagers krav om
standarderstatning i henhold til EU-forordning 261/2004. Forsinkelsen berettiger heller ikke til
kompensasjon i henhold til bransjens reisevilkår som er basert på lov om pakkereiser.

Nemnda bemerker:

Nemnda legger til grunn at partene er enige om at flyet ble forsinket med 14 timer og 27
minutter.

Den rett til erstatning flypassasjerer har etter Art.7 i EU-forordning 261/2004 gjelder ikke
dersom flyselskapet/turarrangør kan godtgjøre at forsinkelsen skyldes «ekstraordinære
omstendigheter som ikke kunne ha vært unngått selv om alle rimelige tiltak var truffet» - Art.5
nr.3. Det er flyselskapet som etter dette må godtgjøre at det foreligger slike ekstraordinære
omstendigheter, og bestemmelsen tolkes strengt. Reklamasjonsnemnda har tidligere lagt til
grunn at også når det gjelder tekniske feil, er det flyselskapet som må godtgjøre at slike feil er
«ekstraordinære omstendigheter» i forordningens forstand. Det er flyselskapet som har størst
mulighet til å påvirke og forhindre at tekniske feil oppstår. Også preventive hensyn tilsier at
flyselskapet i utgangspunktet må bære ansvaret også ved tekniske feil.

At flyselskapet har utført normalt obligatorisk vedlikeholdsprogram og feilen oppstår
plutselig eller oppdages plutselig før avgang, betyr ikke uten videre at det foreligger slike
ekstraordinære omstendigheter som forordningen krever for å bli fritatt for ansvar.

I det foreliggende tilfelle har flyselskapet opplyst at feilen skyldes at det oppsto et plutselig og
uforutsett problem med PSEU light på foregående avgang.

Feilen gjelder lys/indikator i forbindelse med en låsesensor for nesehjulet.

Saken er forelagt for Luftfartstilsynet, som har funnet feilen tilstrekkelig dokumentert. Tilsynet
har ikke hatt bemerkninger til flyselskapets beskrivelse av den tekniske feilen eller den
fremlagte dokumentasjonen. Som en følge av det tekniske problemet ble flyet forsinket fra
Stavanger til Larnaca med 2 timer og 11 minutter.

Dette medførte pålagt hviletid for flybesetningen etter at de ankom Larnaca. Norwegian har
i mail av 6. juni 2014 redegjort for hvorfor det ikke var mulig å bytte flybesetning slik at en så
lang forsinkelse kunne ha vært unngått.

Som det fremgår ovenfor, har Luftfartstilsynet funnet dokumentasjonen tilstrekkelig, og har
ikke hatt bemerkninger til flyselskapets bekrivelse av den tekniske feilen.

Etter dette legger nemnda til grunn at feilen oppsto uten forvarsel til tross for rutinemessig
teknisk vedlikehold. Etter nemndas vurdering var det ikke praktisk mulig å treffe tiltak for å
unngå feilen som førte til at forsinkelse rammet passasjerer på to flyvninger. Forsinkelsen gir
derfor ikke rett til erstatning etter EU-forordningen.

Anvendelsen av EU-forordningen berører imidlertid ikke passasjerenes rett til erstatning på
annet grunnlag. Forsinkelse på hjemveien av den lengden som det er tale om her, utgjør en
mangel ved pakkereisen. Forsinkelse på hjemreisen gir vanligvis ikke rett til prisavslag.

Arrangøren har imidlertid et omsorgsansvar for passasjerene som innebærer rett til å ringe
hjem, rett til tilstrekkelig forpleining, og hvis nødvendig, rett til overnatting på hotell. Det
fremgår av klagen at arrangøren oppfylte sine forpliktelser på dette punktet.

Forsinkelse kan muligens også gi rett til forsikringsdekning. Hva forsikringsselskapet eventuelt
måtte dekke, må tas opp med selskapet av forsikringstaker.

Vedtak:

Reklamasjonsnemnda for pakkereiser kan ikke anbefale at det gis erstatning i dette tilfellet.

Vedtaket er enstemmig.