Vedtak i Transportklagenemnda
- Kollektivreiser

Sammendrag

Krav om frafall av gebyr grunnet tekniske problemer med Vipps

Dato
16.10.2018

Saksnummer
2018-02431

Tjenesteytere
Ruter

Klager har i det vesentlige anført

Klager var på besøk i Oslo og skulle den 16. juli 2017 reise med buss fra Bogstad camping
til sentrum. På vei ned til sentrum fra Bogstad camping kjøpte klager en mobilbillett med
honnørrabatt med Vipps som betalingsmiddel. På turen tilbake til Bogstad samme dag,
gjentok klager prosessen og antok at alt var i orden. 

Noen stopp før Bogstad camping ble klager stoppet i kontroll. Da han skulle vise billett
klarte han ikke å finne billetten i Ruters billettapp, og ble ilagt gebyr. 

Klager sendte en klage til Ruter, hvor han la ved nødvendig dokumentasjon, samt
honnørbevis. Klager fikk avslag på klagen, til tross for at Ruter innrømmet at Vipps
var nede den dagen og at de kunne se at klager hadde forsøkt å kjøpe billett. En slik
behandling er etter klagers oppfatning ikke rettferdig, spesielt når det ikke er mulig å få
gjennomslag til selskapet uansett hvor mye dokumentasjon som fremlegges. 

Klager krever at Ruter frafaller gebyret.

Tjenesteyterne har i det vesentlige anført
Klager ble ilagt gebyr 14. juli 2018 fordi han ikke kunne fremvise gyldig billett. 

I kontrollen ble det opplyst at han hadde glemt å kjøpe billett. I ettertid så hevdes det at
kjøpet feilet ved betaling.

Med en gang kjøpsprosessen startes i appen, så vil Ruter kunne se at det er et kjøp som
er igangsatt. Det vises her til vedlagt billetthistorikk. 

Den 14. juli er det gjennomført ett billettkjøp, denne billetten hadde utløpt for mer enn
to timer da klager ble stoppet. Det er ikke gjort noen forsøk på flere kjøp den dagen.

Ruter forholder seg til at klager ikke hadde noen gyldig billett, da dette ansvaret ligger
hos klager.

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

I klagen hevdes at gebyret ble ilagt 16. juli 2018, mens Ruter viser til 14. juli 2018. Klager
har ikke besvart henvendelser fra nemndas sekretariat om å klarlegge datoen.  

Nemnda legger til grunn opplysningene i gebyrrapporten om at klager ved kontroll på
buss nr. 32 den 14. juli 2018 ble ilagt gebyr da han ikke kunne vise gyldig billett.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager kunne ikke vise billett og vilkårene for å ilegge gebyr var dermed til stede.

Klager har opplyst at han kjøpte mobilbillett med Vipps som betalingsmiddel da han tok
bussen fra Bogstad til sentrum og fra sentrum tilbake til Bogstad camping. Han trodde at
billettkjøpet var i orden. Kontrollen fant sted på tilbakereisen. 

Ruter har opplyst at det er registrert kun ett kjøp av billett i klagers app den 14. juli og
den billetten hadde utløpt for mer enn to timer siden da klager ble kontrollert.

Ruter har erkjent at det var registrert problemer med betaling med Vipps, men dette var
16. juli og ikke dagen klager ble ilagt gebyr.  

Nemnda legger etter dette til grunn at klager var kjent med prosessen ved kjøp av
billetter via Vipps siden han hadde kjøpt billett via Vipps for reisen til sentrum. Det anses
mest sannsynlig at han hadde glemt å kjøpe billett på tilbakereisen til Bogstad slik det er
notert opplyst i gebyrrapporten.

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.