Vedtak i Transportklagenemnda - Fly

Sammendrag

Krav om standardkompensasjon ved forsinkelse. 

Dato
26.10.2018

Saksnummer
2018-01478

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY7002 fra New York - John F. Kennedy (JFK)
til Oslo lufthavn (OSL) 5. januar 2018 kl. 22.30. Flyvningen ble kansellert. Klager hadde
opprinnelig videreforbindelse fra Oslo til Helsinki (HEL). På bakgrunn av kanselleringen
har klager fremsatt krav om standardkompensasjon i henhold til EU-forordning 261/2004
på 600 euro pr. person, totalt 1 200 euro for to passasjerer.

Tjenesteyterne har i det vesentlige anført
Norwegians flyvning DY7002 fra New York til Oslo ble kansellert. 

I tidsrommet 4. til 8. januar 2018 var det kraftig snøstorm på USAs østkyst. Dette påvirket
all flytrafikk som skulle operere til og fra denne sektoren. Enorme snømengder og
vind gjorde forholdene vanskelig, og det oppstod store driftsforstyrrelser for alle
flyselskaper. Omrokering av kabinpersonale og flymaskiner ble gjort for å minimere
driftsforstyrrelsene, og reservekapasitet og leie av flymaskiner ble organisert. Det var
likevel ikke mulig å unngå forsinkelser og kanselleringer. 

Passasjerene ble booket om til DY7006 8. januar 2018, men også denne flyvningen ble
kansellert. Flyvningen fikk nytt rutenummer og opererte til slutt New York til Oslo som
DY7906 10. januar 2018. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav.

Nemnda bemerker

Norwegians flyvning DY7002 fra New York til Oslo 5. januar 2018 ble kansellert.

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken ved at det ikke er mulig å lande/ta av, kan være
en slik ekstraordinær omstendighet som medfører at den reisende ikke har krav på
erstatning. Dette må vurderes konkret. 

I dette tilfellet skyldtes kanselleringen kraftig snøstorm på USAs østkyst i tidsrommet 4.
til 8. januar 2018. Værforholdene påvirket alle flyselskaper, og påvirket hele Norwegians
rutenett for langdistanseflyvninger. Det vises til fremlagt dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningens forstand. Norwegian forsøkte å omrute passasjerene
8. januar, men også denne flyvningen ble kansellert på grunn av værforholdene.
Klager ble til slutt omrutet 10. januar. Nemnda legger til grunn at kanselleringen ikke
kunne vært unngått selv om alle rimelige tiltak ble truffet, og at klager ble tilbudt
et rimelig omrutingstilbud i dette tilfellet. Kanselleringen gir etter dette ikke rett til
standarderstatning, og nemnda anbefaler ikke at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.