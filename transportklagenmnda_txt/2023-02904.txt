Vedtak i Transportklagenemnda - Fly

Sammendrag

Krav om standarderstatning.

Dato
22.04.2024

Saksnummer
2023-02361

Tjenesteytere
Widerøe

Klager har i det vesentlige anført

Klager skulle reise den 8. mars 2023 med WF426 fra Torp til Bergen, og videre med
WF549 til Stavanger. Planlagt avgangstid var kl. 21.35, med planlagt ankomsttid kl. 23:40. 

WF426 ble forsinket, og klager rakk ikke sin videreforbindelse fra Bergen til Stavanger.
Hun ble booket om til ny avreise fra Bergen den 9. mars kl. 07:45, med ankomst i
Stavanger kl. 08:20. 

Klager fikk opplyst at forsinkelsen skyldtes dårlig vær i Tromsø og at rullebanen måtte
brøytes. Klager mener at dette ikke kan være en ekstraordinær hendelse. Tromsø
Lufthavn er en flyplass som er utsatt for mye snø. At rullebanen må måkes er ikke
en ekstraordinær omstendighet. WF847, som Widerøe henviser til, skulle opprinnelig
ha tatt av kl. 17:55. Et Norwegian-fly (DY387) tok av nøyaktig kl. 17:55. Det vises til
dokumentasjon fra Flightradar 24. Klager påpeker at følgeforsinkelser uansett ikke er å
anse som en ekstraordinær omstendighet.

Det er fremsatt krav om standarderstatning.

Tjenesteyterne har i det vesentlige anført
WF426 den 8.mars ble forsinket med 60 minutter pga. stengt rullebane i Tromsø.

Passasjeren rakk ikke videreforbindelsen til Stavanger og mottok ombooking tidlig neste
dag (første tilgjengelige).

LN-WDI opererte WF487 Tromsø–Trondheim–Torp, og ble på grunn av stengt rullebane
forsinket ut fra Tromsø. Dette medførte en følgesforsinkelse på WF426 Torp– Bergen. 

Det vises til vedlagt dokumentasjon.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10). 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen.

Widerøe har fremlagt intern dokumentasjon som viser at forsinkelsen skyldtes stengt
rullebane på Tromsø Lufthavn, og opplyst at værforholdene gjorde det nødvendig med
rydding av rullebanen. Nemnda er av den oppfatning at rydding av rullebanen grunnet
værforholdene må anses som en ekstraordinær omstendighet i EU-forordningens
forstand.  Nemnda mener at Widerøe i tilstrekkelig grad har dokumentert forholdene
gjennom skjermbilder av deres interne systemer og værrapport.

I tråd med EU-domstolens avgjørelse C-74/19 kan en hendelse på en forutgående
flyvning kvalifisere som en ekstraordinær omstendighet der hendelsen forårsaker
forsinkelser for de etterfølgende flyvningene. Forutsetningen er at det er en direkte
årsakssammenheng mellom den ekstraordinære omstendigheten og forsinkelsen
av påfølgende flyvning. Nemnda mener det foreligger direkte årsakssammenheng
mellom forsinkelsen i Tromsø og forsinkelsen på klagers flyvning. Det er dokumentert at
flymaskinen som skulle benyttes på klagers flyvning, skulle fly Tromsø-Trondheim-Torp
samme dag.

Nemnda finner det godtgjort at klager ble omrutet snarest mulig. Flyvningen som
klager mistet gikk sent på kvelden, og klager ble omrutet til første flyvning morgenen
etter. Nemnda kan ikke se at det under de rådende omstendighetene ville vært mulig å
sette inn andre rimelige tiltak for å unngå hverken forsinkelsen eller de ekstraordinære
omstendighetene. 

Flyselskapet anses å ha godtgjort at forsinkelsen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Forsinkelsen gir etter dette ikke rett til standarderstatning

Vedtak

Transportklagenemnda anbefaler at klager ikke gis medhold.