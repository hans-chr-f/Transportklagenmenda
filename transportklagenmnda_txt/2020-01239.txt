Vedtak i Transportklagenemnda - Fly

Sammendrag

Krav om refusjon av billetter grunnet kansellert fly.

Dato
24.08.2020

Saksnummer
2020-01239

Tjenesteytere
Turkish Airlines

Klager har i det vesentlige anført

Klager med reisefølge (til sammen to personer) skulle reise fra Oslo til Denpasar via
Istanbul den 10. mai 2020 med Turkish Airlines. Utreisen var med TK1754 og TK0066 den
10. mai 2020. Hjemreisen med TK0067 og TK1751 den 31. mai 2020. 

Den 14. april 2020 fikk klager beskjed om at Turkish Airlines hadde stoppet opp
flytrafikken og at hans avgang var kansellert.

Klager krever full refusjon av billettene for seg og reisefølget. Det aksepteres ikke noen
voucher.

Tjenesteyterne har i det vesentlige anført
Turkish Airlines anfører at det har blitt bestemt at billetter på kansellerte flyvninger
grunnet koronaviruset vil bli refundert to måneder etter opphevelsen av flyforbudet.
Dette er i medhold av ytterligere reguleringer lagt til i Civil Aviation Passenger Rights
Regulation. Klager kan kontakte Turkish Airlines igjen etter den ovennevnte perioden er
over.

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf. artikkel
8.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7.
Regelen gjelder ikke dersom passasjeren har fått informasjon om endringen minst to
uker før planlagt avgangstid. I denne saken har klager oppgitt at de ble informert om
kanselleringen 14. april, over to uker før avreise. Standardkompensasjon er med dette
uansett ikke aktuelt i denne saken.

Nemnda mener videre at klager med reisefølge har rett på refusjon av den fulle
billettprisen i henhold til EU-forordning 261/2004. Det anbefales med dette at Turkish
Airlines overfører beløpet til klager.

Vedtak

Transportklagenemnda - fly anbefaler at Turkish Airlines refunderer klagers billetter.