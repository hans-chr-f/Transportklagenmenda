Vedtak i Pakkereisenemnda

Sammendrag

Krav om refusjon av reisens pris og kompensasjon grunnet feilinformasjon og service.

Dato
11.03.2019

Saksnummer
2018-04450

Tjenesteytere
Ving Norge AS

Klager har i det vesentlige anført

Klager bestilte en pakkereise for to personer i et dobbeltrom på Hotel Tropic, Side, Tyrkia
i perioden 26.07.2018 - 03.08.2018. Totalpris kr. 14.160.

Klager ble frastjålet et av passene den første kvelden. 

Klager opplevde at Vings personale ikke tok saken alvorlig, klagerne følte seg ikke trygge
og de opplevde at deres sikkerhet var i fare. Vings personale på stedet ga klager mye
feilinformasjon om hvordan de skulle kunne skaffe seg nødpass i Tyrkia. 

Først dagen før hjemreisen fikk klager ordnet med nødpass. Vings personale visste ikke
hvordan eller hvor nødpass skulle ordnes før på slutten av klagers ferie. Det tok flere
dager å få ordnet tolk da det var midt i høysesongen. Klager ble sendt til feil politistasjon
og de fikk feil politirapport. Til slutt måtte de ordne ny tolk og på egen hånd reise til en
politistasjon utenfor Side.

Klager krever kr. 50.000 for erstatning og kompensasjon for at ferieuken ble ødelagt
grunnet feilinformasjon fra Ving. 

Det vises for øvrig til korrespondanse fra klager.

Tjenesteyterne har i det vesentlige anført
Lørdag 28.07 tok klager kontakt med Ving og fortalte at passet hans var borte og at han
trodde at han kunne ha mistet det på en restaurant dagen før.

Dersom man blir frastjålet passet på reisemålet, må man til politistasjonen for å inngi
en politirapport for så å ordne med nødpass til hjemreisen. Hvis gjester blir utsatt for
tyveri på reisemålet, kan Ving hjelpe innenfor de forutsetningene som finnes. Ving kan
hjelpe med å kontakte tolk og avtale tid for å møte tolken på politistasjonen. Ving følger
ikke med gjester til politistasjonen. Klager fikk informasjon om at det kun var en tolk som
møtte dem.

Ving informerte klager om at Ving skulle kontakte konsulatet for å få informasjon om
hvordan han skulle skaffe seg nødpass. Videre kontaktet Ving Hotel Tropic som klager
bodde på for å høre hvilken politistasjon de var knyttet til. De opplyste at dette var
Jandarma og at de på vegne av klager ville ringe og høre om hva de skulle gjøre. På
Jandarma informerte de hotellet om at klager skulle komme dit.

Søndag 29.07 tok klager kontakt og spurte om når guide og tolk skulle komme. Ving
forklarte på nytt at det kun var tolk og at de fortsatt jobbet med å få kontakt med noen.
Ettersom det var søndag og de færreste tolker jobbet, var det vanskelig å komme i
kontakt med noen. Ving kom i kontakt med tolk og avtalte at han skulle møte klager
dagen etter. Ving informerer klager om tid og sted.

Mandag 30.07. hadde klager avtale med tolk kl. 15.00 på politistasjonen. Det viste seg
så at politiet har henvist dem til en annen politistasjon som klager og tolk kjørte til.
Ving fikk kontakt med konsulatet i Antalya som informerte dem om at klager måtte til
ambassaden i Ankara for å få nødpass. Ving informerte klager om dette. Klager ønsket at
personale fra Ving skulle følge med, men dette hadde de ikke anledning til. 

Tirsdag 31.07 hjalp Ving klager slik at de fikk bestilt flybilletter til Ankara

Onsdag 01.08 reiste klager til Ankara og fikk ordnet med nødpass.

Politirapporten som klager fikk på den politistasjonen som tyrkisk politi selv henviste
klager til, var heller ikke den riktige. Ving kan ikke være ansvarlige for feil informasjon fra
tyrkiske myndigheter. 

I Vings første e-post til klager ble han forespeilet at møtet på ambassaden i Antalya
kunne komme til å bli onsdagen, den 1. august. Klager reiste til Ankara og fikk ordnet
nødpass 1. august.

Ving har ringt utallige telefonsamtaler på vegne av klager, til konsulat, tolk og til hotellet.
Ving lånte ut PC til klager slik at de kunne bestille flybilletter til Ankara og hjalp dem med
å få skrevet ut billettene. 

Klager spurte om å komme til Ving sitt kontor. Ving bemerker at de ikke har et
besøkskontor i Side, men et administrativt kontor hos den lokale agenten. Derimot kan
man avtale tid med en guide som kan komme til hotellet.

Klager kunne ikke ha unngått reisen til Ankara. Ving har forholdt seg til informasjon gitt
av tyrkisk politi som viste seg og ikke være den riktige.

Ving har tilbudt klager refusjon av en dagsandel, kr. 2.023 for ulempen med at de brukte
tid på feil politistasjon eller et Vinggavekort på kr. 3.050. Klager har avslått tilbudet fra
Ving.

Det vises for øvrig til korrespondanse fra Ving Norge AS.

Nemnda bemerker

Saken gjelder det faktum at en av Vings gjester mistet sitt pass og prosessen i forbindelse
med å få et nødpass.

Hvordan prosessen forløp er beskrevet av både av klageren og av Vings stedlige
personale. De har forståelig nok svært forskjellig syn på saken og på den assistanse som
ble gitt av de stedlige representantene.

Nemnda har delt seg i et flertall og et mindretall.  

Flertallet, lederen og de to bransjerepresentantene, finner, etter å ha gjennomgått
sakens dokumenter, at klageren har fått den bistanden man kan forvente når det tas i
betraktning at det er mange gjester på destinasjonen som guidene skal være til stede for.
Etter opplysningene i saken ble passet borte en fredag kveld.  At det kan være vanskelig
å skaffe tolk i løpet av en helg er forståelig.  Hotellet oppga feil politistasjon.  Dette kan
vanskelig guidene lastes for, og heller ikke at den politirapporten som ble skrevet ikke
var den klageren hadde behov for. At tolken snakket tyrkisk og engelsk og ikke tyrkisk
og norsk vanskeliggjorde antagelig dialogen med politiet, men på kort varsel må man
benytte den tjenesten som er tilgjengelig. Guidene burde imidlertid etter flertallets
syn ha vært oppdatert på hvor den norske ambassaden ligger, og at det kun finnes
et konsulat i Antalya som ikke har myndighet til å utstede nødpass. Av det skriftlige
materiale som er vedlagt saken ser det imidlertid ut til at dette ikke forsinket saken.

De vedlagte mailene viser etter flertallets syn at guidene gjorde det de kunne med
de ressurser de hadde til rådighet. Klageren kunne muligens også ha kontaktet sitt
forsikringsselskap, eventuelt Utenriksdepartementets vakttjeneste for å få råd og
veiledning.

At det var besværlig å måtte reise til Ankara for å få utstedt nødpasset er forståelig.
Likeledes at det ble lite feriefølelse når det meste av uken gikk med til å skaffe
dokumentasjon og nødpass.  Flertallet kan imidlertid ikke se at dette kan lastes
arrangøren, og finner ikke å kunne anbefale at det blir gitt noen erstatning eller
kompensasjon, ut over det som er tilbudt av arrangøren.

Mindretallet, forbrukerrepresentantene,  legger til grunn at tjenesteyter ikke kan
bebreides for tap av pass. I dette tilfellet fremstår det imidlertid som om tjenesteyter
ikke hadde tilstrekkelig kompetanse og kunnskap til å yte bistand i slike nødsituasjoner.

Etter pakkereiseloven § 36 om bistandsplikt skal arrangøren «uten ugrunnet opphold
yte passende bistand til reisende i vanskeligheter». Selskapets stedlige representanter
uttalte at det er mange utfordringer knyttet til tyrkiske myndigheter, noe som etter
mindretallets mening tilsier en skjerping av tjenesteyteres bistandsplikt.

Vedtak blir fattet i samsvar med flertallets syn.

Vedtak

Pakkereisenemnda finner ikke å kunne anbefale at det blir utbetalt kompensasjon eller
erstatning i dette tilfellet.

Vedtaket er truffet under den dissens som fremgår ovenfor.