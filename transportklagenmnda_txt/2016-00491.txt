Vedtak i Transportklagenemnda - Fly

Sammendrag

Krav om erstatning forsinkelse. Kollisjon med fugl.

Dato
20.06.2017

Saksnummer
2016-00491

Tjenesteytere
Turkish Airlines

Klager har i det vesentlige anført

Klager skulle reise fra Oslo via Istanbul til Tokyo 12. mars 2016 med TK1754. Ankomst
Tokyo var 13. mars kl. 19.55. Denne flyvningen ble forsinket og klager ankom Tokyo først
etter ett døgn. 

Det ble tilbudt matkupong og overnatting, men klager benyttet seg ikke av
overnattingstilbudet. Ingen informasjon ble gitt om årsaken til forsinkelsen. Klager ble
booket om til å fly 13. mars og ankom Tokyo først 14. mars kl. 19.55.

Klager har fremsatt krav om standarderstatning på 600 euro i henhold til EU-forordning
261/2004.

Tjenesteyterne har i det vesentlige anført
Turkish Airlines forklarer at klager ble booket om til fly fra 12. til 13. mars 2016. Flyet som
skulle komme fra Istanbul TK1753 kolliderte med fugler og flymaskinen måtte returnere
til Istanbul for bytte av flymaskin. 

Flyselskapet informerte sine passasjerer om rettigheter til forpleining, hotell, endringer
på reservasjonen osv. Det vises til fremlagt dokumentasjon.

Turkish Airlines forbeholder seg retten til at kollisjon med fugl er en ekstraordinær
hendelse som er utenfor selskapets kontroll og avviser følgelig klagers krav om
kompensasjon.

Nemnda bemerker

TK1754 fra Oslo til Tokyo via Istanbul 12. mars 2016 ble forsinket. Klager måtte bookes
om til en ny flyvning i Istanbul, og ankom Tokyo 14. mars 2016 kl. 19.55, ett døgn
forsinket.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7, jf. artikkel 5 nr. 3, jf. EU-
domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

Turkish Airlines har opplyst at forsinkelsen skyldtes at flyet kolliderte med en flokk fugler
under forutgående flyvning, og at det derfor var nødvendig å bytte fly. 

I EU-domstolens dom av 4. mai 2017 (C-315/15, EU:C:2017:342) er det fastslått at
kollisjon mellom et luftfartøy og en fugl skal omfattes av begrepet "ekstraordinære
omstendigheter" som er omhandlet i forordningen artikkel 5 nr. 3. Det fremgår
av dommen at en kollisjon mellom et fly og en fugl verken etter sin karakter eller
opprinnelse er et ledd i luftfartsselskapets alminnelige aktivitetsutøvelse, og ligger
utenfor luftfartsselskapets faktiske kontroll da kollisjonen ikke er uløselig forbundet med
fartøyets funksjonsmåte. 

Nemnda kan imidlertid ikke se at Turkish Airlines har godtgjort at forsinkelsen i dette
tilfellet skyldtes kollisjon med fugl. Det er ikke vedlagt noen teknisk dokumentasjon på
dette. Det vises til Luftfartstilsynets bemerkninger, der det fremgår at den opplyste feilen
ikke kan vurderes grunnet mangelfull dokumentasjon.

Nemnda mener derfor at klager har krav på standarderstatning i henhold til
forordningen.

Vedtak

Transportklagenemnda - fly anbefaler at Turkish Airlines betaler til klager
standarderstatning på 600 euro.