Vedtak i Transportklagenemnda
- Kollektivreiser

Sammendrag

Krav om sletting av gebyr for ugyldig billett.

Dato
14.02.2013

Saksnummer
59/12 J

Tjenesteyter
NSB

Krav om sletting av gebyr for ugyldig billett.

Klager har i det vesentlige anført:

Klager reiste den 30.08 fra Oslo S til Eidsvoll Verk. Klager hadde månedskort for Oslo og måtte
derfor kjøpe tilleggsbillett. Ved billettautomatene var det kø så klager valgte å gå på betjent
vogn for å kjøpe tilleggsbillett der. Det var mange som skulle av og på toget og da klager gikk
inn på den betjente vognen gikk hun til høyre i håp om å finne en plass. Klager er 73 år og har
vonde ben. Klager hadde da gått for langt og var kommet over i en ubetjent vogn uten å være
klar over det. Hun satt klar med månedskort og lommebok da det hun trodde var en billettør
kom. Klager ble oppgitt da hun ble fortalt at det var kontroll og at hun satt i feil vogn. Klager
fikk gebyr.

Klager mener det burde være mulig å få kjøpt billett uansett hvor man sitter i toget før det
gjennomføres kontroll. Klager krever gebyret slettet.

NSB har i det vesentlige anført:

Som det fremgår av NSBs Transportvilkår § 4 C vil passasjerer som ved kontroll ikke
har stemplet eller på annen måte gyldig kontrollert billett, bli ilagt gebyr fastsatt av
Samferdselsdepartementet. Passasjerene kan kjøpe billett i betjent vogn. En eventuell kontroll
i betjent vogn vil ikke gjennomføres før alle kunder har fått anledning til å kjøpe billett av
konduktøren når han/hun går gjennom vognen.

Det er både utvendig og innvendig i togsettene godt synlig merket at passasjerene må ha
gyldig billett for å oppholde seg i ubetjent vogn. Klager ble påtruffet i ubetjent bogn den
30.08.12 uten gyldig billett. Klager fikk altså gebyret basert på det objektive kriteriet at hun
ikke hadde gyldig billett.

NSB finner ikke grunnlag for å ettergi gebyret klager ble ilagt.

Nemnda bemerker:

Det fremgår av NSBs transportvilkår § 4 C at passasjerer som ved kontroll ikke kan fremvise
gyldig billett vil bli ilagt et gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig.

Selv om grunnen til at klager ikke hadde gyldig billett skyldtes at hun hadde tenkt å kjøpe
billett om bord i toget, endrer dette ikke det faktum at klager ikke kunne fremvise gyldig billett
under billettkontrollen i en ubetjent vogn. NSBs kontrollør kunne derfor ilegge henne et gebyr
i henhold til transportvilkårene.

Det er passasjerens ansvar å ha gyldig billett. Nemnda mener det må være den reisende selv
som må lese skiltingen før man tar plass i en vogn. Skiltingen på dørene utenfor vognene og
inne i togsettene er tydelig. Nemnda kan ikke se at ileggelse av gebyr var feil i denne saken.

Nemnda har forståelse for at klager oppfatter det som en streng reaksjonsform å bli ilagt
gebyr i dette tilfellet. På den annen side er systemet med betjente og ubetjente vogner godt
innarbeidet og klager kjente til dette. Det må være opp til NSB eventuelt å vurdere om man
i et slikt tilfelle vil frafalle gebyret av rimelighetsgrunner. Gebyrets størrelse er godkjent av
Samferdselsdepartementet og nemnda finner ikke grunn til å vurdere dette.

Nemnda finner etter dette ikke grunnlag for å anbefale at klager gis medhold.

Vedtak:

Transportklagenemnda - jernbane finner ikke å kunne anbefale at klager gis medhold.

Vedtaket er enstemmig.