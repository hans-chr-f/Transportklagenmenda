Vedtak i Pakkereisenemnda

Sammendrag

Krav om prisavslag på grunn av reiseguidens trakassering,
kjøring i ruspåvirket tilstand og manglende sikkerhetsrutiner.

Dato
24.08.2015

Saksnummer
177/14P

Tjenesteyter
Kilroy Norway AS

Saken gjelder:

Krav om prisavslag på grunn av reiseguidens trakassering, kjøring i ruspåvirket tilstand og
manglende sikkerhetsrutiner.

Klager har i det vesentlige anført:

Klagerne deltok på en 24 dagers reise i Sør-Afrika fra Cape Town via Victoria Falls til
Johannesburg. Det var en gruppe på 16 personer, hvorav en del norske ungdommer. Klagerne
opplevde at guiden drakk for mye og at han trakasserte dem seksuelt.

Drikkingen fant sted under hele reisen. Situasjonen toppet seg da guiden, som også var
sjåfør, var synlig beruset kl. 08.30 om morgenen den 1. mai da dagens busstur skulle
starte. Reisefølget nektet å gå om bord i bussen og ba om et møte med reiseguidens sjef.
Sjefen nektet for at det hadde funnet sted noe drikking og det endte med at reisefølget ba
reiseguiden sove ut rusen før turen kunne fortsette.

Seksuell trakassering fant sted hele tiden. Reiseguiden lot dette spesielt gå ut over en av
klagerne. Han kom med grove og direkte tilbud og forslag. Klageren brøt til slutt sammen fordi
hun opplevde dette svært ubehagelig. Klagerne vurderte å forlate gruppen for å komme seg
unna. Det vises til klagernes forklaringer og beskrivelser underveis fra turen og i ettertid, i
tillegg til skriftlige utsagn fra flere av de andre deltagerne.

Klagernes hensikt med en klage er å forhindre at den aktuelle reiseguiden påfører fremtidige
reisegrupper skade og at det tas affære fra Kilroys side overfor sin samarbeidspartner i Sør-
Afrika som arrangerte turen.

Klagerne krever et solid prisavslag for alvorlig svikt i kvalitetssikringen av reiseguiden og
erstatning for den belastningen de skisserte hendelsene påførte klagerne på denne reisen.

Kilroy har i det vesentlige anført:

Kilroy har tatt klagernes tilbakemeldinger meget alvorlig og de har brukt mye tid og ressurser
på å forsøke å finne ut av situasjonen. Arbeidet med dette har ikke vært enkelt da det er
motstridene forklaringer og tilbakemeldinger fra Kilroys samarbeidspartner i Sør-Afrika,
klagerne og andre kunder på turen. Kilroy viser til tilbakemeldingsskjemaer fra samtlige
deltagere på turen, vitneutsagn fra tre av deltagerne, samt svar og kommentarer fra Kilroys
samarbeidspartner og arrangør av turen i Sør-Afrika.

Når det gjelder påstanden om seksuell trakassering kan ikke Kilroy, utfra nevnte
tilbakemeldinger, konkludere med hva som har blitt sagt av guiden eller hvordan det har
blitt oppfattet av klagerne. Kilroy finner at det er svært uheldig at deres kunder har oppfattet
guiden på denne måten, og det jobbes derfor nå internt hos arrangøren i Sør-Afrika med å få
plass nye rutiner for den sosiale kommunikasjon mellom guiden og kundene, nettopp for å
sikre at det ikke skal oppstå situasjoner som kan bli misforstått.

Grunnet motstridende tilbakemeldinger er det ikke mulig for Kilroy å ta stilling til hvor mye
guiden hadde drukket kvelden ute i Victoria Falls. På bakgrunn av denne saken har imidlertid
arrangøren i samarbeid med Kilroy valgt å gjøre om på sine rutiner internt for å sikre at det
ikke oppstår noen misforståelser og usikkerhet rundt guidens alkoholinntak før bilkjøring.
Guidene har ikke lenger lov til å røre noe form for alkohol på kvelden i de tilfeller hvor de skal
kjøre bil neste dag.

Når det gjelder guidens kjøreegenskaper viser Kilroy til arrangørens svar og de
tilbakemeldinger som er gitt. Slik Kilroy ser det, kan det ikke konkluderes med at guiden
har kjørt uforsiktig. Kilroy påpeker at klagerne i denne saken har vurdert guiden positivt i
spørsmålet om guidens kjøreegenskaper.

Et svært viktig punkt for Kilroy i vurderingen av denne saken er at verken de eller arrangøren
hørte noe fra klagerne de 3 første ukene av turen. Først da det var 4 dager igjen ble
arrangøren kontaktet - og senere Kilroy. Det virker derfor som det hele spinner rundt den ene
dagen i Victoria Falls (dag 21), og det er også her Kilroy finner det svært vanskelig å finne fakta
på hva som faktisk skjedde.

Kilroy har tilbudt tilbud kr 3000 i prisavslag per person på bakgrunn av en helhetlig vurdering
av klagen, samt usikkerheten rundt hva som faktisk skjedde i Victoria Falls.

Kilroy finner ikke grunnlag for refusjon av reisens kostnad utover dette.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2.

Kilroy Norway AS la våren 2014 opp en omfattende reise for klagerne. Reisen besto blant
annet av et opphold i Sørafrika med en 24 dagers guidet tur. Turen foregikk sammen med en
gruppe personer som i alt besto av 16 personer. Gruppens medlemmer var fra forskjellige
europeiske land, blant annet Norge, Sveits og Tyskland. Turen ble arrangert av operatøren
Drifters. Deltakerne ble transportert i en felles «overland expedition vehicle». Slik nemnda
forstår saken var det kun en person til stede på vegne av arrangøren. Denne personen hadde
ansvar for å kjøre bussen, guide turistene på de forskjellige reisemålene og å stå for måltidene
de kveldene/nettene hvor overnattingen foregikk på campingplasser.

Etter å ha lest igjennom klagene og evalueringen fra de forskjellige deltakerne finner nemnda
det ikke tvilsomt at den ene klageren har vært utsatt for uønsket seksuell oppmerksomhet fra
sjåføren. Representanten for Drifters, Ken Hill, har i en mail datert 15. august 2014 blant annet
skrevet følgende: «The complainant has alleged that certain «comments» (none verified) were
made, within the context of the African culture, these comments made openly in the presence
of others by a black African male certainly would not constitute harassment».

Nemnda legger til grunn at flere av de norske deltakerne opplevde at sjåføren kom med
åpenlyse bemerkninger av seksuell karakter om den ene klageren, og at det som er referert
av uttalelser var egnet til å skape utrygghet etter at hun ble oppmerksom på problemet.
Etter nemndas syn har arrangøren en uholdbar innstilling til det som fant sted. Sjåføren var
sammen med gjestene store deler av døgnet i 24 dager. Før man i det hele tatt blir ansatt
i en slik stilling bør man grundig informeres om at gjestene ikke skal utsettes for seksuell
oppmerksomhet selv om dette, i følge Hill, er en del av den afrikanske kulturen. Sjåføren skal
skape trygghet, ikke det motsatte.

Når det gjelder episoden som fant sted i lodgen på dag 21, legger nemnda klagernes versjon
til grunn. Det finnes ikke tvilsomt at sjåføren kom hjem i drosje sammen med noen av
deltakerne svært sent på natten. Det finnes heller ikke tvilsomt at han fremdeles var påvirket
av alkohol på det tidspunkt han skulle kjøre deltakerne til Johannesburg. Dette er omtalt
i evalueringsskjemaene fra fem av gjestene. Tre sveitsiske gjester har innsendt sin egen
vurdering, som ikke er vedlagt saken. Om alkoholbruk er et tema også der, vet nemnda
følgelig ikke.

Det er videre omtalt - og nemnda legger til grunn - at lederen på den siste lodgen var svært
uprofesjonell i sin håndtering av sjåførens beruselse. Nemnda finner hans alkoholforbruk
totalt uakseptabelt.

For så vidt gjelder spørsmålet om sjåføren også kjørte uforsvarlig fort, finner nemnda at
de opplysningene som foreligger ikke er tilstrekkelige til å trekke noen konklusjon på dette
punktet.

Reklamasjonsnemnda finner at de ovenfor refererte episodene representerer en mangel
ved reisen. Klagerne følte seg utrygge for egen sikkerhet i perioder av reisen. Mangler gir
grunnlag for prisavslag. Ut fra det som er betalt for reisen finner nemnda at kr 5.000 pr.
person i prisavslag er passende.

Vedtak:

Reklamasjonsnemda for pakkereiser anbefaler at klagerne gis et prisavslag på kr 5.000 pr.
person.

Vedtaket er enstemmig.