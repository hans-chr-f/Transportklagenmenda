Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
22.05.2015

Saksnummer
377/14F

Tjenesteyter
Wizz Air

Klager har i det vesentlige anført:

Klager skulle reise fra Torp til Poznan den 22. august 2013 kl. 18:55 med W6 1980. Flyet ble fire
timer forsinket.

Klager krever standarderstatning 250 euro i henhold til EU-forordning 261/2004, samt 10 euro
for mangel på care.

Det vises for øvrig til klagers brev.

Wizz Air har i det vesentlige anført:

W6 1980 ble forsinket grunnet et uforutsett teknisk problem som følge av birdstrike, det vises
til vedlagt dokumentasjon. Hendelsen var ekstraordinær og utenfor Wizz Airs kontroll.

I henhold til EU-forordning 261/2004 er et flyselskap ikke kompensasjonspliktig dersom
årsaken til hendelsen er ekstraordinære omstendigheter utenfor flyselskapets kontroll, som
ikke kunne vært unngått selv om alle rimelige tiltak var truffet.

I tråd med reglene ble alle passasjerene tatt hånd om i ventetiden. Dersom klager hadde
ytterligere utgifter til mat eller drikke i ventetiden, vil Wizz Air vurdere å refundere disse mot
kvitteringer.

Wizz Air kan ikke imøtekomme klagers krav utover dette.

Det vises for øvrig til Wizz Airs brev.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med over tre timer.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Forsinkelsen skyldtes i dette tilfellet nødvendig teknisk inspeksjon som følge av kollisjon med
fugl ved landing.

Saken er forelagt Luftfartstilsynet som ikke har noe å bemerke til flyselskapets beskrivelse av
den tekniske feilen eller den fremlagte dokumentasjon.

Nemnda er av den oppfatning at hendelsen må anses som en ekstraordinær omstendighet og
at forsinkelsen ikke var til å unngå. Forsinkelsen gir derfor ikke rett til standarderstatning etter
EU-forordningen.

Wizz Air pliktet i den forliggende situasjon å tilby måltider og forfriskninger som står i rimelig
forhold til ventetiden. Det er uklart for nemnda hva klager ble tilbudt. Nemnda anbefaler at
klager eventuelt fremsetter et konkret krav. Tapet bør om mulig underbygges ved kvitteringer
eller lignende.

Vedtak:

Transportklagenemnda-fly finner ikke å kunne anbefale at klager gis medhold i sitt krav om
standarderstatning.