Vedtak i Transportklagenemnda
- Kollektivreiser

Sammendrag

Krav om at utgifter til drosje dekkes som følge av at bussen ikke kom. Snøvær.

Dato
07.06.2023

Saksnummer
2023-00746

Tjenesteytere
Ruter

Klager har i det vesentlige anført

Klager skulle reise med bussen fra Stortorvet til Vestskrenten den 15. januar 2023.
Klager anfører at det skulle gå en buss kl. 02.54, og etter det skulle det komme en
buss kl. 03.24. Klager anfører at det aldri kom opp noen avviksmelding på skjermen på
bussholdeplassen med informasjon om at bussene var forsinket. Klager anfører at det
kun sto når neste buss skulle komme.

Klager anfører at da 02.54-bussen ikke dukket opp, sto det bare at 03.24-bussen skulle
komme. Klager anfører at da 03.24-bussen ikke kom, sto det at 03.54-bussen skulle
komme, men det sto ikke noe om at noen av bussene var forsinket. Klager anfører at
han da bestemte seg for å bestille drosje, da det ikke var noe annet alternativ innen
kollektiv transport. Klager anfører at det var en kald natt, og han kunne ikke vente lenger
av hensyn til helsen sin. Klager anfører at han reiste med drosjen kl. 03.51.

Klager anfører at han var obs på å sjekke appen, men det var ingen melding der om at
bussen ikke dukket opp / var forsinket grunnet værforhold. Klager anfører at det eneste
han fikk med seg fra Ruter-appen, var at den første bussen var i rute, noe som ikke
stemte.

Klager anfører at han er usikker på om bussen i det hele tatt kom til slutt.

Klager krever at Ruter dekker drosjeutgiftene på 750 kroner.

Tjenesteyterne har i det vesentlige anført
Den 15. januar 2023 skapte kraftig snøfall store trafikale utfordringer. I Ruters
reisegaranti står det som følger: «Du får ikke refusjon hvis du visste om eller burde ha
visst om problemet på forhånd, eller hvis årsaken ikke ligger hos oss. Dette kan blant
annet omfatte følgende forhold: Ekstreme værforhold som kraftig vind, kraftig regn og
kraftige snøfall».

Det vises til fremlagt kopi av intern melding fra Ruters driftssentral som beskriver
føreforholdene og utfordringene om natten den 15. januar 2023.

På grunnlag av dette avslår Ruter klagers krav.

Nemnda bemerker

Klager har fremsatt krav om at utgifter til drosje dekkes som følge av at bussen han
skulle ta fra Stortorvet til Vestskrenten i 3-tiden den 15. januar 2023 ikke dukket opp.

Det fremgår av reisegarantien til Ruter at dersom passasjeren blir mer enn 20 minutter
forsinket som følge av at Ruter ikke er i rute, dekker Ruter dokumenterte utlegg på inntil
750 kroner. Garantien gjelder imidlertid ikke hvis passasjeren «visste om eller burde ha
visst om problemet på forhånd», eller hvis problemet skyldes «Ekstreme værforhold som
kraftig vind, kraftig regn og kraftige snøfall».

I dette tilfellet har Ruter fremlagt kopi av intern melding fra kl. 00.37 den 15. januar
2023 som viser til flere avvik grunnet stort snøfall de siste timene, og det er vist til at
det er publisert en generell avviksmelding på ruter.no. Nemnda er av den oppfatning at
reisegarantien dermed ikke kommer til anvendelse i dette tilfellet. Nemnda vil imidlertid
bemerke at det på lystavlen med avgangene burde vært opplyst om forsinkelser og
innstillinger.

Nemnda kan etter dette ikke se at klager har rett på å få dekket utgiftene til drosje.

Vedtak

Transportklagenemnda kan ikke anbefale at klager gis medhold.