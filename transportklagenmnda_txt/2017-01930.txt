Vedtak i Transportklagenemnda - Fly

Sammendrag

Krav om refusjon grunnet kansellering.

Dato
10.04.2018

Saksnummer
2017-01930

Tjenesteytere
SAS

Klager har i det vesentlige anført

Klager og hans reisefølge skulle reise fra Oslo til Ålesund den 10. juni 2017 kl 10.15 med
SK1314. Flyet ble kansellert samme dag, og klager ble booket om til å fly til Kristiansund
og derfra bli fraktet i buss til Ålesund. Dette var ikke aktuelt for klager, han valgte derfor
å kjøpe ny billett med annet selskap med avgang litt senere på dagen.

Klager krever refusjon av mellomlegget mellom opprinnelige og nye billetter, kroner 1
022.

Tjenesteyterne har i det vesentlige anført
SK1314 ble kansellert som følge av tekniske årsaker. SAS har utbetalt standarderstatning
250 euro per person for hendelsen.

SAS tilbød ombooking til Kristiansund med avgang kl 15.35, og buss derfra til Ålesund.
Klager valgte å avslå tilbudet, og kjøpte nye billetter med annet selskap.

SAS har refundert klagers billetter i sin helhet. 

Klager krever refusjon av mellomlegg på kroner 1 022. Klager har ikke krav på dette da
han valgte å bryte kontrakten med SAS, og booke nye billetter med annet selskap. 

SAS kan ikke imøtekomme klagers krav utover det som allerede er utbetalt.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf EU-forordning 261/2004 artikkel 5 og 7. 

I dette tilfellet skyldtes kanselleringen tekniske årsaker, og selskapet har utbetalt
standarderstatning med 250 euro per person.

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf artikkel
8. Flyselskapets plikt til å omrute, strekker seg utover omruting med eget selskap og
samarbeidspartnere, jf kommisjonens veiledning av 15.06.2016 punkt 4.2.

Klager og hans reisefølge skulle reise fra Oslo til Ålesund den 10. juni 2017 kl 10.15
med SK1314. Flyet ble kansellert samme dag, og klager med reisefølge ble ombooket
til selskapets første ledige avgang kl 15:35 samme dag til Kristiansund. SAS hadde satt
opp buss mellom Kristiansund til Ålesund for å frakte alle passasjerer til sitt endelige
bestemmelsessted. Turbuss på strekningen tar ca 4 timer. Med dette alternativet
ville klager vært fremme i Ålesund tidligst ved ni-tiden om kvelden. Norwegian
hadde en avgang til Ålesund kl 14.15 som medførte at klager ville være fremme på
bestemmelsesstedet allerede ved tre-tiden uten en lang bussreise. Klager valgte dette
alternativet og takket nei til SAS' tilbud.

Nemnda ser det slik at alternativet klager ble tilbudt ikke var omruting snarest mulig på
tilsvarende transportvilkår og viser til at selskapets plikt til å omrute strekker seg utover
omruting med eget selskap og samarbeidspartnere. Flyselskapet Norwegian hadde en
avgang direkte til Ålesund som sparte klager for en lang forsinkelse og en lang bussreise.
Selskapet burde etter nemndas syn ha tilbudt klager og hans reisefølge omruting på
denne avgangen.

Nemnda mener etter dette at flyselskapet i tillegg til det som allerede er betalt også bør
dekke mellomlegget mellom opprinnelige og nye billetter på kroner 1 022.

Vedtak

Transportklagenemnda - fly anbefaler at klager gis medhold i sitt krav.