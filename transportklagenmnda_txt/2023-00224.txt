Vedtak i Transportklagenemnda - Fly

Sammendrag

Krav om kompensasjon i form av bonuspoeng som følge av
innstilt flyvning. Anført ekstraordinære omstendigheter/vær.

Dato
21.08.2023

Saksnummer
2023-00224

Tjenesteytere
SAS

Klager har i det vesentlige anført

Klager skulle reise fra Stavanger til Oslo 7. januar 2023 med flyvning SK4024. Klagers
flyvning skulle opprinnelig ankomme Oslo 14:30. På Sola fikk klager beskjed om at flyet
hadde tekniske problemer, og ble omrutet til flyvning SK4042 med ankomst i Oslo ca.
21:12. Klager ankom derfor Oslo ca. 6.5 timer senere enn planlagt. 

Overfor klager har SAS avvist klagers krav med den begrunnelse at kanselleringen
skyldes ekstraordinære omstendigheter/værforhold. Klager bestrider dette med
henvisning til at de på Sola flyplass fikk beskjed om at årsaken til forsinkelsen var
tekniske problemer med flyet. Denne beskjeden ble gitt av SAS sitt bakkepersonell.
Klager understreker at fly gikk som normal fra Oslo denne dagen med bare små
forsinkelser. 

Klager har fremmet krav om 25 000 eurobonuspoeng (tilsvarende 250 EUR) i
standarderstatning.

Tjenesteyterne har i det vesentlige anført
SK4024 ble innstilt på grunn av værforholdene, og kunden ble ombooket til flyvning
SK4042, som kunne fly fordi det var et større fly med andre forutsetninger. 

Sikkerheten er alltid vår første prioritet på SAS, se vedlagte filer for kanselleringskode og
utdrag fra vår interne rapport. 

SAS bestrider kravet.

Nemnda bemerker

Basert på sakens dokumenter, legger nemnda til grunn at SK4024 ble kansellert. 

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artikkel 5 og 7. 

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå kanselleringen.

SAS har anført at kanselleringen skyldtes værforhold på Oslo Lufthavn. SAS har
vedlagt kanselleringskode for den aktuelle flyvningen og utdrag fra intern rapport som
dokumentasjon for dette. Klager har kommentert SAS sitt tilsvar, og fremhever at det
rimer dårlig at forsinkelsen ble på nærmere 7 timer når flytrafikken i det store og hele
gikk som normalt fra Oslo Lufthavn denne dagen. Klager viser i denne forbindelse til
informasjon innhentet fra Avinor om værforholdene og flytrafikken denne dagen. 

Transportklagenemnda har i sin henvendelse om tilsvar forklart flyselskapet hva
som kreves av dokumentasjon ved uregelmessigheter som følge av været. Selskapet
bes dokumentere eksistensen av og forbindelsen mellom de ekstraordinære
omstendighetene og den aktuelle kanselleringen, samt dokumentasjon på hva som
ble gjort for å unngå eller minimere følgene av de ekstraordinære omstendighetene.
SAS har fremlagt interne rapporter som viser at SK4024 ble kansellert som følge av
værforhold. Det er ikke fremlagt dokumentasjon (f.eks. værrapporter/METAR) som
dokumenterer værforholdene denne dagen eller kommentert hva som ble gjort for å
minimere ulempene overfor passasjerene. Nemnda legger etter dette til grunn at klager
har krav på standarderstatning.

Klager har fremmet krav om standarderstatning utbetalt i 25 000 Eurobonuspoeng.
Nemnda bemerker i denne forbindelse at standarderstatning som hovedregel skal
utbetales i penger, men det følger av artikkel 7 nr. 3 i forordningen at utbetaling kan skje
gjennom andre kompensasjonsmåter etter samtykke fra passasjeren.

Vedtak

Transportklagenemnda anbefaler at SAS utbetaler Eurobonuspoeng tilsvarende 250 EUR
til klager.