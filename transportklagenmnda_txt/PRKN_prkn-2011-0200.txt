Vedtak i Pakkereisenemnda

Sammendrag

Saken gjelder krav om refusjon av deler av reisens pris
for en «Operatur» hvor Operaforestillingen ble avlyst.

Dato
14.03.2012

Saksnummer
200/11

Tjenesteyter
Trones Touring

Klager: X

Turarrangør: Trones Touring

Antall reisende: 2

Reisens pris: Kr. 7.000

Saken gjelder:

Saken gjelder krav om refusjon av deler av reisens pris for en «Operatur» hvor
operaforestillingen ble avlyst.

Klager har opplyst at han og hans kone deltok på en reise til Oslo hvor hovedhensikten
med turen var å oppleve en operaforestilling.

Forestillingen ble imidlertid avlyst pga tekniske problemer med sceneteppet.

Arrangøren er bare villig til å refundere billettprisen på operaen.

Trones Toring har vist til korrespondansen med klager og har ellers ikke kommentert
klagen. I korrespondansen med klageren har de bare anført at de ikke kan dekke noe
av reisens pris utover operabilletten da de ikke har forsikring som dekker slike forhold.

Nemnda bemerker:

Klagenemnda vil først bemerke at turarrangørens ansvar er uavhengig av om det
foreligger forsikring eller ikke. I dette tilfelle må Operaen i utgangspunktet anses som
en «underleverandør» av en tjeneste som turarrangøren har solgt til kunden - og i
utgangspunktet er arrangøren ansvarlig overfor kunden for oppfyllelsen. Imidlertid anser
nemnda det slik at det her er oppstått en force majeure-lignende situasjon totalt utenfor både
turarrangørens og underleverandørens kontroll. Etter pakkereiseloven § 6-4 bortfaller det
ansvar turarrangøren ellers har dersom mangelen skyldes omstendigheter som er nevnt i §

5-3 nr. 2. Detter gjelder omstendigheter som ligger utenfor arrangørens kontroll og som han
ikke med rimelighet kunne ventes å ha tatt i betraktning på avtaletidspunktet og som verken
han eller noen han er ansvarlig for kunne unngå eller avverge følgene av.

Klagenemnda mener at det som inntraff i denne saken, dekkes av disse bestemmelsene og at
det derfor ikke er grunnlag for noen form for kompensasjon utover refusjon av billettprisene.

Vedtak:

Reklamasjonsnemnda for pakkereiser kan ikke anbefale at det gis noen prisreduksjon utover
operabillettens pris.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Elise Korsvik, Forbrukerrådet

Vigdis Fiske, Amisol AS

Mette Lindgren, Apollo Reiser AS.