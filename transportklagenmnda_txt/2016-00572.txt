Vedtak i Transportklagenemnda - Fly

Sammendrag

Krav om refusjon av utgifter grunnet kansellering.

Dato
14.03.2017

Saksnummer
2016-00572

Tjenesteytere
Finnair

Klager har i det vesentlige anført

Klager bor på Svalbard og ferierer i Molde om sommeren. Da Finnair åpnet en rute
mellom Helsinki og Longyearbyen bestemte klagers seg for å reise via Helsinki hjem etter
endt ferie. Klager kjøpte en billett mellom Molde og Helsinki via Oslo med annet selskap,
og en ny billett mellom Helsinki og Longyearbyen med Finnair.

I ettertid ble ruten mellom Helsinki og Longyearbyen kansellert, klager stod derfor
igjen med en billett han ikke hadde bruk for mellom Molde og Helsinki. Klager ville ikke
ha rukket hjem til jobb dersom de skulle ha kjøpt nye billetter fra Helsinki. Det er få
flyvninger til Svalbard, klager endte opp med å kjøpe nye billetter fra Molde via Oslo til
Longyearbyen.

Klager krever refusjon av to ubenyttede billetter mellom Molde og Helsinki, kroner 1 868.
Klager har fått avslag fra sitt forsikringsselskap.

Tjenesteyterne har i det vesentlige anført
Finnair beklager at flyet til Longyearbyen ble kansellert. Ved kanselleringer tilbys
ombooking eller full refusjon. Finnair kan dessverre ikke stå ansvarlig for separatere
billetter som er bestilt hos et annet selskap. Klager bes henvende seg til sitt
forsikringsselskap. 

Finnair kan ikke imøtekomme klagers krav.

Nemnda bemerker

Nemnda legger til grunn at klageren har kjøpt flybilletter for seg og sitt reisefølge (til
sammen to personer) hos SAS (Molde-Oslo-Helsinki) og Finnair (Helsinki-Longyearbyen)
separat, og at det bare er den siste flygningen som er blitt kansellert. 

Ved en kansellering skal passasjeren få valget mellom omruting eller refusjon av hele
billettprisen, jf EU-forordning 261 / 2004 artikkel 8. 

Klageren ser her ut til å ha valgt refusjon. Hun har da hevet avtalen med flyselskapet.
Hvis klageren ikke har fått flybillettprisen for strekningen Helsinki-Longyearbyen
refundert fra Finnair allerede, anbefaler nemnda at selskapet gjør dette.

Nemnda ser derimot ikke grunnlag for å anbefale at Finnair refunderer flybillettene
med SAS, og viser til at retningslinjene til forordningen fra kommisjonen gir veiledning
om at retten til refusjon bare gjelder den kansellerte avgangen ved separate kjøp fra to
forskjellige flyselskaper, jf 2016 / C 214 / 04 punkt 4.2.

Vedtak

Transportklagenemnda - fly anbefaler at Finnair refunderer flybillettprisen for flygningen
Helsinki-Longyearbyen hvis det ikke er gjort allerede.