Vedtak i Transportklagenemnda - Fly

Sammendrag

Krav om standarderstatning som følge av forsinkelse og kansellering.

Dato
30.08.2024

Saksnummer
2023-03996

Tjenesteytere
Widerøe

Klager har i det vesentlige anført

Klager skulle fly fra Trondheim til Sogndal via Bergen med Widerøe 21. november 2023. 

Klager hadde følgende reiserute: 
Trondheim – Bergen WF1312 21. nov kl. 18:05 – 19:10
Bergen – Sogndal WF156 21. nov kl. 20:25 – 21:00 

Klagers fly fra Trondheim til Bergen, WF1312, ble forsinket på grunn av «fuelproblem».
Forsinkelsen medførte at klager mistet videreforbindelsen til Sogndal. 
Klager overnattet i Bergen og ble ombooket til WF0144 Bergen – Sogndal med avgang
08:40 22. november. WF0144 ble kansellert, og klager ble igjen ombooket til følgende
flyvninger: 

Bergen - Oslo SK0260 22. nov. kl. 1040 – 11:35
Oslo - Sogndal WF 149 22. nov. kl. 1230 – 13:25

Klager krever standarderstatning.

Tjenesteyterne har i det vesentlige anført
Kunden søker kompensasjon for en reise med WF1312, 21. november 2023 Trondheim –
Bergen, med videre forbindelse til Sogndal. 

Flyvningen WF1312 opererer BOO-TRD-BGO, men ved innflyvning BOO – TRD avbrytes
innflyvning og flyet går til KRS for å tanke opp da det er problemer med levering av
fuel i TRD. Etter tanking i KRS, går flyet til TRD og tar opp ruten WF1312 TRD – BGO og
ankommer Bergen 75 minutter forsinket. 

Kunden mister derfor forbindelsen videre med WF156 og mottar derfor ombooking til
WF144 tidlig neste dag. 

Mangel på fuel i Trondheim gjør at vi må omdirigere flyet til Kristiansund, slik at flyet kan
tanke nødvendig fuelmengde i KRS som et alternativ til kansellering.

WF144 (LN-WIH) kanselleres ut fra Hovden – vind utenfor våre begrensninger, og fly/crew
blir stående i HOV inntil vinden løyer. Kunden bookes om til BGO – OSL – SOG.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Nemnda legger til grunn at klagers fly WF1312 ble forsinket med 75 minutter på
grunn av problemer med levering av drivstoff i Trondheim. Klager mistet dermed sin
videreforbindelse og ble utsatt for en forsinkelse på mer enn 3 timer. 

Etter EU-domstolens praksis er det to vilkår som begge må være til stede for at
en begivenhet skal betegnes som en ekstraordinær omstendighet. For det første
må begivenheten ligge utenfor flyselskapets faktiske kontroll. For det andre må
begivenheten etter sin art og innhold ligge utenfor flyselskapets «sedvanlige
aktivitetsutøvelse».

Det er ikke nærmere spesifisert av Widerøe hva eller hvem problemet med levering
av drivstoff i Trondheim skyldtes. Nemnda kan på denne bakgrunn ikke se at Widerøe
har godtgjort uregelmessigheten skyldtes en ekstern hendelse utenfor deres faktiske
kontroll, selv om alle forholdsregler som med rimelighet kunne treffes faktisk var truffet.
Klager har følgelig rett til standarderstatning tilsvarende 250 EUR for forsinkelsen. 

Klager ble deretter omrutet til WF144 neste morgen som så ble kansellert. Nemnda
mener at klager kan kreve standarderstatning for flere uregelmessigheter på samme
reise og viser i den forbindelse til avgjørelse i EU-domstolen av 12. mars 2020 i sak
C-832/18. 

I tråd med EU-domstolens avgjørelse C-74/19 kan en hendelse på en forutgående
flyvning kvalifisere som en ekstraordinær omstendighet der hendelsen forårsaker
forsinkelser for de etterfølgende flyvningene. Forutsetningen er at det er en direkte
årsakssammenheng mellom den ekstraordinære omstendigheten og forsinkelsen av
påfølgende flyvning.

Nemnda mener Widerøe har godtgjort at kanselleringen av WF144 skyldtes
værforhold/vind som rammet forutgående flyvning med samme flymaskin.
Widerøe har dokumentert at flymaskinen som skulle betjene klagers flyvning ble
stående i Hovden og dermed ikke fikk flydd inn til Bergen på grunn av vind utenfor
flymaskinens begrensninger. Nemnda mener at kanselleringen skyldtes ekstraordinære
omstendigheter utenfor Widerøes kontroll. Nemnda mener videre at flyselskapet har
iverksatt rimelige tiltak for å minimere følgene ved å omrute klager til ny flyvning med
avgang 2 timer senere enn klagers kansellerte fly WF144. Nemnda finner derfor ikke at
klager har rett til standarderstatning for kanselleringen av WF144.

Vedtak

Transportklagenemnda anbefaler at Widerøe utbetaler 250 euro i standarderstatning til
klager.