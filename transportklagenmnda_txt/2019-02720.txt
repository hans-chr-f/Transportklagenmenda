Vedtak i Transportklagenemnda - Fly

Sammendrag

Krav om standarderstatning som følge av forsinkelse.

Dato
11.02.2020

Saksnummer
2019-02720

Tjenesteytere
Ryanair

Klager har i det vesentlige anført

21. juni 2019 reiste klager med FR4529 fra Torp til Warszawa. Flyet skulle gå fra Torp kl.
08.55 og lande i Warszawa kl. 10.35. Det ble imidlertid forsinket, slik at det faktisk landet
kl. 14.00, mer enn tre timer forsinket.

Klager anfører at det ble opplyst om at det hadde skjedd en kollisjon med fugl og at
Ryanair derfor måtte fly inn en tekniker. Klager anfører at Ryanair brukte mer enn tre
timer på å fly inn en tekniker. Klager er av den oppfatning at dersom Ryanair hadde hatt
en tekniker på Torp, ville forsinkelsen ha blitt mye kortere. Klager stiller seg undrende til
at Ryanair ikke har en tekniker på Torp, med tanke på hvor ofte de flyr til og fra denne
flyplassen.

Klager krever standarderstatning på 250 euro i henhold til EU-forordning 261/2004 som
følge av forsinkelsen.

Tjenesteyterne har i det vesentlige anført
Ryanair beklager at flyvningen FR4529 fra Torp til Warszawa den 21. juni 2019 ble
forsinket. Forsinkelsen skyldtes kollisjon med fugl før avgang fra Torp. Flyet måtte
dermed forbli på bakken for å gå gjennom en obligatorisk sjekk. Dette var forhold
utenfor flyselskapets kontroll.

Det er et krav fra irske luftfartsmyndigheter at alt vedlikehold i forbindelse med Ryanairs
fly må sertifiseres av en autorisert ingeniør med et Part-66-sertifikat for vedlikehold av fly
og godkjennes av en vedlikeholdsorganisasjon som har en Part-145-godkjenning.

En autorisert ingeniør reiste derfor til Torp fra London Stansted med et eget fly som sto
på bakken der, for å vurdere omfanget av mulig skade på det aktuelle flyet. Kontrollen
av flyet ble utført i henhold til manual for vedlikehold av fly (05-51-18, utgave 69). Ingen
skade ble funnet. Levninger ble fjernet fra venstre vinge. Flyet ble frigitt kl. 10.20 (UTC)
samme dag.

Ryanairs fly vedlikeholdes i samsvar med et vedlikeholdsprogram som bygger
på Boeing 737 Maintenance Planning Document, og bruken er godkjent av irske
luftfartsmyndigheter. Dette er i tråd med krav i henhold til EU-forordning 1321/2014
(Part-M, Section A, Subpart C, M.A.302 Aircraft Maintenance Programme).

Situasjonen oppsto 21. juni 2019 på tross av at alle nødvendige kontroller var blitt utført
og at vedlikeholdet som nevnt i vedlikeholdsprogrammet er oppdatert i henhold til
gjeldende luftfartsregler. Dette var således en ekstraordinær omstendighet som ikke kan
anses å være en påregnelig hendelse i forbindelse med den dagligdagse driften.

I EU-kommisjonens NEB-liste av 19. april 2013 defineres hva som regnes som
ekstraordinære omstendigheter i henhold til EU-forordning 261/2004. Kollisjon med fugl
faller inn under kategori 17 i disse retningslinjene.

Det vises for øvrig til fremlagt oversikt over flyets bevegelser den aktuelle dagen og
teknisk rapport.

Flyselskapet utstedte ikke kuponger på forfriskninger, da dette ville ha forsinket
flyvningens avgang ytterligere. Dersom klager har kjøpt mat eller drikke i forbindelse
med forsinkelsen, kan vedkommende sende inn kopi av kvitteringer på dette til Ryanair.

Da dette var omstendigheter utenfor Ryanairs kontroll, kan ikke klagers krav om
standarderstatning imøtekommes i dette tilfellet.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet tre timer eller mer etter det planlagte ankomsttidspunktet, gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7, jf artikkel 5 nr. 3, jf. EU-
domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

I dette tilfellet skyldtes forsinkelsen kollisjon med fugl på Torp, og flyet måtte dermed
gjennom en obligatorisk inspeksjon.

I EU-domstolens dom av 4. mai 2017 (C-315/15, EU:C:2017:342) er det fastslått at
kollisjon mellom et luftfartøy og en fugl skal omfattes av begrepet «ekstraordinære
omstendigheter» som er omhandlet i forordningen artikkel 5 nr. 3. Det fremgår
av dommen at en kollisjon mellom et fly og en fugl verken etter sin karakter eller
opprinnelse er et ledd i luftfartsselskapets alminnelige aktivitetsutøvelse, og ligger
utenfor luftfartsselskapets faktiske kontroll, da kollisjonen ikke er uløselig forbundet med
fartøyets funksjonsmåte.

Nemnda legger til grunn at flyselskapet ikke hadde mulighet til å sikre seg mot
kollisjonen, og at det derfor foreligger ekstraordinære omstendigheter i forordningens
forstand. Nemnda mener at forsinkelsen i dette tilfellet ikke kunne ha vært unngått selv
om alle rimelige tiltak var iverksatt.

Klager har etter nemndas syn derfor ikke krav på standarderstatning.

Vedtak

Transportklagenemnda – fly anbefaler ikke at klager gis medhold.