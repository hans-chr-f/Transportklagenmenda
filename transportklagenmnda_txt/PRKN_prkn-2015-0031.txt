Vedtak i Pakkereisenemnda

Sammendrag

Krav om refusjon av reisens pris, utlegg for nye flybilletter og
hotellkostnad pga. mangelfull service fra reisearrangøren.

Dato
09.10.2015

Saksnummer
31/15P JFR. 316/14P og 320/14P

Tjenesteyter
Universal Tours Scandinavia AS

Saken gjelder:

Krav om refusjon av reisens pris, utlegg for nye flybilletter og hotellkostnad pga. mangelfull
service fra reisearrangøren.

Klager har i det vesentlige anført:

Klager og hennes mann kjøpte en reise til Tyrkia med utreise fra Tyrkia etter å ha mottatt
en e-post med tilbud fra Universal Tours Scandinavia som ble sendt til utvalgte kunder av
«Tidningskungen». Reisen var planlagt til våren 2014. På grunn av at datoene ikke passet med
klagers jobb, valgte de å endre reisen til oktober 2014 mot et endringsgebyr.

Den 05.03.2014 mottok klager en «PRELIMINÄR BEKRÄFTELSE» hvor følgende fremgikk:
«Genom att betala resan, accepterar kunden samtidigt de allmänna villkor som anges på
hemsidan och all information i denna bekräfteksen.»

Klager er av den oppfatning av at det ikke fantes noen «almänna villkor» på nettsidene til
Universal Tours Scandinavia og de ikke har mottatt eller sett disse vilkårene.

Informasjonen i forkant av reisen var mangelfull og klager matte selv ringe for å få bekreftet
endelig dato for avreisen og for å få billettene før avreise.

I bussen ved ankomst informerte den tyrkiske guiden på dårlig engelsk at de kunne velge
mellom en lunsjpakke for 129 euro der lunsj og inngangspenger inngikk for alle 6 dagene eller
en tilsvarende pakke der også middag inngikk til 229 euro. Ifølge guiden var det ingen annen
mat å få kjøpt i Kappadokia. Dersom de ikke kjøpte ett av alternativene ville de bare få frokost
i Kappadokia og de ville ikke få delta på noen av utfluktene.

Dersom klager ikke betalte for en av «matpakkene», skulle de ble satt i en liten minibuss som
skulle kjøre direkte til hotellet i Kappadokia, uten guide. Guiden informerte om at de måtte
betale 200 euro dersom de valgte å vente på representanten til Universal Tours Scandinavia
som skal komme til hotellet neste morgen. Hvorfor visste han ikke, men etter hvert får klager
beskjed om at de 200 euroene er for flybillettene hjem, selv om klager allerede har betalt for
flybillettene tur/retur Tyrkia.

Klager og de 6 andre som valgte å vente på representanten til Universal Tours Scandinavia
fikk beskjed om at de må betale 200 euro før de får lov til å forlate hotellet. Etter mye frem
og tilbake og telefonsamtaler med en representant fra TIT Travel gikk de med på at gruppen
skulle få utsatt denne betalingen til på flyplassen ved hjemreisen. Gruppen protesterte, men
får beskjed om at de må ta dette opp med Universal Tours Scandinavia etter hjemkomst.

Klager reiste inn til Alanya hvor de fant et hotell der kunne bo resten av ferien. De forsøkte å
gjøre det beste ut av resten av uken.

Ved hjemreisen var de tidlig ute på flyplassen, men de fikk ikke sjekke inn før de hadde betalt
for nye flybilletter.

Klager krever å få refundert sek 4340 som de måtte betale for de nye flybillettene hjem, sek
2250 for hotellet de selv måtte legge ut for og sek 3400 som de betalte for reisen.

Det vises for øvrig til klagers brev.

Universal Tours Scandinavia har i det vesentlige anført:

Universal Tours Scandinavia informerer nemnda om at klager betalte den prisen som
er oppgitt i det opprinnelige tilbudet, sek 1700 per person. De betalte ikke noe ekstra til
Universal Tours Scandinavia som reisearrangør. På bestillingsskjemaet på nettsiden deres
fremgår også «Allmänna villkor» for reisen.

Til Pakkereisenemnda oppgir Universal Tours Scandinavia at gruppereisen bestod av 44
personer, hvorav 8 ikke fulgte med gruppen.

Universal Tours Scandinavia viser til deres «Allmänna villkor» under pkt. 9: «Frånsägelse.
Om kunden själv väljer att lämna resan eller under resans gång arrangera egen bostad eller
andra tjänster, så bortfaller kundens rätt att kräva kompensation eller återbetalning från
researrangören.»

Dessuten viser Universal Tours Scandinavia til pkt. 10: «Obligatorisk samarbete. Kunden
måste rätta sig efter de anvisningar han får från arrangören eller den lokala representanten/
guiden för att resan ska fortlöpa som avtalat, och på samma sätt respektera ordningsregler
som är av generell natur för alla som är med på paketresan. Kunden måste respektera
de andra personerna i gruppen, arrangörens representanter (guide eller chaufför) och
uppföra sig korrekt för att inte skada resans normala utforming och moralen hos de
personer som deltar. Om ovan nämnda regler inte följs förbehåller sig arrangören rätten att
ensidigtupplösa avtalet, uten att vara förpliktigad att återbetala delvis eller helt och hållet för
de tjänster som inte realiserats vid dåvarande tidpunkt. Om detta sker ansvarar arrangören
bara för nödvändiga transportutgifter för vederbörande kund till hämtningsstället med
transportmedel som bestäms av arrangören. Vilken typ av transportmedel som används kan
kunden inte bestämma.».

Universal Tours Scandinavia viser til at de har tilbudt klager det som var inkludert i reisens pris
og at de derfor ikke kan etterkomme ønsket om prisavslag.

Universal Tours Scandinavia oppgir det som er inkludert og informerer om at følgende ikke er
inkludert:

Det vises for øvrig til brev fra Universal Tours Scandinavia.

Nemnda bemerker:

Universal Tours Scandinavia AS er et norsk selskap som er registrert i Brønnøysundregistrene
med registreringsnummer 989236644. Pakkereiser solgt av et norsk selskap er underlagt
norsk ufravikelig lovgivning.

Det er lov om pakkereiser og Alminnelige vilkår for pakkereiser som regulerer kundens
rettigheter, jfr. pakkereiseloven § 1-2 som omhandler lovens ufravikelighet når pakkereisen
hovedsakelig er til personlig bruk for kunden. Der arrangørens generelle vilkår er i strid med
kundens rettigheter etter loven eller de alminnelige vilkår, settes arrangørens vilkår til side.

Arrangør av reisen er Universal Tours Scandinavia AS. Arrangøren er ansvarssubjekt. I denne
saken kan arrangøren etter nemndas syn holdes ansvarlig for guidens disposisjoner på
reisemålet. Det samme er tilfelle med den representanten for arrangøren som møtte opp
på hotellet, samt den representanten for arrangøren som krevde og fikk ny innbetaling for
hjemreisebilletter som var forhåndsbetalt og bekreftet før klagerne forlot Sverige. Foreløpig
bookingbekreftelse er datert 5. mars 2014.

I medhold av pakkereiseloven § 3-3 skal arrangøren, før avtalen inngås, gi kunden informasjon
om avtalevilkårene. Informasjonsplikten omfatter avtalevilkår, pakkereisens innhold og andre
forhold kunden bør være oppmerksom på. Avtalevilkår kan rimelighetsprøves. I denne saken
er det blant annet i brev til Pakkreisenemnda datert 16. februar 2015 vist til standardvilkår
som står i klar motstrid med ufravikelige norske rettsregler. Standardvilkårene kan derfor
etter nemndas syn ikke påberopes.

Avtalevilkårene kan heller ikke endres til ulempe for kunden med mindre slik adgang
uttrykkelig fremgår av avtalen, jfr. pakkereiseloven § 4-5.

Nemnda legger til grunn at guiden som møtte reiseselskapet på flyplassen i Tyrkia anvendte
utilbørlig press for å få klagerne til å betale for tjenester de ikke var interessert i å kjøpe. Dette
inkluderte lunsjpakke eller lunsj- og middagspakke til en - etter det som er opplyst - etter
tyrkiske forhold høy pris. De gjestene som ville snakke med en representant for reiseselskapet
om denne adferden ble etterlatt på hotellet, og de måtte senere, på flyplassen, betale ny
returbillett til Sverige.

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Har pakkereisen vesentlige mangler og formålet med pakkereisen av den grunn er vesentlig
forfeilet, kan kunden heve avtalen og kreve tilbake de beløp som er betalt i henhold til avtalen,
jfr. lov om pakkereiser § 6-3.

I denne saken avbrøt klageren reisen på grunn av at det ble fremsatt krav som nemnda anser
som helt urimelige om ytterligere betaling for å få være med videre på turopplegget. Kravene
fremsatt av guiden i bussen fra flyplassen, jfr. fremstillingen ovenfor. Klageren betalte selv for
hotell frem til opprinnelig hjemreisedato. På hjemreisedatoen ble klageren avkrevd betaling
for returbillett.

Etter nemndas syn hadde klageren grunn til å heve avtalen, idet reisen led av vesentlige
mangler. Formålet med reisen ble av den grunn vesentlig forfeilet. Klageren kunne rimeligvis
ikke forventes å betale for det produktet som ble presentert, og hadde krav på straks å
reise hjem med ordinært rutegående transportmiddel for arrangørens regning. Klageren
var ikke klar over dette, og valgte å finne et hotell for å avvente ordinær hjemreise som var
forhåndsbetalt. Hva som etter dette fant sted, er beskrevet ovenfor.

Nemnda finner etter dette at klageren har krav på å få alle sine utgifter, totalt SEK 9.990,
dekket.

Vedtak:

Pakkereisenemnda finner at vilkårene for å heve avtalen foreligger, og anbefaler at klageren
får refundert SEK 9.990.