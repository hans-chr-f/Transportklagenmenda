Vedtak i Pakkereisenemnda

Sammendrag

Saken gjelder manglende rengjøring m.m. på grunn av streik, Rhodos.

Dato
10.06.2014

Saksnummer
221/13P

Tjenesteyter
Star Tour AS

Sakens dokumenter ble lagt frem.

Klager: X

Turarrangør: Star Tour AS

Reisemål: Hellas, Rhodos

Antall reisende: 4

Reisens pris: 40.994,-

Tidsrom: 200713 - 030813

Saken gjelder:

Saken gjelder manglende rengjøring m.m. på grunn av streik, Rhodos.

Klageren anfører at tirsdag 30. juli startet det en streik på hotellet.

Deler av badeanlegget ble stengt, det var ingen lunsj og middagen hadde ikke det utvalget den
skulle ha. Selv om streiken var over den 1. august, ble de berørt helt frem til hjemreisedagen
3. august fordi rengjøring av fraflyttede rom ble prioritert slik at hotellet kunne ta inn nye
gjester. De fikk derfor ikke rengjøring av rom eller rene håndklær mellom 30. juli og 3. august.
De krever kr.1.000,- per person per dag - til sammen kr.8.000,-.

Star Tour har anført at streiken sluttet 1. august. Den 2. august inspiserte deres guider
hotellet for å sjekke at alt var normalt. Star Tour har ikke fått andre tilbakemeldinger
om at rengjøring og håndklær manglet etter 1. august.

Klageren fikk utbetalt kr.2.000,- i kompensasjon på stedet og Star Tour har nå tilbudt
ytterligere kr.1.000,- i kontanter eller et gavekort på kr.2.000,-.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for prisavslag.

Bestemmelsen fritar turarrangøren fra ansvar hvis avviket skyldes naturgitte forhold som
arrangøren hverken hadde eller burde ha kjennskap til.

Andre force majeure-lignende forhold, som f eks streik, innebærer ikke fritak fra
turarrangørens ansvar overfor kunden.

Streiken startet i dette tilfelle tirsdag 30. juli. Den ble avsluttet tidlig torsdag 1. august, og
klageren reiste hjem tidlig 3. august. Det er uenighet om de ble berørt av streike følgene
etter 1. august, men nemnda ser det slik at de uansett må ha vært berørt i svært begrenset
grad. De har fått utbetalt kr.2.000,- i kompensasjon på stedet og har nå fått tilbud om
ytterligere kr.1.000,- eller kr.2.000,- i form av gavekort. Nemnda finner at dette er en passende
kompensasjon.

Vedtak:

Reklamasjonsnemnda for pakkereiser kan ikke anbefale ytterligere kompensasjon.

Vedtaket var enstemmig.