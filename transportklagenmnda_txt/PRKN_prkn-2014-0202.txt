Vedtak i Pakkereisenemnda

Sammendrag

Krav om erstatning for forsinkelse og manglende
informasjon på utreisen fra Oslo til Heraklion, Kreta.

Dato
28.08.2015

Saksnummer
202/14PF

Tjenesteyter
Ving Norge AS

Saken gjelder:

Krav om erstatning for forsinkelse og manglende informasjon på utreisen fra Oslo til
Heraklion, Kreta.

Klager har i det vesentlige anført:

Klagerne startet reisen med bil fra Sarpsborg kl. 03.00 den 22.05.14 for å være på
Gardermoen før innsjekkingen skulle avsluttes, det vil si 1,5 timer før avgang kl. 07.00. Det var
ingen informasjon ved innsjekking. Straks før avgang kom det informasjon på en tavle om at
det var en forsinkelse og ny informasjon skulle komme to timer senere.

Det ble så utdelt matkuponger på kr 75 og ny matkupong 3-4 timer senere på kr 175. Ingen
informasjon om forventet avgang og andre rettigheter man har til forpleining m.m. Ved 15-16
tiden kom det beskjed om boarding og det oppsto en kaotisk kø hvor 400 personer skulle
få nye setenummer og videre ut i en trapp i påvente av busstransport. Ny beskjed: ingen
avgang, tilbake til terminal bygg. De ble skyflet fram og tilbake til avgangshallen flere ganger
før avgang. De kom frem til Kreta med en forsinkelse på 10 timer og 5 minutter.

Innleie av erstatningsfly burde ikke være en ukjent problemstilling i et internasjonalt stort
flyselskap. Det var en amatørmessig håndtering fra både Ving og Thomas Cook Airlines side
og ingen representanter fra selskapene til stede. Ut fra den dokumentasjonen flyselskapet har
lagt frem etter at klagen kom inn til nemnda, mener klager at det burde vært gitt informasjon
på et langt tidligere tidspunkt til passasjerene. Feilen ble oppdaget kvelden før og det ble
jobbet gjennom natten for å skaffe erstatningsfly. Klager finner det kritikkverdig at ikke
passasjerene fikk informasjon når dokumentasjonen viser at flyselskapet og Ving må ha visst
mer om forsinkelsen og hvor lang tid det ville ta.

Når ingen informasjon foreligger er det vanskelig å innta de måltider som hadde vært naturlig
under en så lang forsinkelse. De visste aldri når boardingen ville starte. Klager har ikke tatt
vare på kvitteringer. Det gikk 14 timer fra de inntok frokost hjemme til flyet lettet. Dette vil
under normale omstendigheter resultert i følgende forpleining og kostnader ut ifra tidligere
erfaring med Gardermoen priser:

4. Kaffe, mineralvann etc. kr 200

Sum kostnader kr 2200

Utbetalt kompensasjon utgjorde kr 75 + kr 175 X 2 = kr 450. Klager krever differansen dekket.

Ving har etter hjemkomst utbetalt én dagsandel i erstatning. Klager stiller spørsmål ved
beregningen av denne og viser til at dagsandelen bør beregnes fra det fakturerte beløp for
reisens pris. Klager krever differansen utbetalt, kr 113.

Klager krever i tillegg 400 euro pr. person i standarderstatning i henhold til EU-forordning
261/2004 for forsinkelsen.

Ving har i det vesentlige anført:

Klagers fly, Thomas Cook Airlines rute DK875, hadde planlagt avgang fra Oslo Lufthavn den
22.05.14 kl. 07.00. Det oppsto en beklageligvis en forsinkelse på 10 timer og 5 minutter på
denne flyvningen.

Saken er forelagt Thomas Cook Airlines som viser til at forsinkelsen skyldtes en plutselig
oppstått alvorlig feil på det planlagte flyets motor. Det viste seg å være en «indre» oljelekkasje,
en feil som ikke kunne forutsees og først ble oppdaget ved nærmere undersøkelse. Feilen ble
oppdaget da flyet ble undersøkt etter ankomst fra forrige flyvning på kvelden den 21.05.14.
Det vises til teknisk logg der det fremgår at dette er en type feil man ikke kan fly med og hva
som videre ble gjort for å reparere feilen ved at det først ble bestemt at deler av motoren
skulle skiftes ut. Motordelene ble bestilt fra England og ankom først ved midnatt den 22.05.14.
Neste morgen, den 23.05.14, ble det foretatt en prøve og konstatert at det fortsatt var
oljelekkasje. Det ble senere samme dag bestemt at motoren skulle skiftes. Det ble søkt etter
erstatningsfly som kunne gjennomføre flyvningen, noe som dessverre tok en del tid da det var
behov for et stort fly. Til slutt ble det leiet inn en Airbus 333 med plass til 396 passasjerer fra
Pullman Tours som kunne gjennomføre flyvningen.

Thomas Cook Airlines viser til at forsinkelsen skyldtes ekstraordinære omstendigheter som
ikke kunne vært unngått selv om alle rimelige tiltak var truffet, jf. EU-forordning 261/2004
artikkel 5. pkt. 3 og betraktning nr. 14, samt EU-domstolens faste praksis, herunder Wallentin-
dommens premisser nr. 22, 23, 34 og 41. Det vises også til nemndspraksis i tilsvarende
saker i Transportklagenemnda og Pakkereisenemnda. Flyselskapet er som følge at dette ikke
forpliktet til å utbetale standarderstatning i henhold til EU-forordning 261/2004 til klager i
dette tilfellet.

Ving har utbetalt en dagsandel av reisens pris og tilbudt dekning av ekstrautgifter i ventetiden
mot innsendelse av kvitteringer for dette.

Nemnda bemerker:

Den rett til erstatning en flypassasjer har etter Art.7 i EU-forordning 261/2004 gjelder ikke
dersom flyselskapet/turarrangør kan godtgjøre at forsinkelsen skyldes «ekstraordinære
omstendigheter som ikke kunne ha vært unngått selv om alle rimelige tiltak var truffet» - Art.5
nr.3. Det er flyselskapet som etter dette må godtgjøre at det foreligger slike ekstraordinære
omstendigheter. Bestemmelsen tolkes strengt.

Reklamasjonsnemnda har tidligere lagt til grunn at også når det gjelder tekniske feil,
er det flyselskapet som må godtgjøre at slike feil er «ekstraordinære omstendigheter» i
forordningens forstand. Det er flyselskapet som har størst mulighet til å påvirke og forhindre
at tekniske feil oppstår. Også preventive hensyn tilsier at flyselskapet i utgangspunktet må
bære ansvaret ved tekniske feil.

At flyselskapet har utført normalt obligatorisk vedlikeholdsprogram og feilen oppstår
plutselig eller oppdages plutselig før avgang, betyr ikke uten videre at det foreligger slike
ekstraordinære omstendigheter som forordningen krever for å bli fritatt for ansvar.

I det foreliggende tilfelle har Luftfartstilsynet fått seg forelagt saken. Luftfartstilsynet har ingen
bemerkninger til den dokumentasjonen som er fremlagt eller til flyselskapets beskrivelse. Ut
fra dokumentasjonen ble feilen funnet om kvelden den 21. mai 2014. Man forsøkte i første
omgang å skifte pakninger. Det fremgår av DK875 22-05-2014 OY-VKH Delay Tech Report at
flyet fremdeles hadde oljelekkasje etter prøveoppstart, og at det ble besluttet å bytte motor.
I mellomtiden ble det innleid fly til å foreta flyvninger på flyets oppsatte rute. En Airbus 333
overtok flyvningen til Heraklion, og ankomsten ble forsinket med 10 timer og 5 minutter.
Nemnda finner at forsinkelsen skyldtes en feil som oppsto plutselig, og som ikke kunne ha
vært forutsett. Forsinkelsen gir derfor ikke rett til erstatning etter EU-forordning 261/2004.

Flyet ble som nevnt forsinket med 10 timer og 5 minutter. En slik forsinkelse utgjør en
mangel ved reisen i pakkereiselovens forstand når reisens varighet er mellom 5 og 8 døgn,
jfr. Alminnelige vilkår for pakkereiser punkt 8.2 V. Bestemmelsen pålegger i utgangspunktet
arrangøren et objektivt kontraktsansvar. Det vises til Ot.prp.nr.35 (1994-1995) side 89,
første spalte. Bestemmelsen om fordobling av fristene kommer etter nemndas syn ikke til
anvendelse i dette tilfellet. Mangelen skyldes en feil hos underleverandøren, som arrangøren
hefter for.

Nemnda finner etter omstendighetene at klagerne bør få erstattet 15% av reisens pris,
avrundet til kr 2.200.

Reisearrangøren har etter EU-forordningen et omsorgsansvar for passasjerene. Rett til
forpleining etc. fremgår av forordningens artikkel 9. Det innebærer at passasjerene skal
tilbys måltider, forfriskninger og hotellinnkvartering samt dekning av to telefonsamtaler etc.,
avpasset etter forsinkelsens lengde. I det foreliggende tilfelle var forsinkelsen på over 10
timer. Klagerne fikk matkuponger i to omganger, til sammen kr 250 pr. person. Etter nemndas
syn er et slikt beløp ikke i samsvar med reglene i rådsforordningen. Det vises til at prisnivået
på flyplasser generelt er høyt. Med det prisnivået som er på Gardermoen bør klagerne få
dekket kr 500 i utgifter pr. person.

Arrangøren har etter det som er opplyst utbetalt kr 2.978,-. Nemnda anbefaler at det
utbetales ytterligere kr 1.222.

Nemnda bemerker også at det ikke synes som om informasjonsplikten overfor passasjerene
ble ivaretatt på en tilfredsstillende måte.

Vedtak:

Reklamasjonsnemnda for pakkereiser anbefaler at det utbetales kr 1.222 i tillegg til det beløp
som allerede er utbetalt.

Vedtaket er enstemmig.