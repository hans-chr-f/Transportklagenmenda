Vedtak i Transportklagenemnda
- Kollektivreiser

Sammendrag

Krav om frafall av ilagt gebyr. Anført at manglende billett skyldes helseproblemer.

Dato
14.03.2022

Saksnummer
2021-01951

Tjenesteytere
Ruter

Klager har i det vesentlige anført

Klager ble ilagt gebyr på T-banen den 21. oktober 2021, som følge av manglende billett.

Klager anfører at hun er desorientert og under utredning og at hun glemte å fornye
månedskortet sitt. Hun anfører at hun var sikker på at månedskortet var gyldig til og med
den 22. oktober 2021, og at det var først under kontrollen at hun oppdaget at kortet var
gyldig til og med den 16. oktober 2021. Hun anfører at hun var på vei for å kjøpe nytt
månedskort den 21. oktober 2021. Videre anfører hun at hun i perioden fra kortet var
tomt og frem til den 21. oktober 2021 var syk hjemme og ikke brukte kollektiv transport.

Klager anfører at hun, på tross av at hun informerte om helsetilstanden sin, fikk bot.
Hun anfører at hun er syk og ikke bruker kollektiv transport og derfor hadde glemt å
sjekke månedskortet sitt. Hun anfører at hun på grunn av sykdom har fått PT-transport,
så hun bruker ikke å ta T-banen. Klager anfører at hun har flere bevis fra fastlegen og
spesialister som viser at hun har alvorlige helseutfordringer.

Klager viser til at det er snakk om et tidsrom på kun fire dager fra kortet hennes var
tomt og frem til hun kjøpte nytt månedskort, og at hun kjøpte nytt månedskort så
snart hun fikk vite om det. Klager anfører at det ikke er snakk om fire uker. Klager
ber om medmenneskelighet, forståelse og tilgivelse og anfører at hun på grunn av
helseproblemene glemmer og ikke ser datoer. Klager beklager at hun på grunn av
nevrologiske problemer hadde glemt å fornye kortet.

Klager anfører at hun foretrekker å kontakte advokat og gå til rettssak og i fengsel, fordi
hun ikke vil betale nytt gebyr, siden hun hadde månedskort og fastlegen bekrefter at hun
har store helseutfordringer og får PT-transport fra NAV.

Klager krever frafall av det ilagte gebyret.

Tjenesteyterne har i det vesentlige anført
Klager ble stoppet i billettkontroll om bord på T-banelinje 1 den 21. oktober 2021.

Hun fremviste et reisekort som ikke inneholdt noen gyldig billett for kontrolldatoen.
Forrige billett hadde utløpt den 16. oktober 2021. Ny billett ble kjøpt etter at gebyr var
ilagt.

Det vises til Ruters reisevilkår, punkt 3:
Passasjeren skal:
a) betale for reisen i henhold til de vilkår og priser Ruter har fastsatt.
b) ha gyldig billett ved påstigning på et transportmiddel eller ved inntreden i en
kontrollsone. Dette innebærer at elektronisk billett skal være aktivert på dette tidspunkt.
d) fremvise billetten til personalet på oppfordring. På transportmidler som kun tillater
ombordstigning foran, skal gyldig billett fremvises uoppfordret til fører.

Ruter ser ingen grunn til frafall av dette gebyret.

Nemnda bemerker

Klager ble ilagt gebyr den 21. oktober 2021, fordi hun ikke kunne fremvise gyldig billett
under billettkontrollen.

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager kunne ikke fremvise gyldig billett under billettkontrollen, så vilkårene for å ilegge
gebyr var således til stede.

Klager har anført at hun som følge av alvorlige helseproblemer blir glemsom og
desorientert og at hun trodde at månedskortet hennes fremdeles var gyldig. Hun har
videre anført at hun var på vei for å fornye det da hun ble stoppet i kontroll.

Nemnda bemerker at det er den reisendes ansvar å sørge for gyldig billett ved reise
med kollektiv transport. Nemnda har forståelse for at ileggelsen av gebyr kan oppleves
som en streng reaksjon. Likevel er det slik at det av hensyn til reiseforetakenes behov
er nødvendig å ha en konsekvent praksis. Reisende påberoper en rekke årsaker til at
billetter ikke er kjøpt, blant annet dårlig tid, sykdom og stress. Nemnda har i en rekke
saker lagt til grunn at slike årsaker ikke gir grunnlag for å anbefale at gebyret frafalles.

Vedtak

Transportklagenemnda anbefaler ikke at klager gis medhold.