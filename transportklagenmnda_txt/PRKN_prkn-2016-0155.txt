Vedtak i Pakkereisenemnda

Sammendrag

Krav om refusjon fordi klager ble nektet reise pga. utgått pass.

Dato
16.11.2016

Saksnummer

Tjenesteyter
DFDS Seaways AS

Saken gjelder:

Krav om refusjon fordi klager ble nektet reise pga. utgått pass.

Klager har i det vesentlige anført:

Klager bestilte en enveisreise for 2 voksne og 2 barn i en 4-sengs lugar på DFDs rute fra
Karlshamn til Klaipeda søndag 19. juni 2016.

Da klager oppdaget feil på sitt eget reisedokument og ikke kunne reise, kunne familien ikke
reise alene.

Klager skriver: «Hvis jeg ikke har rett til å få pengene mine tilbake, må pengene for familien og
bilen refunderes. Familien min har rett til å få pengene tilbake fordi de ikke kan reise alene.»

Det vises for øvrig til klagers brev.

DFDS har i det vesentlige anført:

I henhold til DFDs reisebestemmelser er klager selv ansvarlig for å ha med gyldig legitimasjon
på reisen, og har ikke krav på å få refundert kostnadene i forbindelse med avvisning ved
manglende legitimasjon.

Klager hadde booket en enveisreise på DFDs rute fra Karlshamn til Klaipeda søndag 19. juni
2016.

Personalet i Karlshamn forsøkte å gjøre det de kunne for at klager skulle få komme med
båten, men politiet og immigrasjonskontoret kunne ikke godta klagers utgåtte pass.
Fullstendige reisebestemmelser fremgår av følgende lenke:http://www.dfdsseaways.no/
reisebestemmelser

DFDS råder klager til eventuelt å ta kontakt med sitt forsikringsselskap for å høre om dette er
noe som dekkes av reiseforsikringen.

Reisen ble bestilt 2. juni, og samme dag ble reisebekreftelse, samt reisebestemmelser
oversendt per e-post.

På reisebekreftelsen står det:

«Det er påkrevet med pass på alle utenlandsreiser utenfor Schengen-området (det anbefales
også innenfor Schengen området). Kun pass er gyldig som reise- og id-dokument utstedt
av norske myndigheter og bekreftelse på norsk statsborgerskap. Personer som ikke har
norsk statsborgerskap, bes ta kontakt med sitt lands myndigheter for informasjon om hvilke
dokumenter som er nødvendig for innreise til land utenfor Schengen-området. Personer uten
gyldig pass/eller andre nødvendige papirer, vil bli avvist i passkontrollen ved innsjekk.»

Og i reisebestemmelsene Punkt 4 Pass, visum og helse står det:

«Du må overholde alle formaliteter vedrørende ID, pass, visum, immigrasjon og helse når
du reiser med oss eller benytter deg av annen servise utført av oss. Passasjerer som ikke
oppfyller kravene til disse dokumentene, vil bli avvist ved check-in uten at vi står ansvarlig for
konsekvenser eller erstatning.»

Ved innsjekk på terminalen i Karlshamn kunne klager kun fremvise et pass som hadde utløpt
10 dager før avreise. Personalet i Karlshamn sjekket dette opp med politiet i Sverige og
Litauen, samt med immigrasjonsmyndighetene, som ikke tillot ham å reise med utgått pass.
Politiet vurderte dette som ugyldig legitimasjon. Han ble tilbudt å flytte hele reisen til en
annen avgang og resten av familien fikk også mulighet til å reise uten ham. Han ønsket ikke å
benytte seg av disse alternativene.

DFDS mener at klager, i henhold til deres reisebestemmelser, ikke har rett på kompensasjon.

Det vises for øvrig til brev fra DFDS.

Nemnda bemerker:

Den enkelte reisende er selv ansvarlig for å påse at reisedokumenter, slik som pass og visum
er gyldige. Det vises til arrangørens reisevilkår, som er en del av avtalen som er inngått
mellom partene.

Nemnda viser videre til Alminnelige vilkår for pakkereiser punkt 7.2 som omhandler kundens
plikter. I punkt 7.2.d) fremgår:

«Kunden plikter å kontrollere at billetter og reisedokumenter er i samsvar med bestillingen
og at navn på reisende er i samsvar med det som står i passet. Den reisende plikter å
ta med gyldig pass, eventuelle visa/helseattester, billetter, referansenummer og andre
dokumenter som måtte være nødvendig for reisen. Den reisende plikter selv å fremskaffe
slike dokumenter som måtte være nødvendige for den enkelte reise, og han plikter selv å
tegne de forsikringer han måtte føle nødvendige. Arrangøren har rett til å avvise en reisende
dersom de nødvendige dokumenter ikke er medbragt.»

Slik nemnda ser det, sjekket klageren ikke sine reisedokumenter i tide til å fornye sitt pass. At
klagerens pass hadde utløpt 10 dager tidligere ble ikke oppdaget før i avgangsterminalen ved
innsjekking. Slik nemnda ser det er dette hans eget ansvar. At hans familie heller ikke kunne
reise, kan ikke lastes arrangøren.

Slik denne saken ligger an kan nemnda ikke se at klageren har krav på erstatning.

Vedtak:

Pakkereisenemnda kan ikke anbefale at klageren gis erstatning.

Vedtaket er enstemmig.