Vedtak i Transportklagenemnda - Fly

Sammendrag

Krav om erstatning for ødelagt bagasje.

Dato
05.06.2018

Saksnummer
2017-01755

Tjenesteytere
Aeroflot

Klager har i det vesentlige anført

Klager reiste fra Mineralnye Vody til Oslo via Moskva den 16. juli 2017 kl 13.00 med
SU1311 og SU2534. Ved ankomst Gardermoen oppdaget han en 12 cm rift i duffelbagen
han hadde sjekket inn. Bagen ble kjøpt i 2015 for kroner 1 599, men prisen på tilsvarende
bag i dag ligger på ca kroner 1 999.  

Klager krever erstatning for ødelagt bag, kroner 1 999.

Tjenesteyterne har i det vesentlige anført
Aeroflot har ikke avgitte uttalelse til nemnda. Til klager har selskapet i det vesentlige
anført:

Aeroflot ønsker å erstatte skaden, men ser seg berettiget til å trekke fra 10 % av verdien
per år. Bagen ble kjøpt i 2015 for kroner 1 600, og skaden oppstod i 2017. Tre års bruk av
bagen tilsvarer fratrekk av kroner 480. Aeroflot vil refundere kroner 1 120.

Nemnda bemerker

Flyselskapet Aeroflot har tross oppfordring ikke avgitt uttalelse til nemnda. Nemnda
treffer vedtaket på grunnlag av opplysningene som er fremkommet tidligere i saken, jf
transportklagenemndforskriften § 5-3 tredje ledd. 

Nemnda legger således til grunn at klagerens bag ble skadet mens den var i flyselskapets
varetekt.

Etter luftfartsloven § 10-18 er flyselskapet ansvarlig for skade på bagasje mens den er i
dets varetekt. 

Ved totalskade må erstatningen i utgangspunktet baseres på gjenanskaffelsesverdien
- det vil si det beløpet passasjeren må betale for å skaffe seg en tilsvarende bag.
Passasjeren skal på den annen side ikke tjene på skaden. Det gjøres derfor fradrag for
slitasje og verdiforringelse ellers på den skadede gjenstanden. 

Klager har til flyselskapet fremlagt dokumentasjon for at bagen ble kjøpt i 2015 for
kroner 1600. Bagasjen ble skadet i 2017. I henhold til Aeroflots regler og vilkår kan
flyselskapet trekke fra 10 % per år av innkjøpsprisen. Dette tilsvarer etter flyselskapets
beregninger tilsammen kroner 480.

Nemnda kan ikke anbefale at klager gis medhold i krav om ytterligere erstatning utover
det flyselskapet har tilbudt.

Vedtak

Transportklagenemnda-fly kan ikke anbefale at klager gis medhold.