Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
11.10.2024

Saksnummer
2024-00750

Tjenesteytere
SAS

Klager har i det vesentlige anført

Klager skulle reise med SAS SK837 fra Oslo til Paris den 23. desember 2023. Klager sin
flyvning hadde planlagt avgang kl. 10:55 og planlagt ankomst kl. 13:15. 

Klager sin flyvning ble kansellert. 

Klager ble omrutet til SK839 med avgang den 23. desember 2023 kl. 16:35, og ankomst i
Paris kl. 19:05. 

Klager sin bagasje ble også forsinket, og klager var fire dager uten sin bagasje. Klager har
mottatt erstatning i forbindelse med dette fra sitt forsikringsselskap. 

Klager krever 250 EUR for kanselleringen av SK837.

Tjenesteyterne har i det vesentlige anført
Klager krever standarderstatning etter EU-forordning 261/2004 grunnet kanselleringen
av SK837 den 23. desember 2023. 

SAS avviser klager sitt krav, og viser til at kanselleringen skyldtes crew grunnet
værforhold og slot-tider den 22. desember 2023, se vedlagt dokumentasjon. 

SAS viser til at crew og værforhold er utenfor flyselskapets kontroll og er å anse som en
ekstraordinær omstendighet. SAS avviser klager sitt krav.

Nemnda bemerker

Nemnda legger til grunn at flyvning SK837 den 23. desember 2023 ble kansellert. 

Kansellering gir passasjeren rett til standarderstatning med mindre flyselskapet godtgjør
at kanselleringen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7. 

SAS har anført at kanselleringen skyldtes ekstraordinære værforhold på en tidligere
flyvning. 

I tråd med EU-domstolens avgjørelse C-74/19 kan en hendelse på en forutgående
flyvning kvalifisere som en ekstraordinær omstendighet der hendelsen forårsaker
forsinkelser for de etterfølgende flyvningene. Forutsetningen er at det er en direkte
årsakssammenheng mellom den ekstraordinære omstendigheten og forsinkelsen av
påfølgende flyvning.

Værforhold som påvirker flytrafikken ved at det ikke er mulig å lande/ta av, ved at
det oppstår overbelastning på flyplassen eller lignende, kan være en ekstraordinær
omstendighet i forordningens forstand som medfører at den reisende ikke har krav
på erstatning. Dette må vurderes konkret. Det er flyselskapet som må godtgjøre at det
foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå forsinkelsen.

Nemnda er av den oppfatning at SAS ikke har fremlagt tilstrekkelig dokumentasjon
på at det var ekstraordinære omstendigheter i form av værforhold den 22. desember
2023 som var årsaken til kanselleringen av SK837 den 23. desember. Det er fremlagt
dokumentasjon som viser at SK837 ble kansellert, men ingen dokumentasjon som
underbygger årsaken til dette. Nemnda er følgelig av den oppfatning at klager har krav
på 250 EUR i standarderstatning i henhold til EU-forordning 261/2004. 

Forbrukerrepresentanten mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at SAS utbetaler 250 EUR i standarderstatning.