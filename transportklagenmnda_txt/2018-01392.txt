Vedtak i Transportklagenemnda - Fly

Sammendrag

Krav om standardkompensasjon ved kansellering. Spørsmål
om reklamasjonsfrist etter EU-forordning 261/2004.

Dato
23.11.2018

Saksnummer
2018-01392

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY743 fra Trondheim (TRD) til Oslo lufthavn
(OSL) 19. september 2016 kl. 07.00. Flyvningen ble kansellert, og klager mistet følgelig
sin planlagte videreforbindelse med DY720 til Kristiansand kl. 08.30 samme dag. På
bakgrunn av det ovennevnte har klager fremsatt krav om standardkompensasjon i
henhold til EU-forordning 261/2004 på 250 euro.

Tjenesteyterne har i det vesentlige anført
Klager har fremsatt krav om standardkompensasjon for kansellering av DY734 fra
Trondheim til Oslo 19. september 2016. 

Klager fremmet første klage til Norwegian 19. januar 2018. Kravet er altså fremmet
mer enn ett år etter at flyvningen fant sted. Norwegian er av den oppfatning at krav om
erstatning må fremmes innen rimelig tid og så snart som mulig etter at man er blitt kjent
med forholdet. Spørsmålet er således om klagen er fremsatt "innen rimelig tid". 

Norwegian viser til Forliksrådets avgjørelse i F2017-016909. I dette tilfellet var klagen
fremsatt to år og fire måneder for sent, og Forliksrådet kom til at det foreligger en
reklamasjonsfrist etter EU-forordningen på ett år. 

Norwegian anfører, på bakgrunn av det ovennevnte, at klagers krav er fremsatt for sent,
og avviser på dette grunnlag klagers krav om standardkompensasjon.

Nemnda bemerker

Klager har fremmet kravet mot Norwegian ett år og fire måneder etter gjennomført
flyvning.

Spørsmålet er om klagen er fremsatt i tide.

EU-forordning 261/2004 har ingen egne regler om reklamasjonsfrister. Det finnes ingen
bestemmelser som gir verken relative eller absolutte reklamasjonsfrister.

I norsk kontraktsrett finnes det på en rekke områder lovbestemmelser om at
reklamasjon må fremsettes innen rimelig tid for at klager skal beholde sitt krav. Videre
gjelder det også utenfor lovregulerte områder et krav om reklamasjon innen rimelig
tid, som må anses som utslag av et generelt kontraktsrettslig prinsipp. Pakkereiseloven
§ 26 har til sammenlikning regler om at klager må fremsette sitt krav "uten ugrunnet
opphold". 

EU-domstolen har i dom C-139/11 som gjaldt foreldelse uttalt at i mangel av regler i EU-
retten, tilligger det medlemsstatenes egen rettsordning å utfylle bestemmelsene på
området, forutsatt at reglene følger prinsippene om likeverdighet og effektivitet.

Högsta domstolen i Sverige avsa en dom 18. mars 2018, der det ble fastslått at EU-
retten ikke er til hinder for at det fastslås en reklamasjonsplikt i henhold til allmenne
prinsipper i svensk rett også for flyforsinkelser. Det ble fastslått at passasjerene har en
reklamasjonsplikt ved forsinkede flyvninger, og at passasjeren ellers risikerer å tape sin
rett til erstatning etter forordningen artikkel 7. I den aktuelle saken hadde passasjeren
ikke klaget før to år og tre måneder etter at flyvningen fant sted. Retten til erstatning ble
dermed ansett for å ha falt bort.

Selv om svensk rettspraksis ikke er direkte bindende, mener nemnda at det er naturlig
å se hen til praksisen fra Högsta Domstolen ved fastleggelsen av regelverkets innhold.
Svensk og norsk kontraktsrett er i stor grad sammenfallende, og problemstillingen i
forhold til forordningen er den samme. Nemnda mener derfor at det også i norsk rett
må stilles krav til passasjerene om at de må reklamere innen rimelig tid for at kravet skal
være i behold. Det vises til sammenhengen i regelverket for øvrig, og til at EU-retten ikke
stenger for at reglenes innhold utfylles av nasjonal rett. Det vises også til at hensynet til
bevissikring tilsier at en part må varsles innen rimelig tid om krav som rettes mot parten. 

I dette tilfellet fremmet klager sitt krav mot Norwegian ett år og fire måneder etter
gjennomført flyvning. Passasjeren har etter nemndas syn ikke inngitt klage innen rimelig
tid. Retten til erstatning etter forordningen må dermed anses bortfalt.

Vedtak

Transportklagenemnda - fly anbefaler ikke at klager gis medhold.