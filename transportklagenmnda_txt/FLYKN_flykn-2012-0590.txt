Vedtak i Transportklagenemnda - Fly

Sammendrag

Krav om erstatning grunnet forsinket bagasje.

Dato
15.03.2013

Saksnummer
590/12F

Tjenesteyter
Air Berlin

Krav om erstatning grunnet forsinket bagasje.

Klager har i det vesentlige anført:

Klager reiste fra Krakow til Oslo via Berlin den 29. juli 2012. Da klager landet på Gardermoen
var bagasjen ikke ankommet. Klager mottok bagasjen to dager senere.

Klager krever refusjon av utgifter til nødvendig kosmetikk og undertøy, kroner 704.

Air Berlin har ikke avgitt uttalelse til nemnda.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Air Berlin ved nemndas brev av 15. oktober 2012 med frist til 26. november
2012 for eventuelle bemerkninger. I brevet opplyses det bl.a. om at flyselskapet har
bevisbyrden ved påberopelse av ekstraordinære omstendigheter som kan gi grunnlag for
fritak for ansvar. Det fremgår videre at nemnda vil legge passasjerens opplysninger til grunn
dersom disse ikke imøtegås av flyselskapet. Det blir også opplyst at saken vil bli forelagt
nemnda selv om flyselskapet ikke avgir uttalelse.

Air Berlin har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Nemnda legger på bakgrunn av de foreliggende opplysninger til grunn at klagers bagasje ble
forsinket med to dager. Forsinkelsen medførte at klager måtte gå til innkjøp av diverse klær og
kosmetikk.

Air Berlin er i henhold til luftfartsloven § 10-20 /Montrealkonvensjonen artikkel 19 ansvarlig
for tap som følge av forsinkelse av bagasje. Med tap regnes så vel økonomisk som ikke-
økonomisk tap, jf. EU-domstolens dom av 6. mai 2010, Walz-Clickair (C-63/09).

Nemnda anbefaler at Air Berlin erstatter klagers tap på NOK 704. Nemnda anbefaler videre at
Air Berlin i tillegg betaler en erstatning for tort og svie på NOK 500.

Vedtak:

Transportklagenemnda - fly anbefaler at Air Berlin utbetaler er erstatning på NOK  1 204.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Linda Olsen, Norwegian Air Shuttle ASA

Anders Vattekar, Air France