Vedtak i Transportklagenemnda
- Kollektivreiser

Sammendrag

Krav om refusjon av månedsbillett - Covid-19

Dato
11.02.2021

Saksnummer
2020-03715

Tjenesteytere
Fram

Klager har i det vesentlige anført

Klager forklarer at han hadde kjøpt månedsbillett den 6. november 2020. Han anfører at
han senere fikk vite at han ble pålagt obligatorisk hjemmekontor på ubestemt tid. Klager
forklarer at siden han kun bruker buss til og fra jobb, så trodde han det skulle bli enkelt
å få forståelse fra FRAM og at de ville imøtegå hans forslag om å enten legge til to uker
ekstra på hans månedsbillett eller kompensere han økonomisk for tapet. Klager retter
kritikk til selskapet for at de ikke er fleksible med å finne løsninger på generelt grunnlag.
Klager forklarer at han kommer til å kutte ut lokalbuss permanent dersom saken ikke får
en tilfredsstillende løsning. 

Klager forklarer at han kun tar buss til og fra arbeid, så lørdagene og søndagene ikke er
med i beregningen av tapte reisedager. 

Klager krever å bli refundert for de tapte dagene han ikke kunne bruke månedsbilletten
som er minst 10 dager eller 20 gratisreiser på grunn av smitteverntiltak.

Tjenesteyterne har i det vesentlige anført
FRAM har i sitt tilsvar til Transportklagenemnda forklart at de ikke har noen
kommentarer utover opprinnelig avslag. Det fremgår blant annet følgende av FRAM sine
svar som er innsendt i saken: "Det er dessverre ikke mulig å bytte startdato på allerede
kjøpte produkt." 

Videre fremgår følgende: "Slik FRAM ser det, ligg disse forholdene utenfor omfanget av
vår refusjonsordning. I tråd med vårt samfunnsansvar og føringer fra styresmaktene
opprettholder FRAM kollektivtilbudet i fylket i denne perioden. Siden tilbudet er til
stede, har FRAM derfor bestemt at endring i reisebehov av smittevernhensyn eller
andre forhold forårsaket av koronapandemien, ikke medfører rett til refusjon av
periodebilletter."

FRAM opprettholder sitt opprinnelige avslag i saken.

Nemnda bemerker

Klager krever refusjon for ubenyttet billett som følge av pålagt hjemmekontor. 

Nemndas kan ikke se at endret reisebehov som følge av utbruddet av covid-19 faller
inn under refusjonsordningen. Selskapets reisetilbud er opprettholdt, og det er således
ingen svikt i tilbudet til kundene. Det at klager er pålagt hjemmekontor grunnet covid-19,
er et forhold som ligger utenfor tjenesteyters kontroll. Eventuelle tap passasjerer har
som følge av dette, er ikke tjenesteyter ansvarlig for. Nemnda viser til
tidligere praksis om dette, og at spørsmålet er behandlet i en rekke tidligere avgjørelser.

Vedtak

Transportklagenemnda for kollektivtransport finner ikke å kunne anbefale at klager gis
medhold.