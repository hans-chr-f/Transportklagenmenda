Vedtak i Transportklagenemnda - Fly

Sammendrag

Krav om refusjon av billetter grunnet kansellering.

Dato
10.09.2019

Saksnummer
2018-03282

Tjenesteytere
Eurowings

Klager har i det vesentlige anført

Klager hadde bestilt en reise for to personer t/r Oslo - Stuttgart via Hamburg for reise
30. juli - 3. august 2018 med Eurowings. Den 14. juni mottok klager melding om at
flyvningene var kansellert, og at klager ville motta full refusjon. Flyselskapet informerte
videre at de ikke kunne tilby nye flyvninger og at klager derfor kunne bestille nye billetter
selv hos et annet selskap, og at Eurowings, innenfor rammen gitt av loven, ville dekke
merutgiftene.

Klager kjøpte nye billetter med et annet selskap til kroner 9 260 (inkl ekstra bagasje
kroner 568). Klager har kun mottatt refusjon av opprinnelige billetter, kroner 3 928. Han
krever i tillegg refusjon av mellomlegget, kroner 5 332.

Det vises for øvrig til klagers brev.

Tjenesteyterne har i det vesentlige anført
Eurowings har ikke avgitt uttalelse til klager eller til nemnda.

Nemnda bemerker

Flyselskapet Eurowings har tross oppfordring ikke avgitt uttalelse til nemnda. Nemnda
treffer vedtaket på grunnlag av opplysningene som er fremkommet tidligere i saken, jf
transportklagenemndforskriften § 5-3 tredje ledd.

En ruteendring innebærer kansellering av en avtalt flygning. Kansellering gir rett til
erstatning etter EU-forordning 261/2004 artikkel 5, jf. artikkel 7, med mindre flyselskapet
har informert om endringen minst to uker før planlagt avgangstid. 

Det er ikke bestridt at klager ble informert om ruteendringen mer enn to uker før
avreise. Kanselleringen gir etter dette ikke rett til standarderstatning. Dette er heller ikke
krevet. Eurowings har refundert klagers opprinnelige billetter, kroner 3 928. 

Klager har fremsatt krav om refusjon av mellomlegget mellom nye billetter og
opprinnelige billetter, tilsammen kroner 5 332 (inkludert bagasjegebyr på de nye
billettene kroner 568). Han viser til fremlagt epost fra flyselskapet i forbindelse med
kanselleringen hvor følgende kommer frem: 
"Unfortunately as we cannot offer you any alternative flight on this date we kindly ask
you to book an equivalent replacement flight independently. Of course we will bear any
potential additional costs within the scope provided by law."

Nemnda anbefaler etter dette at Eurowings refunderer mellomlegget mellom
opprinnelige og nye billetter, tilsammen kroner 5 332.

Vedtak

Transportklagenemnda-fly anbefaler at Eurowings refunderer klagers utgifter til nye
billetter, kroner 5 332.