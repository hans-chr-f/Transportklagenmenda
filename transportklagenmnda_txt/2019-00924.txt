Vedtak i Transportklagenemnda - Fly

Sammendrag

Krav om erstatning ved endret rutetid.

Dato
18.10.2019

Saksnummer
2019-00924

Tjenesteytere
Norwegian Air Shuttle

Klager har i det vesentlige anført

Klager hadde bestilt direktereise fra Stavanger til Krakow tur/retur med avreise 21.
september 2019 og retur 25. september for tre passasjerer. Billettene ble bestilt 5.
januar, og en av hovedårsakene til at passasjerene valgte Krakow som destinasjon, var at
Norwegian fløy direkte fra Stavanger. Hotellovernatting ble bestilt allerede 6. januar og
kostet kroner 5 985,72. 

Den 7. januar mottok passasjerene en e-post fra Norwegian med informasjon om
at direkteruten mellom Stavanger og Krakow skulle legges ned, slik at de bestilte
flyvningene måtte kanselleres. De ble tilbudt omruting dagen før, 20. september, via
Oslo. Returen ville være samme dag, 25. september, men også med mellomlanding
i Oslo. Reisetiden ville til sammenligning bli mer enn det dobbelte av opprinnelig
reiserute. 

Passasjerene vurderte Norwegians omrutingstilbud. Klagerne kom imidlertid til at de ikke
hadde særlig annet valg enn å akseptere endringen, da de allerede hadde lagt ut nesten
kroner 6 000 for hotell, en utgift som ikke var mulig å refundere. De bekreftet derfor
den nye reiseruten 11. januar. Den 8. januar sendte klagerne et krav om erstatning til
Norwegian. 

Den nye reiseruten medførte at klagerne vil bli pådratt følgende utgifter: ett ekstra
døgn i Krakow med de  utgifter dette medfører med hotell og bespisning. Klagerne får
også reisetid på mer enn det dobbelte, og ankomsttiden var svært ugunstig med sen
ankomst fredag kveld i Krakow. Alle de tre passasjerene må også ta seg fri fra jobb på
avreisedagen. Som følge av hendelsen har klagerne fremsatt krav om erstatning på 400
euro pr. person, totalt 1 200 euro for tre passasjerer.

Tjenesteyterne har i det vesentlige anført

Den 5. januar 2019 bestilte klager en reise med DY1036 fra Stavanger til Krakow med
avreise 21. september 2019 kl. 06.15. Det oppstod en ruteendring på denne avgangen,
og Norwegian var nødt til å endre avgangen til dagen før 20. september. Han måtte reise
via Oslo med DY543 og videre med DY1042 til Krakow. 

Hovedårsaken til endringen var at selskapet ble tildelt andre landingstider enn først
ønsket ved flere av de største flyplassene i Europa. Norwegian var derfor nødt til å foreta
enkelte rutejusteringer. Passasjerene ble informert om ruteendringen 11. januar 2019
med informasjon om ny avgangstid, samt tilbud om kostnadsfri endring av reisen eller
full refusjon. 

I henhold til Norwegians vilkår forbeholder selskapet seg muligheten til å foreta
ruteendringer. Dersom ruteendringer over 60 minutter medfører at den reisende ikke
lenger ønsker å benytte billettene, vil disse refunderes. I dette tilfellet har imidlertid
klager godtatt ruteendringen både på internett og i telefonsamtale med Norwegian.
Ruteendringen ble gjennomført mer enn to uker før avreise, og klager har følgelig
ikke krav på erstatning i henhold til EU-forordning 261/2004. Norwegian har på dette
grunnlag avvist klagers krav.

Nemnda bemerker

Ruteendringer forekommer fra tid til annen. Ruteendringer som det opplyses om mer
enn to uker før planlagt avgangstid, gir ikke rett til standarderstatning, jf. EU-forordning
261/2004 artikkel 5 nr. 1 bokstav c i). I dette tilfellet skjedde ruteendringen mer enn to
uker før planlagt avgang, og det er derfor ikke grunnlag for standarderstatning.

Ruteendringer kan skape problemer og ekstra utgifter for den reisende. Etter nemndas
praksis kan flyselskapene bli kjent ansvarlig for passasjerenes påregnelige tap som følge
av dette.

Nemnda mener likevel at det ikke i dette tilfellet er rimelig at klager skal  få dekket ekstra
hotellutgifter, mat mv. fordi reisen ble av lengre varighet enn opprinnelig planlagt. Klager
sto fritt til å kreve refusjon av flybilletten, og man ville da også kunne fremme krav om
å få erstattet eventuelle utlegg til ubenyttet hotell. Når man velger å akseptere en slik
ruteendring, må man som utgangspunkt også være innstilt på å dekke sine egne utgifter
til forlenget opphold. I dette tilfellet er utgiftene heller ikke konkretisert, og nemnda kan
ikke se at det er grunnlag for noen erstatning til klagerne.

Vedtak

Transportklagenemnda - fly anbefaler ikke at klager gis medhold.