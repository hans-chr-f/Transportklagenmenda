Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
13.11.2015

Saksnummer
0417/15F

Tjenesteyter
Qatar Airways

Klager har i det vesentlige anført:

Klager skulle reise fra Colombo til Oslo via Doha den 10. april 2015. QR661 fra Colombo til
Doha ble forsinket slik at klager mistet sin videreforbindelse. Han ble booket om via Paris, og
ankom Oslo 15 timer forsinket. Klager måtte krangle seg til mat og drikke i ventetiden i Doha.

Klager krever standarderstatning 600 euro per person i henhold til EU-forordning 261/2004.

Det vises for øvrig til klagers brev.

Qatar Airways har ikke avgitt uttalelse til nemnda. Til klager har selskapet i det
vesentlige anført:

QR661 ble forsinket som følge av dårlige værforhold. Hendelsen var utenfor Qatar Airways
kontroll.

Qatar Airways beklager at servicen i Doha ikke var tilfredsstillende, og flyselskapet vil
videreformidle hendelsen til avdelingen det gjelder.

På bakgrunn av årsaken til forsinkelsen, kan Qatar Airways ikke imøtekomme klagers krav om
kompensasjon.

Det vises for øvrig til Qatar Airways brev.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Qatar Airways ved nemndas e-post av 28. april 2015 med frist til 12. juni
2015 for eventuelle bemerkninger. I e-posten opplyses det bl.a. om at flyselskapet har
bevisbyrden ved påberopelse av ekstraordinære omstendigheter som kan gi grunnlag for
fritak for ansvar. Det fremgår videre at nemnda vil legge passasjerens opplysninger til grunn
dersom disse ikke imøtegås av flyselskapet. Det blir også opplyst at saken vil bli forelagt
nemnda selv om flyselskapet ikke avgir uttalelse.

Qatar Airways har ikke avgitt uttalelse til nemnda. Nemndas avgjørelse treffes på bakgrunn av
de foreliggende opplysninger.

EU-forordning 261/2004 regulerer flypassasjerers rettigheter ved kanselleringer, forsinkelser
og nektet ombordstigning. Forordningen gjelder ikke for flygninger til Europa med flyselskap
som er hjemmehørende utenfor Europa, jf. forordningen artikkel 3.

Klagen gjelder reise fra Colombo til Oslo via Doha med et flyselskap hjemmehørende i Qatar.
Forordningen får ikke anvendelse på denne flygningen, og nemnda finner ikke å kunne
anbefale at klager gis medhold i sitt krav om standarderstatning.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.