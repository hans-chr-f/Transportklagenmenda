Vedtak i Transportklagenemnda - Fly

Sammendrag

Krav om refusjon grunnet forsinket bagasje.

Dato
05.06.2018

Saksnummer
2017-01918

Tjenesteytere
KLM
Jet Airways

Klager har i det vesentlige anført

Klager reiste fra Stavanger til Hyderabad via Amsterdam og Mumbai den 31. desember
2016. Oslo - Amsterdam var med KLM, resten av reisen var med Jet Airways. 

Da klager ved ankomst Mumbai måtte hente ut sin bagasje var den ikke ankommet med
samme fly. Først tre dager senere mottok hun sin bagasje. 

Klager har mottatt utbetaling fra sitt forsikringsselskap, men ønsker også kompensasjon
fra flyselskapene kroner 5 495. Hun har fremlagt kvitteringer.  

Det vises for øvrig til klagers brev.

Tjenesteyterne har i det vesentlige anført
KLM har i det vesentlige anført:

Klager har allerede mottatt erstatning fra sitt forsikringsselskap. Dersom hun har
ytterligere krav bes hun henvende seg til Jet Airways som opererte den siste flyvningen.  
KLM kan ikke imøtekomme klagers krav. 

Jet Airways har ikke avgitt uttalelse til nemnda. Til klager har flyselskapet i det vesentlige
anført:

Jet Airways beklager at klagers bagasje ble forsinket, og ønsker å tilby en kompensasjon
på INR 2 000. Dersom klager ønsker ytterligere erstatning må hun fremlegge kvitteringer
på utgifter og innkjøp hun hadde i påvente av sin bagasje.

Jet Airways kan ikke imøtekomme klagers krav utover det som allerede er tilbudt uten at
det fremlegges kvitteringer.

Nemnda bemerker

Flyselskapet er i henhold til luftfartsloven § 10-20/Montrealkonvensjonen artikkel 19
ansvarlig for tap som følge av forsinket bagasje. 

Det er det «transporterende luftfartsselskap» som er ansvarlig etter EU-forordningen.
I henhold til artikkel 2 bokstav b, er et «transporterende luftfartsselskap» et
«lufttransportforetak som utfører eller har til hensikt å utføre en flygning i henhold til en
avtale med en passasjer eller på vegne av en annen person, juridisk eller fysisk, som har
avtale med denne passasjeren». 
Klager kjøpte billetten av KLM. Det fremkommer av billetten at den første flygningen til
Amsterdam var operert av KLM mens den siste flygningen var operert av Jet Airways.
KLM anses som en ren formidler av billetter når det gjelder den siste flygningen der
forsinkelsen av bagasjen oppstod. Jet Airways er følgelig ansvarlig for tapet som oppstod
på grunn av den forsinkede bagasjen.

Klager har imidlertid fått dekket hele sitt tap på kr 5495 kroner av sin reiseforsikring, og
hun skal ikke ha dekning to ganger.

Etter dette kan nemnda ikke anbefale at klager gis medhold i sitt krav.

Vedtaket er enstemmig.

Vedtak

Transportklagenemnda - fly kan ikke anbefale at klager gis medhold i sitt krav.