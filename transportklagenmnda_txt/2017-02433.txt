Vedtak i Transportklagenemnda
- Kollektivreiser

Sammendrag

Krav om å få gebyret redusert til kr 950.

Dato
20.12.2017

Saksnummer
2017-02433

Tjenesteytere
Ruter

Klager har i det vesentlige anført

Klager viser til at han ble ilagt gebyr som følge av manglende gyldig billett ved
ombordstigning.

Klager erkjenner å ha kjøpt billett for sent, og bestrider derfor ikke selve ileggelsen av
gebyret. 

Derimot mener klager at han burde en mulighet til å betale gebyret på stedet. Han viser
til at kontrolløren ga beskjed om at boten kom i posten og deretter forsvant før klager
fikk spurt om det påløp noen ekstra utgifter for det alternativet. 

Klager leverte derfor en klage til Ruter på denne situasjonen. Ruter besvarte ikke klagers
henvendelse. En og en halv måned senere mottok klager en purring for manglende
betaling. Klager tok igjen kontakt med Ruter hvor han informerte om at han ikke var gitt
mulighet til å betale boten på stedet, og at han ikke hadde mottatt den første regningen.
Ruter ga ikke medhold i klagen. 

Klager viser til at han burde fått mulighet til å betale gebyret på kontrolltidspunktet, som
er et lavere beløp enn gebyret som ble mottatt per post, samt at han ikke skal betale
ekstra gebyr som følge av purring

Tjenesteyterne har i det vesentlige anført
Ruter viser til henvendelse fra klager angående gebyret han ble ilagt på T-banen den
10.7.

Ruter oppfatter det slik at klager ikke motsetter seg selve gebyret, men at han mener at
han skal ha gebyret redusert til kr 950,- som er hva det koster når man betaler på stedet.

I sin første henvendelse til oss, samt til nemnda, så sender klager med en kopi av gebyret
han mottok i kontrollen, på dette fremkommer det tydelig når betalingsfrist er, samt
konto og KIDnummer, dette er altså fakturaen du får med deg. Så klagers påstand om
at den første fakturaen aldri er mottatt, medfører ikke riktighet. At en kontrollør skal
ha sagt at han vil få fakturaen i posten finner vi ikke troverdig, de har nettopp gitt han
fakturaen i hånden, så hvorfor skulle de si det.

Det er vanskelig for Ruter å skulle kommentere hva som ble sagt i selve kontrollen.
Vi forholder oss derfor til kontrollørens notater i saken. Her er det opplyst at klager
forsøkte å stikke av fra kontrollsituasjonen.

Rutinen sier at man skal få tilbud om å betale på stedet, de som ikke har anledning eller
ønsker det, får utskrevet et gebyr. For Ruters del er det en fordel om folk betaler på
stedet, da det koster en del å inndrive penger i etterkant. Så våre kontrollører er veldig
kurset på at dette spørsmålet skal stilles. Ruter har derfor vanskelig for å tro at dette
spørsmålet ikke ble stilt, og det vil være umulig for oss å finne ut nå, mange måneder i
etterkant.

Ruter kan ikke se noen grunn til legge klagers forklaring til grunn i denne saken, og
opprettholder derfor vårt krav slik det opprinnelig var.

Nemnda bemerker

Nemnda legger til grunn at klagen gjelder gebyrets størrelse og ikke selve ileggelsen av
gebyr samt purregebyr på betalingen. Klager hevder at han ikke fikk informasjon om at
dersom han betalte gebyret på stedet ville det være på kr. 950 og ikke fullt gebyr på kr
1150.

Nemnda finner det uklart om klager fikk informasjon om muligheten for å betale gebyret
på stedet. Slik informasjon gis rutinemessig av kontrollørene. Nemnda har for øvrig
merket seg at situasjonen synes å ha vært noe spent i og med at det er notert at klager
forsøke å stikke fra kontrollen. 

Nemnda finner etter en samlet vurdering ikke grunnlag for å redusere gebyret

Når det gjelder faktura, viser nemnda til at betalingsfrist mv fremgår av det utskrevne
gebyr som klager fikk med seg. Klager hadde derfor klar oppfordring til å betale. 

Nemnda finner etter en samlet vurdering ikke grunnlag for å anbefale at gebyret
reduseres eller at purregebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.