Vedtak i Transportklagenemnda - Fly

Sammendrag

Krav om refusjon av flyskatt for kansellert reise.

Dato
11.02.2013

Saksnummer
546/12F

Tjenesteyter
Gotogate

Klager har i det vesentlige anført:

Klager hadde bestilt reise fra Ålesund til St. Petersburg den 1. juni 2012. Grunnet sykdom
måtte reisen kanselleres. Klager fikk legeerklæring den 29. mai, og forsøkte deretter å
kontakte Gotogate for å kansellere reisen. Klager ringte flere ganger i dagene som fulgte men
kom ikke gjennom på telefon. Han forsøkte også å sende e-post og sms uten å lykkes.

Klager kontaktet da Norwegian, men fikk beskjed om å henvende seg til Gotogate siden reisen
var bestilt gjennom reisebyrået.

Klager har fått refundert flyreisen fra sitt forsikringsselskap, men ikke flyskatt. Klager krever
refundert flyskatt.

Gotogate har i det vesentlige anført:

Gotogate beklager stor pågang på telefon i nevnte periode grunnet konkurs av to flyselskap.
Utfallet i saken ville uansett ikke ha endret seg selv om klager hadde kommet gjennom på
telefon.

Da klager bestilte sin reise på Gotogates nettside den 16. januar 2012 valgte han bort tilbud
om avbestillingsforsikring, og han krysset av for å ha lest regler og vilkår. Her står det at
Gotogate følger flyselskapenes regler, og at det er ingen refusjon ved avbestilling så frem
passasjeren ikke har kjøpt avbestillingsforsikring. Videre står det at Gotogates refusjonsgebyr
er på kroner 395.

En måned etter planlagt reise kontaktet klager Gotogate og krevde refusjon av flyskatt
da billetten ikke var benyttet. Da klager ikke hadde tegnet avbestillingsforsikring, og fordi
summen på den refunderbare flyskatten var lavere enn refusjonsgebyret, var det dessverre
ingenting å refundere.

Gotogate kan på grunnlag av ovennevnte dessverre ikke imøtekomme klagers krav.

Nemnda bemerker:

Nemnda legger på bakgrunn av de foreliggende opplysninger til grunn at klager hadde kjøpt
billetter som ikke kunne avbestilles. Klager hadde heller ikke tegnet avbestillingsforsikring.
Dette innebærer at klager ikke har rett til refusjon av billettene selv om det var akutt sykdom
som gjorde at han ikke kunne benytte billettene.

Nemnda bemerker at det ikke er tilfredsstillende at Gotogate ikke hadde tilstrekkelig kapasitet
til å svare klager på telefonen. Kunden har i et slikt tilfelle ingen nytte av å kjøpe billettene
gjennom Gotogate, men ville tvert om vært bedre stillet om han hadde kjøpt billetter direkte
av flyselskapet slik at han kunne ha henvendt seg dit. Det bemerkes dog at direkte kontakt
med flyselskapet ikke ville gitt klager rett til å avbestille reisen. Han ville imidlertid hatt rett til å
endre billettene i henhold til Norwegians bestemmelser.

Myndigheter og flyplasser pålegger flyselskap å kreve inn skatter og avgifter per reisende
passasjer. Disse skattene og avgiftene kreves bare fra flyselskapet når passasjeren faktisk
velger å reise. Dersom passasjeren ikke benytte seg av sin planlagte reise, har passasjeren rett
til å få refundert slike offentlige skatter og flyplassavgifter.

Gotogate har i dette tilfellet ikke refundert skatter og avgifter da deres gebyr for arbeidet
overstiger det refunderbare beløp.

Nemnda har ved den videre vurdering delt seg i et flertall og et mindretall. Nemndas
flertall, lederen og bransjens representanter er av den oppfatning at Gotogate må
kunne beregne seg et gebyr for sitt arbeid med tilbakebetalingen. Flertallet er av den
oppfatning at det faller utenfor nemndas kompetanse å ta stilling til størrelsen av
gebyret.

Mindretallet, forbrukernes representanter, er av den oppfatning at Gotogate ikke er
berettiget til å ta et gebyr på 395 NOK. Forbrukernes representanter mener for det
første at selskapet kun kan kreve et slikt gebyr dersom dette fremkommer klart for
kunden før bestilling. Det er usikkert hva slags vilkår Gotogate her opererer med og om
disse kan anses som akseptert av kunden.

Forbrukernes representanter er i tillegg av den oppfatning at et eventuelt gebyr fra
reisebyråets side i en slik situasjon kun kan tilsvare selskapets reelle kostnader med å
gjennomføre tilbakebetalingen. Gotogates gebyr syntes å være urimelig høyt i denne
sammenheng. For øvrig mener forbrukernes representanter at Gotogate i dette tilfelle først
burde ha henvist klager til flyselskapet for å få refundert skatter og avgifter derfra.

På bakgrunn av flertallets vurdering traff nemnda slikt

Vedtak:

Transportklagenemnda - fly finner ikke å kunne anbefale at klager gis medhold.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Gøril Volden Berg, Widerøes Flyveselskap AS

Olav Grøttland, SAS