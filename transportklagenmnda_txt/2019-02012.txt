Vedtak i Transportklagenemnda
- Kollektivreiser

Sammendrag

Krav om frafall av gebyr - forvekslet mobil  med datteren / kunne ikke vise gyldig billett

Dato
03.04.2020

Saksnummer
2019-02012

Tjenesteytere
Ruter

Klager har i det vesentlige anført

Klager reiste med T-banen fra Majorstuen til Helsfyr da han ble ilagt gebyr. Klager viser til
at han hadde forvekslet mobil med datteren, som har samme omslag. Under kontrollen
fikk ikke klager åpnet mobilen, og kunne følgelig ikke fremlegge gyldig billett. 

Klager har, både til Ruter og nemnda, fremlagt dokumentasjon på gyldig 30-dagersbillett
under kontrolltidspunktet, og finner det svært urimelig at han skal betale et så høyt gebyr
når han kan bevise gyldig billett. 

Klager krever at gebyret frafalles.

Tjenesteyterne har i det vesentlige anført
Klager ble ilagt gebyr på T-banen 13. mars 2019 fordi han ikke kunne fremvise billett.
Billetten er upersonlig og må være med når man reiser. Det er ikke adgang til å
fremlegge billett i ettertid for å slippe gebyret. 

Ruter kan på overnevnte bakgrunn ikke se noen grunn til å endre standpunkt i denne
saken.

Nemnda bemerker

Klager ble ilagt gebyr  på T-banen 13. mars 2019 fordi han ikke kunne fremvise gyldig
billett.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager hadde ikke med seg sin egen mobil, og kunne ikke vise gyldig billett. Vilkårene for
å ilegge gebyr var til stede. 

Vedtak

Transportklagenemnda for kollektivtransport finner ikke å kunne anbefale at klager gis
medhold.