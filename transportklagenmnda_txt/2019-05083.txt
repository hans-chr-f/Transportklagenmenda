Vedtak i Transportklagenemnda - Fly

Sammendrag

Krav om standarderstatning som følge av forsinkelse. Rolls Royce-fabrikasjonsfeil.

Dato
15.09.2020

Saksnummer
2019-05083

Tjenesteytere
Norwegian Air Shuttle

Klager har i det vesentlige anført

Klager og en medpassasjer skulle reise med DY7252 fra Krabi til Oslo den 20. desember
2019. De hadde avreise fra Krabi kl. 09:00 og ankomst i Oslo kl. 15:10 den 20. desember
2019. Fra Oslo skulle de reise videre til Kristiansand med DY276, med avreise kl. 17:00 og
ankomst kl. 17:50. Imidlertid ble avgangen fra Krabi omtrent 4 timer forsinket, slik at de
ble ombooket til en senere avgang fra Oslo til Kristiansand. Klager og medpassasjeren
ankom Kristiansand kl. 22:25 den 20. desember 2019 – 4 timer og 35 minutter forsinket.

Klager krever standarderstatning på EUR 600 for to personer, totalt EUR 1 200, i henhold
til EU-forordning 261/2004.

Tjenesteyterne har i det vesentlige anført
Flyvningen DY72752 den 20. desember 2019 skulle etter planen utføres av et fly av
typen Boeing – 787-9 med registreringskoden LN-LNR. European Aviation Safety Agency
(AESA) innførte Airworthiness Directive (AD) 2019-0099, hvor det ble innført krav om
inspeksjoner av fly med motortype Rolls Royce Trent 1000 som følge av at det ble
oppdaget en massefabrikasjonsfeil på turbinbladene til denne motortypen. Disse
obligatoriske inspeksjonene som kreves av europeiske luftfartsmyndigheter har påvirket
alle Norwegians flyvninger som har blitt operert av Boeing 787-8 og 787-9.

Dessverre ble fly LNLNR erklært «aircraft on ground» (AOG) som følge av problemene
med Rolls Royce motorene. Som en konsekvens av dette, valgte Norwegian å
operere flyvning DY7252 den 20. desember 2019 med et annet Boeing 787-0 med
registreringskode LNLNJ. Selv om flyvningen ble noe forsinket, unngikk men en
kansellering.

I henhold til EU-domstolens avgjørelse i sak C-402/07 (Sturgeon), bør passasjerer påvirket
av en forsinkelsene bli kompensert i henhold til EU-forordningen 261/2004 artikkel

7 når de ankommer sin endelige destinasjon tre timer eller mer etter opprinnelig
ankomsttid. Flyselskapene er unntatt ytterligere kompensasjon dersom grunnen til
forsinkelsen skyldes ekstraordinære omstendigheter utenfor flyselskapets kontroll og
dersom flyselskapet har iverksatt alle rimelige tiltak for å forhindre den ekstraordinære
omstendigheten. 

Det vises i den sammenheng til EU-domstolens avgjørelse i sak C-257/14 (van der
Lans) avsnitt 38, som lyder slik: «visse tekniske fejl [kan] være omfattet af sådanne
usædvanlige omstændigheder. Dette er f.eks. tilfældet, hvis den konstruktør, der
har konstrueret det berørte luftfartsselskabs flåde af luftfartøjer, eller en kompetent
myndighed afdækker, at luftfartøjerne, selv om de allerede er i drift, er behæftet med en
skjult fabrikationsmangel, der påvirker flysikkerheden».
Hendelser som ikke er forårsaket av en handling eller unnlatelse fra flyselskapet, er
omstendigheter som er utenfor flyselskapets kontroll.
Videre kunne ingen andre tiltak, slik som å omplassere et fly eller å ha ordnet med et
wetlease fly, iverksettes, da dette bare ville ha forlenget forsinkelsen. Norwegian tok
alle rimelige tiltak ved å operere flyvningen med et annet fly, selv om dette medførte
noe forsinkelse. Ombooking av passasjerer ved bruk av andre selskap var ikke påbudt i
henhold til EU-forordning 261/2004 Artikkel 6 (1)(iii) og 8 (1)(a) ettersom forsinkelsen var
under fem timer.

Til slutt vil vi påpeke at i henhold til EU-domstolens avgjørelse i sak C-315/15 (Peskova),
vil tilfeller hvor en hendelse på en flytur som inngår i en serie av sekvensielle
flyvninger, kunne kvalifiseres som en ekstraordinær hendelse i forhold til forsinkelser
av de påfølgende flyvningene. Dette på bakgrunn av at målet om å sikre et høyt
beskyttelsesnivå for flypassasjerer slik det fremgår av EU-forordning 261/2004, nr. 1,
ikke innebærer at flyselskapene oppfordres til å avstå fra å treffe de tiltakene som er
nødvendig ved en hendelse, ved å prioritere opprettholdelse og punktlighet av deres
flyvninger fremfor sikkerhetsformålet.

På bakgrunn av det ovennevnte kan ikke Norwegian imøtekomme kravet om
kompensasjon.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet, gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

I dette tilfellet skyldtes forsinkelsen teknisk feil ved en type motorer som berørte
Norwegians langdistansefly av typen Boeing 787-800 og 787-900.

Nemnda legger til grunn at skjulte fabrikasjonsfeil kan utgjøre en ekstraordinær
omstendighet i forordningens forstand, jf. EU-domstolen har i avgjørelsen i C-257/14
(Van der Lans).

Av den fremlagte dokumentasjonen fremgår det blant annet at Norwegian har mottatt
et brev fra Rolls Royce vedrørende holdbarhetsproblemene for denne typen motorer.
Det vises også til en kunngjøring fra Boeing. Motorproblemene ser ut til å være en
skjult fabrikasjonsfeil som påvirker flysikkerheten, og det er nødvendig å iverksette
diverse tiltak. Nemnda mener at fabrikasjonsfeilen må anses som en ekstraordinær
omstendighet i forordningens forstand.

Spørsmålet er videre om flyselskapet har iverksatt alle rimelige tiltak for å unngå
forsinkelsen. Flyene med motorer av typen Rolls Royce Trent 1000 TEN må inspiseres
etter nærmere angitte aktivitetsintervaller. Dette kan tilsi at det foreligger en viss
forutberegnelighet for når disse inspeksjonene vil bli gjennomført og når det vil oppstå
uregelmessigheter. Norwegian kan ikke vite hva resultatet av inspeksjonen vil bli.

Nemnda kan i dette tilfellet ikke ta stilling til om forsinkelsen skyldtes funn ved
inspeksjonen. Nemnda mener at det er for dårlig forklart hva som skjedde med det
aktuelle flyet. Nemnda kan derfor ikke se at det er godtgjort at alle rimelige tiltak er
truffet for å unngå forsinkelsen. Klager har derfor krav på standardkompensasjon etter
EU-forordningen.

Vedtak

Transportklagenemnda – fly anbefaler at Norwegian utbetaler 1200 euro til klager.