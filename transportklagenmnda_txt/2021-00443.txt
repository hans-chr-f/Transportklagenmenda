Vedtak i Transportklagenemnda - Fly

Sammendrag

Krav om standarderstatning og full refusjon av flybilletter
grunnet kansellering som følge av covid-19 pandemien.

Dato
16.09.2021

Saksnummer
2021-00443

Tjenesteytere
Gotogate - Marco Polo
Thai Airways

Klager har i det vesentlige anført

Klager (to personer) hadde bestilt billetter hos Gotogate med Thai Airways t/r Stavanger -
Bangkok for reise 17. april - 2. mai 2020, pris kroner 17 841. 

Den 12. april ble klager informert om at reisen var kansellert som følge av covid-19
pandemien. 

Klager krever standarderstatning 600 euro per person i henhold til EU-forordning
261/2004, samt full refusjon av billettene.

Tjenesteyterne har i det vesentlige anført
Thai Airways har i det vesentlige anført: 

Refusjonsforespørselen fra klager er mottatt, og refusjonsprosessen er i gang. Thai
Airways gjør oppmerksom på at flyselskapet gjennomgår en rehabiliteringsplan i
konkursdomstolen i Bangkok. Grunnet dette, og at flyselskapet mottar svært mange
refusjonsforespørsler, forventes prosessen med refusjoner på hovedkontoret å bli veldig
lang.

Gotogate har i det vesentlige anført:

Gotogate er kun en formidler av flybilletter, og i henhold til reisebyråets regler og vilkår
må refusjonsspørsmål tas direkte med flyselskapet.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7. Regelen
gjelder ikke dersom passasjeren har fått informasjon om endringen minst to uker før
planlagt avgangstid. I dette tilfellet fikk klager beskjed om kanselleringen den 12. april,
mindre enn to uker før avgang.

Reisebyrået har opplyst at flyvningene ble kansellert grunnet covid-19. Det er imidlertid
ikke forklart nærmere eller dokumentert. Nemnda mener at flyselskapet ikke har
godtgjort at kanselleringen skyldes ekstraordinære omstendigheter som ikke kunne
vært unngått dersom alle rimelig tiltak ble truffet. Klager har etter dette krav på
standarderstatning 600 euro per person.    

Ved kansellering har klager også krav om omruting eller refusjon etter artikkel 8. Klager
ble ikke tilbudt omruting. 

Det er flyselskapet som er ansvarssubjektet etter forordningen, nemnda anbefaler etter
dette at Thai Airways refunderer klagers flybilletter med kroner 17 841.

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at Thai Airways utbetaler 600 euro per person, samt
refunderer klagers flybilletter med kroner 17 841.