Vedtak i Transportklagenemnda - Fly

Sammendrag

Krav om standard erstatning grunnet forsinkelse.

Dato
22.02.2012

Saksnummer
349/11F

Tjenesteyter
Norwegian Air Shuttle ASA

Krav om standard erstatning grunnet forsinkelse.

Klager har i det vesentlige anført:

Klager og hans familie skulle fra Antalya til Oslo 18. juni 2011 med DY9105.

Flyet ble forsinket over ti timer grunnet punktering av nesehjul ved landing.

Norwegian måtte frakte reservehjul fra Norge. Klager stiller seg undrende til at flyselskapet
ikke hadde reservehjul om bord eller på flyplassen, da «en punktering er en påregnelig
hendelse som vil inntreffe med periodiske intervaller».

Klager mener videre at Norwegian ikke kan gjemme seg bak utrykket uforutsett teknisk feil.
Klager mener videre at årsaken til forsinkelsen var at Norwegian ikke har tilfredsstillende
rutiner som sikrer at nødvendige reservedeler er tilstede.

Klager krever standarderstatning i henhold til EU forordningen, 400 euro per person.

Norwegian har i det vesentlige anført:

DY9105 ble dessverre forsinket med ca. 10 timer grunnet en uforutsett teknisk feil, punktering
av høyre ytre hovedhjul ved landing i Antalya. Det vises til teknisk rapport. Til tross for
forsinkelsen så opererte flyvningen uten at noen av passasjerene måtte stå igjen.

I henhold til EU domstolen er flyselskapene unntatt fra videre kompensasjon dersom
forsinkelsen er under 3 timer, eller årsaken til forsinkelsen er ekstraordinære omstendigheter
utenfor flyselskapets kontroll som forhindrer flyvningen.

Norwegian kan på dette grunnlag ikke imøtekomme klagers krav. Det vises for øvrig til
Norwegians brev.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med ti timer og ti minutter.

Nemnda er delt i sitt syn på passasjerenes rettigheter ved lengre forsinkelser.

Nemndas flertall, lederen og forbrukernes representanter, er av den oppfatning
at forsinkelse som medfører at passasjerene kommer frem til det endelige
bestemmelsesstedet tre timer eller mer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Flertallet viser til EU forordning 261/2004 artikkel 6 jf artikkel 7, jf artikkel 5, jf EU
domstolens avgjørelse i sak Sturgeon-Condor av 19. november 2009 (C-402/07). Flertallet
er kjent med at enkelte flyselskap bestrider dommen, og at EU domstolen er bedt om
å ta stilling til spørsmålet på nytt. Dommens konklusjon er imidlertid klar, og flertallet
legger til grunn at dommen gir uttrykk for gjeldende rett.

Nemndas mindretall, flyselskapenes representanter, er av en annen oppfatning.
EC261/04 (EU forordning 261/2004)ikke gir noen anvisning på utbetaling av en
pengekompensasjon ved forsinkelse. Tilblivelse av «Sturgeon» dommen er uklar i
forhold til flere rettsprinsipper bla. ved at Generaladvokaten tok stilling til spørsmålet
om hvorvidt forsinkelse utløser rett til kompensasjon. Dette var et spørsmål som ikke
var stilt i Sturgeon saken. Generaladvokaten har også angitt en tidsgrense på at tre
timer forsinkelse utløserrett til kompensasjon, en tidsramme hvor opprinnelsen er
ukjent og som ikke samsvarer med noen andre artikler i forordningen.

At passasjerer ikke har krav på kompensasjon ved forsinkelse følger av forarbeidene til
EU261/04- (EU forordning 261/2004) det ble vurdert men avvist, og videre slått fast i dom
av ECJ Grand Chamber i «IATA». Artikkel 6 i forordningen gir klare og presise anvisninger
på rettigheter ved forsinkelse. I motsetning til innstilling som er beskrevet i artikkel 5,
og nektet ombordstigning (artikkel 4) gir ikke forsinkelse i artikkel 6 noen anvisning på
kompensasjon, med rette, da det er i strid med Montreal konvensjonens artikkel 29.

Forsinkelse gir Ikke rett til standarderstatning etter EC 261/04 (EU forordning 261/2004) slik
forordningen er utformet, tiltenkt, og støttet av «ECJ Grand Chamber», og i tilfelle Sturgeon-
dommen er gyldig, er det stilt spørsmål om gyldigheten av artikkel 5-7 i forordningen. Flere
domstoler har stilt spørsmål til EU domstolen om gyldigheten av Sturgeon-dommen i forhold
til artikkel 5-7. Dette gjelder bla. en britisk domstol. Inntil EU-domstolen har kommet med
tilsvar, anser mindretallet Sturgeon-dommen som uavklart. Etter mindretallets oppfatning gir
følgelig ikke forsinkelse rett til kompensasjon etter EU forordningen.

Norwegian har imidlertid ikke påberopt seg fritak for erstatningsplikten på overnevnte
grunnlag. Mindretallet følger derfor flertallets videre vurdering av saken.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå forsinkelsen.

Forsinkelsen skyldtes i dette tilfellet en punktering på flyets høyre hovedytterhjul ved ankomst
Antalya. Nemnda legger på bakgrunn av de foreliggende opplysninger til grunn at feilen
oppsto uten forvarsel til tross for at rutinemessig teknisk vedlikehold var gjennomført.

I den foreliggende situasjon var det etter nemndas vurdering ikke praktisk mulig å treffe
tiltak for å unngå feilen eller forsinkelsen. Det kan etter nemndas vurdering ikke kreves at
flyselskapet skal ha tilgjengelig reservehjul på ethvert sted til enhver tid. Forsinkelsen gir
derfor ikke rett til standarderstatning etter EU forordningen.

Vedtak:

Flyklagenemnda finner ikke å kunne anbefale at klager gis medhold.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Janne Grethe Soløy, Widerøe's Flyveselskap AS

Olav Grøttland, SAS