Vedtak i Transportklagenemnda - Fly

Sammendrag

Krav om erstatning grunnet kansellering.

Dato
31.10.2016

Saksnummer
2016-00090

Tjenesteytere
SAS

Klager har i det vesentlige anført

Klager skulle reise fra Addis Abeba (SK8951) til Trondheim, via Stockholm (SK483) og Oslo
(SK342) den 15. november 2015 kl. 00:20. Flyvningen fra Addis Abeba til Stockholm ble
kansellert.

Klager ble booket om til ny flyvning fra Addis Abeba den 16. november kl. 01:35.

Klager krever erstatning for utgifter grunnet kansellering samt erstattet tapt
arbeidsfortjeneste.

Tjenesteyterne har i det vesentlige anført
Den 26. august informerte Ethiopian Airlines om ruteendring i bestillingen. Flyvningen fra
Addis Abeba til Stockholm (SK8951/ET724) den 15. november ble kansellert og erstattet
med flyvning 16. november.

Videre forbindelser ble ordnet av SAS slik at klager fikk sammenhengende reise til
Trondheim 16. november.

SAS har ikke informasjon om hvorfor flyvningen ble kansellert av Ethiopian Airlines, og
påpeker at det er Ethiopian Airlines (operating carrier) som er ansvarlige for å dekke
utgifter ved kansellering.

Det vises til fremlagt dokumentasjon.

SAS kan ikke imøtekomme klagers krav.

Ethiopian Airlines har anført til klager:

Flyvningen fra Addis Abeba til Stockholm den 15. november var ikke kansellert. Selskapet
kan allikevel se at det ble gjort en endring i klagers bestilling til den 
16. november.

Ethiopian Airlines kan på grunnlag av overnevnte ikke imøtekomme klagers krav.

Nemnda bemerker

Klager hadde kjøpt billetter på SAS sin hjemmeside. Det fremkommer av billetten at
flygningene opereres av SAS og Ethiopian Airlines. Det er sistnevnte selskap som er
ansvarlig for flygningen fra Adis Abeba til Stockholm.

Nemnda legger på bakgrunn av de foreliggende opplysninger til grunn at Ethiopian
Airlines endret rutetiden fra Adis Abeba. SAS hadde ingen innflytelse på dette, og er ikke
ansvarlig for de utgifter klager ble påført i Adis Abeba. SAS er heller ikke ansvarlig for at
klager mistet en dags arbeidsfortjeneste. Krav må eventuelt rettes mot Ethiopian Airlines.
Det vil falle utenfor nemndas mandat å ta stilling et slikt krav.

Klager hadde en sammenhengende billett, og SAS pliktet å omrute klager på de
strekningene som opereres av SAS, dvs. fra Stockholm til Trondheim. SAS oppfylte denne
plikten.

Nemnda finner ikke å kunne anbefale at klager gis medhold i sitt krav mot SAS.

Vedtak

Transportklagenemnda-fly finner ikke å kunne anbefale at klager gis medhold i sitt krav
mot SAS.