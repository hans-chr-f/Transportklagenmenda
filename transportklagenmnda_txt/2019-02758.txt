Vedtak i Transportklagenemnda - Fly

Sammendrag

Krav om standardkompensasjon og refusjon av utgifter ved kansellering.

Dato
11.02.2020

Saksnummer
2019-02758

Tjenesteytere
Norwegian Air Shuttle

Klager har i det vesentlige anført

Klager skulle reise med Norwegians flyvning DY7001 fra Oslo lufthavn (OSL) til New
York - John F. Kennedy (JFK) 3. mars 2019 kl. 17.45. Samme dag klokken ni fikk klager
tekstmelding fra Norwegian med informasjon om at flyvningen var kansellert. Det ble
forklart at kanselleringen skyldtes værforholdene i New York. 

Passasjerene forsøkte å bli omrutet til neste dag, men dette var ikke mulig. De bestilte
derfor billetter med SAS via reisebyrået Supersaver med avgang 4. mars og retur 11.
mars. Hotelloppholdet i New York ble forlenget med én dag. Det var ikke mulig å endre
bestillingen, og den første hotelldagen ble derfor registrert og betalt som "no show". SAS
flyr dessuten til Newark lufthavn, noe som medførte merkostnader for klagerne. 

Etter ankomst til New York ble klager gjort oppmerksom på at det ikke hadde vært noe
problem knyttet til værforholdene i New York denne dagen. Det samme ble bekreftet av
en taxisjåfør. Videre kontaktet klager Airport Authority på JFK lufthavn, og fikk bekreftet
at flyplassen ikke på noe tidspunkt var stengt for flytrafikk den dagen. 

Før avreise fra Oslo benyttet klager anledningen til å kansellere den bestilte reisen med
Norwegian. Han ble derfor forbauset når han den 10. mars mottok tekstmelding med
beskjed om å sjekke inn på flyvningen. Han tok straks kontakt med Norwegian og fikk
kansellert returreisen. 

Klager har anført at kanselleringen av flyvningen ble begrunnet med andre forhold enn
det som ble opplyst, og at dette videre førte til at klager pådro seg merkostnader. 

På bakgrunn av det ovennevnte har klager fremsatt krav om standardkompensasjon
i henhold til EU-forordning 261/2004 på 600 euro pr. person, totalt 1 200 euro for to
passasjerer. Han har også fremsatt krav om refusjon av merutgifter som beløper seg til
totalt kroner 3 334.

Tjenesteyterne har i det vesentlige anført
Norwegians flyvning DY7001 fra Oslo til New York 3. mars 2019 ble kansellert. Det
var meldt snøstorm i tidsrommet flyvningen skulle lande. Norwegian mottok også en
forespørsel fra flyplassen om å kansellere flyvninger. 

Vær er særlig omtalt som en mulig ekstraordinær omstendighet i EU-forordningens
fortale punkt. En meldt snøstorm, samt oppfordringer fra lufthavnen om å kansellere
flyvninger, utgjør etter Norwegians syn en ekstraordinær omstendighet i forordningens
forstand. Selskapet hadde ingen rimelige tiltak som kunne iverksettes for å hindre
kanselleringen, og snøstormen påvirket alle flyselskap til New York denne dagen.
Norwegian har følgelig avvist klagers krav om standardkompensasjon. 

Når passasjeren blir informert om kansellering av flyreisen og blir korrekt informert
om tilgjengelige valg, skal valget som tilbys passasjerene i henhold til artikkel 8 gjøres
en gang. I slike tilfeller, så snart passasjeren har valgt ett av de tre alternativene, har
flyselskapet ingen forpliktelse knyttet til de to resterende alternativene. Passasjeren
tok ikke kontakt med Norwegian for omruting med andre flyvninger, men valgte selv
kansellering mot full refusjon. Når passasjeren selv velger refusjon, har Norwegian ingen
videre ansvar for alternativ transport. På bakgrunn av dette har Norwegian også avvist
klagers ytterligere krav.

Nemnda bemerker

Norwegians flyvning DY7001 fra Oslo til New York 3. mars 2019 ble kansellert. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 

I dette tilfellet skyldtes forsinkelsen at det var varslet snøstorm i New York-området, og
flyplassledelsen hadde bedt flyselskapene om å kansellere flyvninger, da kapasiteten
ved flyplassen ville bli redusert. Av fremlagt dokumentasjon vises det blant annet til
rapport fra Operasjonssentralen: "Please be advised that we are expecting a significant
snowstorm to hit the NYC area around 2300utc. Current forecast are calling for 3-5
inches of snow. Due to the amount of snowfall expected, Terminal 1 has requested
all airlines to look at cancelling 50% of their production for all flights departing after
2300utc". 

Nemnda mener at den varslede stormen må anses som en ekstraordinær
omstendighet i forordningens forstand. Klager har etter nemndas syn ikke krav på
standardkompensasjon.

Klager har videre fremsatt krav om refusjon av mellomlegg mellom nye og opprinnelige
flybilletter til kroner 1 293, en ekstra natt på hotell til kroner 1 327 og transport tur/retur
Newark flyplass til kroner 714. 

Nemnda kan ikke se at det er grunnlag for erstatning. Klager valgte selv å kjøpe nye
billetter med et annet flyselskap, uten at Norwegian fikk mulighet til å omrute ham. Dette
må klager selv bære risikoen for.

Vedtak

Transportklagenemnda - fly anbefaler ikke at klager gis medhold.