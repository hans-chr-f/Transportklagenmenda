Vedtak i Pakkereisenemnda

Sammendrag

Saken gjelder hotellstandard, uspesifisert reise, Kypros.

Dato
06.02.2013

Saksnummer
133/12

Tjenesteyter
Ving Norge AS

Sakens dokumenter ble lagt frem.

Klager: X

Turarrangør: Ving Norge AS

Antall reisende: 2

Reisens pris: kr 2700

Saken gjelder:

Saken gjelder hotellstandard, uspesifisert reise, Kypros.

Klager anfører at hotellet hadde veldig dårlig standard - det var skittent, luktet
muggent, snus og klyser over alt, lamper ødelagt, gardiner møkkete og mange
kakerlakker. Etter kontakt med Ving fikk de bytte til annet hotell mot å betale 175 euro.
Dette kreves tilbakebetalt.

Ving har anført at ved uspesifisert reise gjelder følgende i henhold til vings vilkår:

«Uspesifisert innkvartering kan være av meget enkel standard tilsvarende 1 vinge. Dersom
man stiller spesielle krav til komfort/beliggenhet etc. anbefaler vi spesifisert innkvartering».

Det aktuelle hotell er et enkelt 2 vingers bosted som holder en standard som ligger godt
innenfor det man kan forvente ved uspesifisert reise.

Hotellet scorer høyt på gjestenes vurdering når det gjelder rengjøring, og det er derfor
overraskende at det er klaget på renholdet.

Det må i tilfelle ha vært en glipp som kunne ha vært rettet opp raskt hvis klager hadde tatt
dette opp. Men klagers henvendelse til Vings guide gjaldt bare at de ville bytte hotell fordi de
ikke ville bo på bakkeplan og at de ønsket kjøleskap.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for prisavslag med mindre de avhjelpes innen
rimelig tid. For at turarrangør skal kunne undersøke problemene og avhjelpe mangler, er det
nødvendig at den reisende melder fra om mangler på stedet og så snart som mulig.

Vilkårene som gjelder for uspesifisert reise er slik at en gjest må være forberedt på meget
enkel standard. Men selv for uspesifiserte reiser gjelder at rengjøring og renhold må
tilfredsstille visse minstekrav og at det derfor foreligger en mangel ved reisen hvis slike
minstekrav ikke er oppfylt.

Ut fra klagers beskrivelse og fremlagte fotografier kan det synes som renholdet i det rom
klager fikk, ikke var akseptabelt. Imidlertid tok ikke klager dette opp med Vings guide slik at
det kunne bli sett på og ordnet opp i på stedet - hvilket burde ha vært en enkel sak. Klager
henvendelse til Ving - slik det fremgår av loggen - gjaldt at de ikke ønsket å bo på bakkeplan og
at de ønsket kjøleskap.

De mangler som nå er påberopt i ettertid, fikk Ving aldri anledning til å avhjelpe i og med at de
ikke ble informert om dem.

I reisedokumentene har Ving gjort oppmerksom på at det er viktig å si fra umiddelbart om
forhold den reisende er misfornøyd med - og at det er en forutsetning for å kunne søke om
kompensasjon for feil og mangler at Ving har fått anledning til å hjelpe til under oppholdet.

Fordi de forhold klager nå har tatt opp ikke ble tatt opp med Ving på stedet, er det etter
nemndas syn ikke grunnlag for prisavslag.

Vedtak:

Reklamasjonsnemnda for pakkereiser kan ikke anbefale at det gis noen kompensasjon.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Helga Hermansen, Star Tour AS

Vigdis Fiske, Amisol AS