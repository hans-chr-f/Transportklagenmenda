Vedtak i Pakkereisenemnda

Sammendrag

Reise til Rhodos, hotell Kalithea Horizon, 1. - 15. august
2010. Krav om refusjon av reisens pris grunnet sykdom.

Dato
..

Saksnummer
214/10

Tjenesteyter
Star Tour AS

Sakens dokumenter ble lagt frem.

Klager: X

Turarrangør: Star Tour AS

Antall reisende: 3

Reisens pris: kr 28.194

Saken gjelder:

Reise til Rhodos, hotell Kalithea Horizon, 1. - 15. august 2010. Krav om refusjon av reisens pris
grunnet sykdom.

Klagerne har i det vesentlige anført:

I spisesalen på hotellet krydde det av fluer, både i lokalet og på maten. Klagerne ble syke, i
likhet med mange andre gjester på hotellet. Klagerne antar at de ble salmonella smittet.

Ferien ble ødelagt. Klageren krever refusjon av ferieturen.

Det vises for øvrig til klagernes brev.

Star Tour har i det vesentlige anført:

Star Tour er lei for at klageren ble syke under oppholdet på Horizon.

Sykdom på reisemålet vil ikke gi grunnlag for prisavslag eller erstatning med mindre hotell
eller turarrangør kan lastes for forhold som førte til sykdomsutbruddet, eller at de kan
lastes for manglende tiltak etter sykdomsutbruddet. I og med at det ikke foreligger noen
dokumentasjon på bekreftet smittekilde, er det vanskelig å påvise hvor smitten kom fra. Star
Tour kan følgelig ikke se at det foreligger grunnlag for eventuell kompensasjon eller prisavslag.

Under en kort periode ble flere av gjestene på hotellet magesyke. Det ble som følge av denne
tatt alle mulige tester og prøver av kranvann, vannet i bassenget, matvarer m.v. uten at
det funnet unormale bakterieforekomster. Videre ble leiligheter, sengetøy og håndklær i
leilighetene hvor syke bodde og hadde bodd, desinfisert.

Opplysninger Star Tour har mottatt i ettertid kan tyde på at det var gjester som hadde brakt
med seg smittefaren.

Nemnda bemerker:

Nemnda legger på bakgrunn av de foreliggende opplysninger til grunn at flere av gjestene
på hotellet ble syke under klagernes opphold. Det fremkommer ikke av saken om
sykdomsutbruddene oppstod før eller under klagernes opphold.

Det foreligger ingen legeerklæring eller lignende som gir uttrykk for hva klagerne led av ut
over at det var maveproblemer.

Nemnda er av den oppfatning at sykdom på reisemålet ikke gir grunnlag for prisavslag eller
erstatning med mindre hotellet eller turarrangør kan lastes for sykdomsutbruddet eller
manglende tiltak etter sykdomsutbruddet. Det synes ikke å være tilfelle i denne saken.

Nemnda finner etter dette ikke å kunne anbefale at klager gis medhold.

Vedtak:

Reklamasjonsnemnda for pakkereiser finner ikke å kunne anbefale at klagerne gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, Formann

Elise Korsvik, Forbrukerrådet

Anne-Haugen-Flermoe, Forbrukerrådet

Astrid Solgård, Apollo Reiser AS

Vigdis Fiske, Amisol AS