Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
01.12.2020

Saksnummer
2020-00731

Tjenesteytere
Lufthansa German Airlines

Klager har i det vesentlige anført

Klager skulle fly fra Oslo til Buenos Aires via Frankfurt den 5. desember 2019 med
Lufthansa. Flyvningen fra Oslo til Frankfurt (LH867) ble forsinket, med den følge at klager
mistet sin videreforbindelse til Buenos Aires (LH0510). Klager ble ombooket til LH0510
som gikk 24 timer senere. Det ble gitt forpleining i ventetiden. Lufthansa har til klager
begrunnet forsinkelsen med værforhold. Klager stiller spørsmålstegn ved dette, da det
var veldig gode værforhold både i Oslo og Frankfurt.  Det er fremsatt krav om 600 euro
i henhold til EU-forordning 261/2004. Klager har blitt tilbudt 200 euro for dekning av
eventuelle kostnader i ventetiden.

Tjenesteyterne har i det vesentlige anført
LH 867 ble forsinket grunnet Air Traffic Control-restriksjoner grunnet ugunstige
værforhold i Frankfurt.

Lufthansa viser til vedlagt "CFMU (Central Flow Management Untit) reguleringskoder. Det
har vært flere endringer i slot-meldingene. Disse meldingene kommer automatisk fra
Eurocontrol og inn i Lufthansa sine systemer. Dette kan ikke påvirkes av Lufthansa.

Basert på dokumentasjonen kan en se at forsinkelsen skyldtes Air Traffic Control-
restriksjoner. Flyoperasjoner er kontrollert og koordinert av Air Traffic Control. Ordre
fra Air Traffic Control må følges. I henhold til nasjonal jurisdiksjon bør forsinkelser
som skyldes dette anses som innblanding utenfra og inn i den planlagte flyvningen,
og utenfor flyselskapets kontroll. Dermed må det anses som ekstraordinære
omstendigheter. Videre gjorde pilotene i cockpit alt de kunne for å redusere forsinkelsen
til et absolutt minimum.

Som et resultat av beskrivelsen ovenfor ble det pålagt Air Traffic Control-restriksjoner.
Flyoperasjoner er regelmessig koordinert gjennom instruksjoner fra Air Traffic Control.

Kommandoene gitt av flyplassoperatør, myndighetene eller Air Traffic Control må
følges, dermed kan forsinkelser underveis i flyvningen bli ansett som ekstraordinære
omstendigheter utenfor flyselskapets kontroll. Dette gjelder særlig ved nektelse
eller forsinket utstedelse av landingstillatelse.og bør følgelig gjelde for en fremtidig
startklarering.  Enhver slik instruksjon bør regnes som eksepsjonell, og særlig i tilfeller
som dette hvor de skyldes ekstraordinære omstendigheter. 

Lufthansa avslår kravet om kompensasjon da forsinkelsen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet, gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Lufthansa har fremlagt en forklaring på flymaskinen som skulle operere klager sin
flyvning sitt bevegelsesmønster denne dagen

LH 867 fra Oslo til Frankfurt den 5. desember 2019, ble forsinket grunnet sent
innkommet fly (LH858 fra Frankfurt til Oslo). LH858 fra Frankfurt til Oslo var hovedsakelig
forsinket grunnet sent innkommet fly (LH1161), og i tillegg bakketjeneste påvirket av
værforhold.  LH1161 fra Valencia til Frankfurt var hovedsakelig forsinket grunnet Air
Traffic Control-restriksjoner. 47 minutter av forsinkelsen skyldtes i tillegg sent innkommet
fly (LH1160) og 10 minutter skyldtes venting på gate.  LH1160 fra Frankfurt til Valencia
var hovedsakelig forsinket grunnet Air Traffic Control-restriksjoner grunnet ansattmangel
der. Det var også 1 minutt forsinkelse grunnet sent innkommet fly (LH1165) og 10
minutter grunnet værforholdene.  LH1165 fra Valencia til Frankfurt var forsinket grunnet
været på destinasjonen (frosttåke). 

Slik nemnda ser det var hovedårsakene til forsinkelsen av klagers flyvning Air Traffic
Control-restriksjoner og værforhold tidligere samme dag, som påvirket flymaskinen som
skulle benyttes på klagers flyvning. 

Værforhold som påvirker flytrafikken ved at det ikke er mulig å lande/ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning.
Dette må vurderes konkret. I dette tilfellet finner nemnda det godtgjort at forsinkelsen
skyldtes værforholdene i Frankfurt tidligere på dagen. Det var også Air Traffic Control-
restriksjoner. Nemnda vurderer det som ekstraordinære omstendigheter som ikke kunne
vært unngått selv om alle rimelige tiltak var truffet. Nemnda finner med dette ikke å
kunne anbefale medhold i kravet om standarderstatning. 

Saken er behandlet med  én forbrukerrepresentant i medhold av
transportklagenemndforskriften § 5-5 (5).

Vedtak

Transportklagenemnda-fly anbefaler ikke at klager gis medhold.