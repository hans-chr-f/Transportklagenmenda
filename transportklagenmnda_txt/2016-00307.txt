Vedtak i Transportklagenemnda - Fly

Sammendrag

Krav om erstatning av utgifter til nye billetter som følge av streik.

Dato
19.12.2016

Saksnummer
2016-00307

Tjenesteytere
Bravofly

Klager har i det vesentlige anført

Klagerne hadde bestilt billetter fra Ålesund til Firenze via Oslo og Frankfurt med avreise
11. november 2015.  Flygningen Oslo – Frankfurt var med Lufthansa. Billettene var bestilt
gjennom Bravofly.

Grunnet streikeaksjonen i Lufthansa, ringte klagerne Lufthansa den 10. november for å
få vite om reisen ville gå som planlagt.  Klagerne fikk til svar at ved endring/kansellering
ville de bli kontaktet med orientering om hva som da skulle skje.

Klagerne så på nettet den 10. november om kvelden at flygningen Oslo-Frankfurt var
kansellert. Klagerne kom ikke i kontakt verken med Lufthansa eller Bravofly.

Klagerne måtte til Firenze og bestilte nye billetter Oslo-Firenze med Swiss. Billettene
kostet 10 250 kroner.

Da klagerne kom til Oslo, kontaktet de SAS som er Lufthansas handling agent. SAS
opplyste at de kunne sette klagerne på samme fly de hadde bestilt nye billetter på.
De ba klagerne om å prøve å kansellere de nye billettene med Swiss. Det gikk ikke. SAS
rådet da klagerne om å bruke de nye billettene med Swiss.

Klagerne mener at de har betalt for to flygninger og benyttet kun den ene. De peker på
at Lufthansa og Swiss er eget selskap.

Tjenesteyterne har i det vesentlige anført
Bravofly har i det vesentlige anført:

Bravofly har kontaktet Lufthansa. Lufthansa opplyser at de har sendt klagerne en
voucher på 203,12 euro.

Lufthansa har i det vesentlige anført:

Flygningen ble kansellert pga. streik blant de kabinansatte. Det er å anse som en
ekstraordinær omstendighet, og kanselleringen gir ikke rett til standarderstatning etter
EU-forordning 261/2004.

Nemnda bemerker

Nemnda legger til grunn at Lufthansas flygning LH 0861 fra Gardermoen til Zürich ble
kansellert som følge av streik.

Lufthansa pliktet i den foreliggende situasjon å tilby omruting snarest mulig på
tilsvarende transportvilkår. Klagerne fikk ikke kontakt med Lufthansa den 10. november
om kvelden, og bestilte da nye billetter med Swiss. Ved ankomst Oslo ble klagerne av
Lufthansas representant i Oslo tilbudt omruting med det samme Swiss flyet klagerne
hadde kjøpt billetter til.

Nemnda anbefaler at Lufthansa erstatter klagers ekstrautgifter til billetter med Swiss,
dvs. prisen på Swiss billettene med eventuelt fratrekk av prisen på de opprinnelige
Lufthansabillettene dersom disse er refundert.

Vedtak

Transportklagenemnda-fly anbefaler at Lufthansa erstatter klagers ekstrautgifter til
billetter med Swiss.