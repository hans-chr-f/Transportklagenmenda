Vedtak i Pakkereisenemnda

Sammendrag

Krav om refusjon av avbestillingsgebyret grunnet Covid-19.

Dato
20.01.2021

Saksnummer
2020-03325

Tjenesteytere
ReiseExperten AS

Klager har i det vesentlige anført

Klagen gjelder en pakkereise for en person til Oberammergau, Tyskland i perioden
28.06.2020 - 07.07.2020. Totalpris 17 995 kroner.

Pasjonsspillet i Oberammergau avlyste årets spill pga. Covid-19 den 19.03.2020. Klager
fikk beskjed om avlysningen per brev fra Finnøy Buss AS og ReiseExperten AS. 

Finnøy Buss AS og ReiseExperten AS har informert klager om at hun vil få refusjon, men
at det er uklart når dette vil skje. Ifølge klager har hun den 9. desember mottatt en e-
post hvor reisearrangøren har informert om at kassa er tom, men at de muligens vil få
tilskudd fra staten i januar / februar 2021. 

Klager har søkt forsikringsselskap om dekning/erstatning. Klager har ikke blitt tilkjent
dekning/erstatning.

Klagers krav: Refusjon av depositumet på 11 000 kroner. 

Det vises for øvrig til korrespondanse fra klager.

Tjenesteyterne har i det vesentlige anført
Per e-post har reisearrangøren informert klager om at de vil utbetale refusjon, men at de
ikke kan oppgi noen dato for utbetalingen da de ikke har midler til å foreta utbetalinger.

Finnøy Buss AS og ReiseExperten AS har ikke besvart nemndas henvendelser.

Det vises for øvrig til korrespondanse fra Finnøy Buss AS og ReiseExperten AS.

Nemnda bemerker

Klagen gjelder en pakkereise for en person til Oberammergau, Tyskland i perioden
28.06.2020 - 07.07.2020. Totalpris 17 995 kroner.

Pasjonsspillet i Oberammergau avlyste årets spill pga. Covid-19 den 19.03.2020. Klager
fikk beskjed om avlysningen per brev fra Finnøy Buss AS og ReiseExperten AS. 

Klagers krav er refusjon av depositumet på 11 000 kroner. 

Tjenesteyter har anledning til å avbestille reisen begrunnet i Covid-19 etter
pakkereiseloven § 23 annet ledd. Ved en slik avbestilling skal reisens kostnad refunderes
til klager etter pakkereiseloven § 24. Det følger videre av pakkereiseloven § 24 første
ledd at arrangøren må tilbakebetale den reisendes innbetalinger uten ugrunnet opphold
og senest innen 14 dager etter at pakkereisen opphørte. Reisen til Oberammergau
ble avlyst 19.03.2020 og er dermed omfattet av den midlertidige forskriften som
forlenger pakkereiseselskapenes tilbakebetalingsfrist til 3 måneder. Den nye fristen
gjelder alle pakkereiser som ble avlyst eller avbestilt i perioden fra 1. mars til 14. juni
2020. Klager tilkjennes renter fra dagen etter kravet forfalt, det vil si 90 dager etter
kanselleringstidspunktet. 

Pakkereisenemnda anbefaler at ReiseExperten AS betaler klager 11 000 kroner med
tillegg av forsinkelsesrenter fra 90 dager etter kanselleringstidspunktet. Nemnda
anbefaler at utbetalingen skjer innen 14 dager fra mottagelse av vedtaket.

Vedtak

Pakkereisenemnda anbefaler at klager gis medhold.