Vedtak i Transportklagenemnda - Fly

Sammendrag

Krav om kompensasjon for ødelagt bagasje.

Dato
27.08.2019

Saksnummer
2018-02885

Tjenesteytere
Norwegian

Klager har i det vesentlige anført

Den 12. juli 2018 reiste klager med Norwegians flyvning DY1061 fra Tallinn (TLL) til
Oslo lufthavn (OSL) og videre til Alta (ALF) med DY326. Det oppstod problemer med
bagasjehåndteringen på Oslo lufthavn som medførte at kofferten ikke kom med til Alta
ved ankomst denne dagen. Kofferten kom til Hammerfest med buss fra Alta neste dag kl.
19.30. På dette tidspunktet oppdaget klager at kofferten var ødelagt, men har anført at
de ikke hadde mulighet til å melde skaden direkte på flyplassen. 

På bakgrunn av det ovennevnte har klager fremsatt krav om erstatning for ødeleggelse
av kofferten.

Tjenesteyterne har i det vesentlige anført
Klager reiste med Norwegians flyvning DY326 fra Oslo lufthavn til Alta 12. juli 2018. Hun
har fremsatt krav om erstatning for skadet bagasje. Ved ankomst ble det ikke skrevet PIR-
rapport/skaderapport. Dette ble heller ikke gjort innen syv dager. 

Det fremgår av Norwegians avtalevilkår at skadet bagasje må fremvises til
selskapets representanter på flyplassen umiddelbart etter ankomst, sammen med
bagasjekvitteringer og reisedokumenter. Dersom skaden ikke blir oppdaget etter at
man har forlatt flyplassen, kan passasjeren reise tilbake for å melde skaden. Dette må
gjøres innen syv dager. Den skadede bagasjen, kvitteringer og reisedokumenter må
medbringes. Ved skadet og tapt bagasje er flyselskapet ansvar begrenset i henhold til
Montrealkonvensjonen og luftfartsloven § 10-26. 

Det er i flere saker i Transportklagenemnda slått fast at bagasjen anses som mottatt i
riktig stand når den reisende har forlatt flyplassen uten å melde skaden. 

På bakgrunn av det ovennevnte har Norwegian avvist klagers erstatningskrav.

Nemnda bemerker

I henhold til luftfartsloven § 10-18 første ledd, er fraktfører ansvarlig for skader på
reisegods "såfremt den hendelse som har forårsaket skaden, er inntruffet ombord på
luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset". 

Mottas innskrevet reisegods uten klage fra mottakerens side, formodes godset å være
utlevert i god stand om ikke annet blir godtgjort, jf. luftfartsloven § 10-26 første ledd. Det
er da passasjeren som har bevisbyrden for at skaden skjedde om bord på flyet. Er godset
skadd eller delvis tapt, må mottakeren klage om det til fraktføreren "umiddelbart etter
at skaden eller tapet oppdages, og senest innen 7 dager for innskrevet reisegods og 14
dager for gods, regnet fra mottakelsen", jf. bestemmelsens annet ledd. 

Klagers bagasje kom ikke frem til Alta med flyvningen, og ble ettersendt til klager dagen
etter. Det ble da oppdaget at kofferten var skadet.

Klager hevder at klage ble sendt den 14. juli 2018, to dager etter endt reise. Norwegian
hevder at de ikke har mottatt noen klage innen syv dager, og mener at det er klaget for
sent.

Nemnda viser til fremlagt e-post-tråd fra klager, som viser klagers korrespondanse
med Norwegian. I Norwegians opprinnelige avslag datert 28. august 2018, fremgår det
at saken er opprettet 14. juli 2018. Det er den samme dato som klager sier at klagen
ble innsendt, altså to dager etter avsluttet reise. At klager ikke rapporterte skaden
på flyplassen er forståelig, da bagasjen ble sendt direkte hjem til klager på grunn av
forsinkelse.  Nemnda mener derfor at det er sannsynliggjort at klager sendte inn sin
klage innen syvdagersfristen.

Nemnda mener videre det er sannsynlig at kofferten ble skadet på flyreisen, og viser til
de fremlagte bildene. Norwegian er derfor erstatningsansvarlig.

Klager har ikke fremsatt et konkret erstatningskrav for utgiftene til ny koffert. Nemnda
fastsetter erstatningen skjønnsmessig til kroner 2 000.

Vedtak

Transportklagenemnda - fly anbefaler at Norwegian erstatter utgifter til ny koffert med
kroner 2 000.