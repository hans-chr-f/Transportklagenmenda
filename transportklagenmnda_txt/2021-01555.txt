Vedtak i Transportklagenemnda
- Kollektivreiser

Sammendrag

Krav om frafall av gebyr - feil i app

Dato
08.12.2021

Saksnummer
2021-01555

Tjenesteytere
Kolumbus AS

Klager har i det vesentlige anført

Klager ble ilagt gebyr 22. september 2021. Klager anfører at det har skjedd en feil i
Kolumbus sin billett-app som gjorde at tidspunktet for når kjøp av billett skjedde, var
forskjøvet 1 time i forhold til tidspunktet billetten egentlig ble kjøpt. Klager forklarer at
han fikk beskjed om å sjekke Vipps for betaling, men heller ikke der var det å finne en
betalingsbekreftelse på kjøpt billett. 

Etter at klager har mottatt Kolumbus sitt tilsvar i saken legger han til at kravet som er stilt
om nødvendige dokumenter som kreves, finnes det ingen mulighet for å skaffe. Dette vil
tilsi skjermbilde av betalt billett via Kolumbus billett-app og Vipps. Videre legger klager
til at på grunn av en kommunikasjonsfeil mellom applikasjonene, finnes det dessverre
ingen mulighet for å finne frem disse skjermbildene. 

Klager krever frafall av gebyret.

Tjenesteyterne har i det vesentlige anført
Klager deltok i billettkontroll 22. september 2021 ved Amandasenteret i Haugesund.
Billettkontrollen ble påbegynt kl. 15:58 på rute 260. Klager fremviste en billett som var
kjøpt kl. 15:59. Dette var ett minutt etter at billettkontrollen ble startet og vilkåret om å
ha gyldig billett før man går på transportmiddelet var derfor ikke oppfylt. På bakgrunn av
dette ble klager ilagt gebyr. 

Klager fremsatte en klage som ble mottatt hos Kolumbus 22. september 2021 med
anførsel om at det måtte ha vært en rar bug i Kolumbus Billett-app. Klager mente at
billett var kjøpt kl. 15:00. Fem minutter før rute 260 ankom stoppestedet der kunde
skulle på etter sin forklaring, men at appen nå viste billetten som kjøpt kl. 15:59.
Kolumbus undersøkte dette og fant ikke at noen andre kunder var rammet av det
samme. Det ble bedt om app-ID fra kunde for å se når billetten var kjøpt. Der fremgår
det at billetten var kjøpt kl. 15:59. 

Skjermbilde fra Kolumbus Billett-app ble ettersendt i saken fra klager. Skjermbildet
viste seg å ikke inneholde all informasjon det normalt gjør. Kolbumus ba om den
informasjonen som manglet. Nytt skjermbilde ble sendt og det viste seg at skjermbildet
var for 23. september 2021, hvilket ikke var samme dag som billettkontrollen. 

Klager mener at det skal være sendt dokumentasjon til Kolumbus også for betaling 22.
september 2021. Den dokumentasjonen skal vise at betaling var gjennomført kl. 15:05
og dette er 5 minutter etter det tidspunkt klager mente billetten var kjøpt. Kolumbus har
kun mottatt dokumentasjon på kjøp gjennomført dagen etter. 

Det fremgår av Kolumbus sine systemer at en billett ble kjøpt 22. september 2021 kl.
15:59 og en billett ble kjøpt 23. september 2021 kl. 15:05. Kolumbus viser til skjermbilde
for billett som klager har sendt som dokumentasjon til Kolumbus. 

Det er ingen tegn på at det har vært feil i Kolumbus Billett-app den dagen klager deltok
i billettkontroll. Dokumentasjonen klager har sendt inn i saken gjelder for dagen etter
kontrollen. Dagen klager deltok i billettkontrollen vises det hos Kolumbus at kjøp av
billett ble gjennomført kl. 15:59. Klager hevder dette ikke stemmer, dette må klager
i så fall undersøke med sin bank for det er gjennomført et kjøp på bussbillett på det
tidspunktet. 

Kolumbus har undersøkt saken nøye. Billetten som klager fremviste for billettkontrollør
var kjøpt for sent. Det er ikke noe som viser at klager har hatt gyldig billett. Hverken ved
billettkontrollen, eller ved klagebehandling der det var gjort omfattende undersøkelse. 

Kolumbus opprettholder sitt standpunkt i saken.

Nemnda bemerker

Klager ble ilagt gebyr 22. september 2021 fordi han ikke kunne fremvise gyldig billett
under billettkontrollen, da billetten han viste frem var kjøpt for sent. 

Det fremgår av Kolumbus sine reisevilkår § 3 at passasjeren skal ha gyldig billett ved
påstigning. Det fremgår videre av Kolumbus sine vilkår for kjøp med Kolumbus Billett-
appen at den reisende plikter å ha gyldig billett før ombordstigning. 

Det følger videre av reisevilkårene § 4.2 at passasjer som ved kontroll ikke kan vise gyldig
billett for påbegynt reise plikter å betale tilleggsavgift. Det følger videre av Kolumbus
sine retningslinjer for billettkontroll at kontrolløren har en plikt til å ilegge gebyr hvis
den reisende ikke har gyldig billett eller reisebevis. Bestemmelsen er objektiv. Gebyr kan
således ilegges selv om passasjeren ikke har opptrådt klanderverdig.

Klager fremviste en billett som var kjøpt etter billettkontrollen var påbegynt og kunne
derfor ikke fremvise en gyldig billett under billettkontrollen, så vilkårene for å ilegge
gebyr var dermed til stede. 

Klager har anført at det har skjedd en feil i Kolumbus sin billett-app som gjorde at
tidspunktet for når kjøp av billett skjedde, var forskjøvet 1 time i forhold til tidspunktet
billetten egentlig ble kjøpt. 

Klager har sendt inn dokumentasjon til Kolumbus på billett kjøpt dagen etter kontrollen,
det vil si 23. september 2021. Nemnda har etterspurt ytterligere dokumentasjon fra
klager, og bemerker at klager har ikke fremlagt den etterspurte dokumentasjon i saken.

Nemnda viser til informasjon fra Kolumbus om at det ikke var registrert noen feil i deres
billett-applikasjon denne dagen. 

Nemnda bemerker at det er den reisendes ansvar å sørge for gyldig billett ved reise med
kollektiv transport. Nemnda bemerket at den reisende selv har ansvar for å sette seg inn
i billettsystemene og det fremgår av betingelsene for bruk av Kolumbus Billett-app at
den reisende skal ha gyldig billett før ombordstigning.

Nemnda viser til at den reisende har plikt til å sikre seg at kjøpet er gjennomført før
ombordstigning. Nemnda bemerket at det ved kjøp av billetter via app er den reisendes
ansvar å sørge for at billetten blir lastet ned og deretter også aktivert.

Nemnda bemerker at en billett som er kjøpt etter ombordstigning ikke anses som gyldig
billett

Nemnda kan ikke se at det er grunnlag for å anbefale at gebyrene frafalles.

Vedtak

Transportklagenemnda finner ikke å kunne anbefale at klager gis medhold.