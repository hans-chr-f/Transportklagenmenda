Vedtak i Transportklagenemnda - Fly

Sammendrag

Krav om refusjon ved avbestilling av reise. Spørsmål om avbestillingsbeskyttelse.

Dato
31.10.2017

Saksnummer
2016-01065

Tjenesteytere
Norwegian

Klager har i det vesentlige anført

Klager hadde bestilt flybilletter fra Oslo til Alicante i tidsperioden 25. juli til 8. august 2016
for seks personer. 

Klager ble hindret i å reise, og gjorde Norwegian oppmerksom på dette pr. e-post 6. juni
2016. Klager hadde kjøpt avbestillingsbeskyttelse, og krever derfor hele reisens kostnad
refundert, totalt kroner 20 969.

Tjenesteyterne har i det vesentlige anført
27. februar 2016 bestilte klager flybilletter fra Oslo til Alicante i tidsperioden 25.
juli til 8. august 2016 for seks personer. Klager kontaktet Norwegian 6. juni 2016,
hvor han informerte om at ferien måtte avlyses, og ønsket at turen ble avbestilt
i sin helhet. Henvendelsen ble besvart 28. juni hvor klager ble informert om at
avbestillingsbeskyttelsen kun gjaldt ved akutt sykdom eller dødsfall hos den reisende
eller nærmeste familie. 

Ved bestilling på internett bekrefter de reisende at de godtar Norwegians vilkår for
reisen. For pakkereiser gjelder spesielle regler som ligger lett tilgjengelig på Norwegians
hjemmesider. I vilkårene står det at "[E]ndringer er ikke tillatt. Avbestillinger refunderes
ikke". 

Under bestillingsprosessen kan kunden bestille avbestillingsbeskyttelse. Ved kjøp
av dette fremgår det tydelig at avbestillingsbeskyttelsen kun gjelder "[D]ersom
du eller noen i din nærmeste familie blir syke kan du kansellere billetten din og få
hele beløpet refundert". Klager skriver selv at "[V]år avbestilling er av personlige
grunner, der legeattest ikke er gjeldende". Det stilles krav til legeerklæring for at
avbestillingsbeskyttelsen kan kunne brukes, og klagers tilfelle er derfor ikke dekket av
beskyttelsen. 

Norwegian avviser på ovennevnte bakgrunn klagers krav.

Nemnda bemerker

Nemnda ønsker innledningsvis å påpeke at klager ikke har kjøpt en pakkereise gjennom
Norwegian, og saken reiser kun spørsmål om avbestilling av flybilletter og refusjon
ved kjøpt avbestillingsforsikring. Pakkereiseloven kommer følgelig ikke til anvendelse,
og avgjørelsen må derfor baseres på en tolkning av selskapets vilkår og alminnelige
avtalerettslige prinsipper. 

Klager hadde kjøpt avbestillingsbeskyttelse gjennom Norwegian. Avbestillingsbeskyttelse
gir passasjeren rett til å kansellere billetten dersom passasjeren eller noen av
passasjerenes familie blir syke eller ved akutt dødsfall. 

Det fremgår under overskriften "Avbestillingsbeskyttelse" på Norwegians nettside:

"Hvis du har bestilt Avbestillingsbeskyttelse, får du billetten refundert hvis du ikke kan
reise dersom du selv eller noen i din nærmeste familie blir syk."

Det fremgår tydelig av informasjonen at det kun er sykdom/dødsfall hos passasjerer eller
i passasjerenes nære familie som dekkes. Det fremgår videre tydelig (under overskriften:
"Hva vi ikke dekker") at avbestillinger som skjer fordi passasjeren ikke lenger har grunn til
å reise, ikke omfattes av avbestillingsbeskyttelsen.

Klager gir ikke andre opplysninger om årsaken for avbestillingen utover at han ble
hindret i å reise, og at avbestillingen var forårsaket av personlige grunner, hvor legeattest
ikke var aktuelt. 

Nemnda mener at det fremgår tydelig av Norwegians vilkår hvilke krav som må være
oppfylt for at avbestillingsbeskyttelsen skal kunne benyttes av passasjeren. Det er på det
rene at klager ikke har oppfylt disse vilkårene, og nemnda kan ikke se at klager har krav
på refusjon.

Mindretallet, forbrukernes representanter, påpeker at Norwegian burde ha gitt
informasjon om muligheten til endring mot betaling da passasjeren ønsket å avbestille
billettene.

Vedtak

Transportklagenemnda - fly anbefaler ikke at klager gis medhold.