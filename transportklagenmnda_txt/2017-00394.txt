Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
21.11.2017

Saksnummer
2017-00394

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY393 fra Andøya (ANX) til Oslo lufthavn
(OSL) 22. desember 2016. Klager hadde planlagt ankomsttid i Oslo kl. 20.20, men ankom
ikke før kl. 01.30 neste dag. 

På ovennevnte bakgrunn har klager fremsatt krav om standardkompensasjon på 250
euro pr. person, totalt 750 euro for tre passasjerer.

Tjenesteyterne har i det vesentlige anført
Norwegians flyvning DY393 fra Andøya til Oslo lufthavn 22. desember 2016 ble forsinket.
Flymaskinen LN-NHD kom sent inn til Andøya, da kapteinen om bord ble syk på vei fra
Oslo. Flyet måtte lande i Trondheim for å bytte kaptein. Foregående flyvning DY392
landet på Andøya kun 28 minutter forsinket. 

DY393 ble deretter forsinket som følge av dårlig vær på Andøya. 

Norwegian anfører at de ovennevnte forhold – sykdom blant besetningen og dårlige
værforhold – utgjør en slik ekstraordinær omstendighet som fritar flyselskapene for
sitt erstatningsansvar etter EU-forordning 261/2004, og at forsinkelsen ikke kunne vær
unngått selv om alle rimelige tiltak ble truffet. 

Norwegian avviser på ovennevnte bakgrunn klagers krav om standardkompensasjon.

Nemnda bemerker

DY393 fra Andøya til Oslo lufthavn  22. desember 2016 kl. 18.35 ble forsinket med cirka
fem timer. 

Forsinkelse som medfører at passasjerene kommer frem til det endelige
bestemmelsesstedet tre timer eller mer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7, jf. artikkel 5 nr. 3, jf. EU-
domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

Værforhold som påvirker flytrafikken ved at det ikke er mulig å lande/ta av, kan være
en slik ekstraordinær omstendighet som medfører at den reisende ikke har krav på
erstatning. Dette må vurderes konkret. 

På bakgrunn av fremlagt dokumentasjon legger nemnda til grunn at flyet som skulle
betjene flyvningen kom 28 minutter forsinket inn grunnet akutt sykdom hos kapteinen,
som nødvendiggjorde en mellomlanding for å bytte kaptein. Dette er en ekstraordinær
omstendighet.

Flyvningen ble deretter ytterligere forsinket grunnet værforholdene på Andøya. Det
fremgår av "movement log" at dette skyldtes de-icing. 

Nemnda har ved vurderingen delt seg i et flertall og et mindretall. 

Flertallet, nemndsleder og forbrukerrepresentantene, mener at det ikke i tilstrekkelig
grad er godtgjort hvorfor de-icingen tok 307 minutter, og hvorvidt dette skyldtes
ekstraordinære forhold. Ut fra fremlagt værrapport er dette uklart for flertallet. 

Mindretallet, flyselskapenes representanter, mener at det ut fra fremlagt dokumentasjon
er tilstrekkelig godtgjort at forsinkelsen skyldtes 
ekstraordinære forhold, og at forsinkelsen ikke kunne vært unngått selv om alle rimelige
tiltak var truffet. 

I tråd med flertallets syn, mener nemnda at klager har krav på 250 euro i
standarderstatning etter forordningen.

Vedtak

Transportklagenemnda - fly anbefaler at Norwegian utbetaler til klager og hans
reisefølge standarderstatning med totalt 750 euro.