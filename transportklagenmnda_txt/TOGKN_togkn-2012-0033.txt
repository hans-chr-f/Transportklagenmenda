Vedtak i Transportklagenemnda
- Kollektivreiser

Sammendrag

Krav om dekning av taxiutgift på grunn av forsinkelse.

Dato
15.11.2012

Saksnummer
33/12 J

Tjenesteyter
NSB

Klager har i det vesentlige anført:

Klager hadde den 17.08.12 et jobbintervju på Lillestrøm kl. 10.00 og skulle toget fra Jessheim
til Lillestrøm kl. 09.15. Mens klager sto og ventet kom det først en beskjed om at toget var
5 minutter forsinket, så kom det beskjed om en forsinkelse på 5-10 minutter og da det
ble opplyst om en forsinkelse på 10-15 minutter tok klager en taxi fra Jessheim stasjon til
Lillestrøm stasjon. Klager forsøkte først å ringe NSB slik at de kunne bestille en taxi, men han
kom ikke gjennom på telefonen.

Klager krever taxiutgiften på kr 566 dekket.

NSB har i det vesentlige anført:

Det fremgår av NSBs transportvilkår § 7 A at med en forsinkelse menes for sen ankomst
til bestemmelsesstasjon i forhold til NSBs ruteplan. Med vesentlig forsinkelse menes alle
NSBs tog mellom Oslo og Trondheim, Oslo og Bergen, Oslo og Kristiansand/Stavanger, samt
Trondheim og Bodø som er mer enn 60 minutter, og for andre tog mer enn 30 minutter
forsinket.

I følge NSBs transportvilkår § 7 B kan passasjeren ved vesentlig forsinkelse fremme krav om
dekning av dokumenterte påregnelige direkte utgifter.

Toget klager reiste med fra Jessheim til Lillestrøm var 17 minutter forsinket til kundens
bestemmelsesstasjon Lillestrøm. Vilkårene for å kunne kreve erstatning for utgifter til taxi
foreligger derfor ikke. Det foreligger etter NSBs syn heller ikke grunnlag for å kunne kreve
erstatning etter passasjerrettighetsforskriften.

Nemnda bemerker:

Jernbaneforetaket er ansvarlig for forsinkelser, jf. EU forordning 1371/2007 om
jernbanepassasjerers rettigheter og forpliktelser art. 15 og art. 17. Passasjerer kan
i forbindelse med forsinkelser ha krav på å få dekket direkte påregnelige utgifter, jf.
forordningens art. 32 i vedlegg I og NSBs transportvilkår § 7B. I tillegg kan man få refusjon
av 50% av billettprisen, jf. § 7 J. Det er et vilkår at forsinkelsen er vesentlig før rettighetene
trer i kraft. I henhold til NSBs transportvilkår § 7 A må det være en forsinkelse på mer enn 30
minutter før man kan kreve utgifter til alternativ transport til bestemmelsesstasjonen dekket.
På regiontogstrekningene må forsinkelsen være på mer enn 60 minutter.

Klager kom i henhold til trafikkloggen for klagers tog 16 minutter forsinket frem til Lillestrøm.
Dette er ikke å regne som en vesentlig forsinkelse og klager har dermed ikke krav på dekning
av utgifter til alternativ transport eller refusjon av 50% av billettprisen.

Nemnda kan på bakgrunn av dette ikke anbefale at klager gis medhold.

Vedtak:

Transportklagenemnda - jernbane finner ikke å kunne anbefale at klager gis medhold.

Vedtaket er enstemmig.