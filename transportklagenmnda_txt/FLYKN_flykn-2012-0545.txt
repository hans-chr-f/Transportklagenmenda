Vedtak i Transportklagenemnda - Fly

Sammendrag

Krav om erstatning grunnet forsinkelse.

Dato
11.02.2013

Saksnummer
545/12F

Tjenesteyter
Widerøes Flyveselskap AS

Klager har i det vesentlige anført:

Klager skulle reise fra Sørkjosen til Tromsø med WF931 den 2. august kl. 08:41, og videre med
Norwegian kl. 11:30 fra Tromsø til Oslo på separat billett.

WF931 ble forsinket slik at klager mistet sin videreforbindelse.

Klager krever refundert utgifter til ombooking med Norwegian billett, samt for mat i
ventetiden, til sammen kroner 2 545. Videre krever klager refusjon av billetten fra Sørkjosen til
Tromsø, da Widerøe ikke overholdt kontrakten.

Det vises for øvrig til klagers brev.

Widerøe har i det vesentlige anført:

WF931 ble forsinket som følge av værforhold. Det vises til operasjonell logg. I henhold til EU
forordning 261/2004 kan passasjerer ved forsinkelser på minst fem timer avbryte reisen og
motta full refusjon. Denne forsinkelsen var på 2 t 26 min, og klager valgte å benytte sin billett.

Widerøes har oppfylt kontrakten med klager som var transport fra Sørkjosen til Tromsø.
Ulempen ved å bestille på separate kontrakter, i stedet for gjennomgående billett, er at man
ved uregelmessigheter mister rettighetene til å bli ombooket og motta forpleining.

På grunnlag av ovennevnte kan Widerøe ikke imøtekomme klagers krav om ombooking med
Norwegian.

Det vises for øvrig til Widerøes brev.

Nemnda bemerker:

Nemnda legger på bakgrunn av de foreliggende opplysninger til grunn at klagers flygning fra
Sørkjosen til Tromsø ble forsinket slik at klager ankom Tromsø 2 timer og 26 minutter etter
planlagt ankomsttid.

Forsinkelse som medfører at passasjerene kommer frem til det endelige bestemmelsesstedet
tre timer eller mer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Tromsø var klagers endelige bestemmelsessted i forhold til hans kontrakt med Widerøe.
Forsinkelsen var på under tre timer. Den gir således ikke rett til erstatning etter EU-
forordningen.

Dersom flyselskapet med rimelighet forventer at en flyvning på mindre enn 1 500 kilometer vil
bli forsinket med mer enn to timer, skal det tilby passasjerene mat og forfriskninger som står
i rimelig forhold til ventetiden, jf. forordningen artikkel 6. Avgangen fra Sørkjosen ble forsinket
med 2 timer og 44 minutter. Nemnda anbefaler at klager erstattes dokumenterte utgifter til
mat/forfriskninger. Dersom klager ikke har tatt vare på kvitteringer anbefaler nemnda at han
utbetales kr 75.

Ved forsinkelser på minst fem timer kan kunden velge å avstå fra reisen og kreve
billettutgiftene refundert. Forsinkelsen var i dette tilfellet under denne grense, og klager
kunne følgelig ikke avstå fra å reise med rett til refusjon. Klager benyttet seg uansett av
billetten og ville under ingen omstendigheter hatt rett til refusjon av billettkostnaden.

Klager kom forsinket frem til Tromsø. Han rakk følgelig ikke sin videreforbindelse med
Norwegian til Oslo. Klager måtte kjøpe nye billetter og ble påført utgifter.

Widerøe er i henhold til luftfartsloven § 10-20 ansvarlig for tap som følge av forsinkelse, med
mindre selskapet godtgjør at det har tatt alle forholdsregler som med rimelighet kan kreves
for å unngå tapet, eller dette ikke har vært mulig for dem.

Forsinkelsen skyldtes værforholdene, og nemnda er av den oppfatning at Widerøe i dette
tilfellet ikke hadde mulighet til å unngå forsinkelsen. Forsinkelsen gir således ikke rett til
erstatning etter luftfartsloven. Nemnda kan for øvrig heller ikke se at klager har rett på
erstatning på annet grunnlag.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Linda Olsen, Norwegian Air Shuttle ASA

Edith Lundem Jakobsen, Lufthansa German Airlines