Vedtak i Transportklagenemnda - Fly

Sammendrag

Spørsmål om betaling for merkostnadene for å endre billett

Dato
30.08.2022

Saksnummer
2022-00926

Tjenesteytere
Flyr

Klager har i det vesentlige anført

Klager (to personer) hadde bestilt en reise med Flyr t/r Oslo - Bodø 19. - 22. mai 2022.
Pris kroner 2 908 inkludert et gebyr på kroner 600 for "Smart-billett" som gav en
fleksibilitet til å endre. 

Den 15. mai ønsket klager å endre reisen til 3. til 6. juni, og måtte betale kroner 1 660 for
dette. I vilkårene for Smart-billetten står det at endringer kan foretas inntil tre dager før
avreise, det står ingenting om at man må betale for endringen.

Dette var første gang klager benyttet Flyr, og han føler seg lurt av liten tekst i
vilkårene. Klager kjøpte og betalte for fleksibilitet, og mener flyselskapet ikke kan
kreve ekstrabetaling for å endre reisedatoer. Det kan heller ikke være meningen at
alle reisende med Flyr må lese «vilkårene» for å være passasjer. Ved å lese kriteriene
i «smart» skal være tilstrekkelig beskrivelse av produktet. Klager mener han har vist
tilstrekkelig aktsomhet for å kunne kjøpe en billett.

Klager opplever at Flyr ikke leverer det han har betalt for, og krever at kroner 1 660 for å
endre dato blir refundert.

Tjenesteyterne har i det vesentlige anført
Klager mener informasjon om billettvilkår ikke fremkommer tydelig nok i bestillingen. 

Flyr mener passasjeren må sette seg inn i vilkårene for et kjøp og det må hakes av at man
har lest vilkårene før man betaler og inngår transportkontrakten med Flyr. I tillegg har
Flyr et eget punkt på nettsiden som omhandler endringer av billetter. Der fremkommer
det tydelig at endringen for gitte billettype, Smart, er gratis, men dersom ny reise er
dyrere må differansen betales. Dette er helt i tråd med sammenlignbare flyselskaps
nettsider og praksis, og Flyr skiller seg ikke ut her.

Flyr kan på grunnlag av ovennevnte ikke imøtekomme klagers krav.

Nemnda bemerker

Nemnda bemerker at ved bestilling av en flyreise på internett, er man selv ansvarlig for
at informasjonen som blir lagt inn, er riktig. Det er viktig å sjekke at navn på reisende,
kontaktinformasjon, destinasjon, tidspunkt og liknende er riktig før bestillingen
bekreftes. Det er likeledes viktig å undersøke vilkårene nøye før bestilling av flyreisen
bekreftes. Når tilbudet er akseptert, er avtalen bindende og klager har ikke krav på
refusjon av billettene verken på avtalerettslig, erstatningsrettslig eller annet grunnlag. 

Etter nemndas syn er Flyrs vilkår og billettregler klare. Flyr har fremlagt kopi av sine vilkår
for endring og avbestilling, og her står følgende: 

"Hvis du endrer reisen din og den nye reisen er dyrere enn den opprinnelige, må du
betale prisdifferansen."

Det er ikke uvanlig at det ved endring av flybilletter kan oppstå prisdifferanse på
opprinnelig og ny billett. 

Nemnda kan ikke anbefale at klager gis medhold.

Vedtak

Transportklagenemnda kan ikke anbefale at klager gis medhold.