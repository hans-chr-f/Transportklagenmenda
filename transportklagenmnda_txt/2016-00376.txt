Vedtak i Transportklagenemnda - Fly

Sammendrag

Krav om refusjon av utlegg grunnet forsinkelse.

Dato
31.01.2017

Saksnummer
2016-00376

Tjenesteytere
Norwegian

Klager har i det vesentlige anført

Klager skulle reist fra Oslo til New York 4. mars 2016 kl. 17:35 med DY7001. Denne
flyvningen ble forsinket på grunn av vær.

Klager fikk beskjed om å ta kontakt med Norwegian personell for å få ordnet hotell. I
ventetiden så mottok klager en tekstmelding fra Norwegian om at det ikke var hotell å
oppdrive og at hver enkelt kunne ordne seg selv og få dette dekket. Det fremgikk ikke
noe om nærhet til bostedet. 

Klager krever kr. 2 185 for hotell, drosje og mat.

Tjenesteyterne har i det vesentlige anført
DY7001 fra Oslo til New York 4. mars 2016 ble forsinket med 16 timer og 5 minutter.
Årsaken til forsinkelsen var en omdirigering til Stockholm avgangen før, DY7082
fra Los Angeles til Oslo, grunnet dårlig vær ved Oslo Lufthavn. Ved ankomst Oslo
måtte besetningen ha obligatorisk hvile, før de kunne fortsette. Det vises til fremlagt
dokumentasjon. 

Norwegian stod for hotell og forpleining i ventetiden. Ombooking var ingen løsning da
værsituasjonen gjaldt Oslo Lufthavn. Norwegian hadde vanskeligheter med å oppdrive
hotell til alle berørte passasjerer. Det ble sendt ut tekstmelding til de berørte  om at de
kunne arrangere hotell på egenhånd og få kostnaden refundert i etterkant. Norwegian
vil imøtekomme kravet om refusjon av hotell og mat, men ikke transportutgiftene da det
tilbys gratis shuttlebuss til og fra flyplassen fra dette hotellet. 

Flymaskin LN-LNG opererte Los Angeles til Oslo, og fra Oslo til New York. Planlegging
med en flymaskin over flere sektorer på en dag er vanlig for å forsikre en bra økonomisk
utnyttelse. Norwegian har ikke base for fly og besetning for langdistanse i Oslo
eller Stockholm, og kunne følgelig ikke sette inn reservekapasitet der. Det er ikke et
myndighetskrav å ha reservekapasitet på alle destinasjoner man opererer til og fra. Det
kan ikke forventes at et flyselskap, til enhver tid, skal kunne forsikre seg mot alle typer
ekstraordinære forhold, ved å ha reservefly og crew, eller innleid kapasitet klar, ved alle
destinasjoner.

I henhold til dom C-402/07 i EU-domstolen (Sturgeon-dommen), er flyselskapene
unntatt fra videre kompensasjon hvis forsinkelsen er under 3 timer eller årsaken til
forsinkelsen er ekstraordinære omstendigheter utenfor flyselskapets kontroll som
forhindrer flyvningen. En omstendighet som er utenfor Norwegians kontroll er hendelser
som ikke er forårsaket av en handling eller unnlatelse av flyselskapet. 

Dårlige værforhold er utenfor flyselskapets kontroll, i tillegg til flyplass restriksjoner som
en følge av værsituasjonen.

Norwegian kan ikke imøtekomme klagers krav om transportkostnader.

Nemnda bemerker

Nemnda legger på bakgrunn av de foreliggende opplysninger til grunn at DY7001 fra
Oslo til New York 4. mars 2016 ble forsinket med 16 timer og 5 minutter. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet. Det
vises til EU-forordning 261/2004 artikkel 6 jf. artikkel 7.

Værforhold som påvirker flytrafikken ved at det ikke er mulig å lande/ta av, kan være
en slik ekstraordinær omstendighet som medfører at den reisende ikke har krav på
erstatning. Dette må vurderes konkret. 

I dette tilfellet skyldtes forsinkelsen at flyets tidligere avgang, DY7082 fra Los Angeles til
Oslo, var blitt omdirigert til Stockholm grunnet dårlige værforhold i Oslo. Da flyet ankom
Oslo, måtte besetningen ha obligatorisk hvile før man kunne fortsette.

Nemnda legger til grunn at det var vanskelige værforhold på Oslo lufthavn som førte til
at en rekke fly ble omdirigert, og viser til fremlagt dokumentasjon. 

Etter nemndas vurdering skyldes forsinkelsen her hovedsakelig værforholdene, som
førte til at flyet ble omdirigert. Nemnda kan heller ikke se at rimelig tiltak kunne vært
iverksatt slik at forsinkelse kunne vært unngått. Forsinkelsen gir etter dette ikke rett til
standarderstatning. Det er heller ikke grunnlag for erstatning for øvrig tap.

Vedtak

Transportklagenemnda - fly anbefaler ikke at klager gis medhold.