Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
27.05.2014

Saksnummer
998/13F

Tjenesteyter
British Airways

Klager har i det vesentlige anført:

Klager skulle reise fra Stavanger til London den 11. desember 2013 kl. 12:00 med BA745. Seks
timer før avgang fikk klager en e-post om at avgangen var kansellert. Klager ble booket om til
senere avgang samme dag kl. 19:35.

Værforholdene i London den dagen gjorde at de fleste avgangene ble forsinket, ikke
kansellert. Flyet klager ble booket om til senere på dagen var langt fra fullbooket. Av den
grunn mener klager at British Airways kansellerte BA745 av kommersielle årsaker, ikke som
følge av værforholdene.

Klager krever standarderstatning 250 euro i henhold til EU-forordning 261/2004.

British Airways har i det vesentlige anført:

BA745 ble kansellert som følge av værforholdene, det vises til fremlagte rapporter. I alt
83 avganger ble kansellert på Heathrow denne dagen som følge av værforholdene og
restriksjoner fra Air Traffic Control.

Kanselleringen er ikke kompensasjonsberettiget i henhold til EU-forordning 261/2004, da
årsaken til hendelsen var ekstraordinære omstendigheter utenfor British Airways kontroll.

I henhold til British Airways regler og vilkår kan passasjerer ved kanselleringer velge
ombooking eller å avbryte reisen mot full refusjon. Klager valgte førstnevnte.

På grunnlag av ovennevnte kan British Airways ikke imøtekomme klagers krav om
standarderstatning.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Værforhold som hindrer flyvirksomhet i en periode vil
videre kunne gi en dominoeffekt for seinere flygninger. Flyselskapene vil i en slik situasjon ut
fra bl.a. tidsmessige og sikkerhetsmessige hensyn måtte ta stilling til hvilke flygninger som kan
gå som planlagt og hvilke som må kanselleres.

Nemnda finner det på bakgrunn av de foreliggende opplysninger godtgjort at innstillingen var
en følge av værproblemene i London. Nemnda finner det videre godtgjort at innstillingen ikke
kunne unngås selv om alle rimelige tiltak var truffet.

Innstillingen gir følgelig ikke rett til standarderstatning.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.