Vedtak i Transportklagenemnda - Fly

Sammendrag

Krav om refusjon av billetter grunnet forsinkelse.

Dato
31.01.2017

Saksnummer
2016-00340

Tjenesteytere
Norwegian

Klager har i det vesentlige anført

Klager skulle reise fra Svalbard til Oslo den 11. januar 2016 kl. 13.35 med DY397 og
videre fra Oslo til Amsterdam 11. januar kl. 19.05 med DY1258. Flyvningen fra Svalbard
ble forsinket, og årsaken som ble oppgitt var strukturskade og dårlig vær på forrige
avgang. 

Når klager er om bord ba de kabinpersonalet om å gi beskjed til de ansatte på Oslo
lufthavn om at de har et korresponderende fly til Amsterdam kl. 19:05. Klager kom
ikke med flyet til Amsterdam og måtte skaffe ny flybillett, overnatting og transport for
kvelden. 
Den totale forsinkelsen for klager ble på 13 timer og 5 minutter. 

Klager krever refusjon av nye billetter til 363,60 USD.

Tjenesteyterne har i det vesentlige anført
DY397 fra Svalbard til Oslo 11. januar 2016 ble flyet 2 timer og 15 minutter forsinket på
grunn av strukturskader og dårlig vær på forrige avgang. Dette var en ekstraordinær
omstendighet som flyselskapet ikke kunne unngått selv med rimelige tiltak. 

Norwegian påpeker at Oslo var klagers siste destinasjon da klager ikke hadde
sammenhengende billett frem til Amsterdam. Billettene var kjøpt separat og utgjør ikke
en rett til erstatning i henhold til lovverket. 

Norwegian kan ikke imøtekomme klagers krav om refusjon av billetter.

Nemnda bemerker

DY397 fra Svalbard til Oslo den 11. januar 2016 kl. 13.35 med estimert landing kl. 16.35
ble 2 timer og 15 minutter forsinket. Dette førte til at klager ikke rakk sin neste flyvning
fra Oslo til Amsterdam 11. januar kl. 19.05 med DY1258. 

Klager hadde ikke kjøpt sammenhengende billetter til Amsterdam, men hadde foretatt to
separate bestillinger av flyreisene, med ulike bestillingsnumre. Nemnda bemerker at det
medfører at Oslo i denne sammenheng må anses som endelig bestemmelsessted.

Rett til erstatning i henhold til forordningen artikkel 7 forutsetter at det foreligger en
forsinkelse på tre timer. Det er altså her uansett ikke grunnlag for erstatning i henhold til
forordningen. 

Selv om forordningen ikke kommer til anvendelse, begrenser den ikke klagerens
rett til erstatning på annet grunnlag, jf. forordningen artikkel 12 nr 1. Den sentrale
internrettslige bestemmelse om erstatning ved forsinkelse er luftfartsloven § 10-20.
Bestemmelsen lyder slik:

"Fraktføreren er ansvarlig for tap som følge av forsinkelse ved lufttransport av passasjer,
reisegods og gods, med mindre han godtgjør at han selv og hans folk har tatt alle
forholdsregler som med rimelighet kan kreves for å unngå tapet, eller at dette ikke er
mulig for dem."

Årsaken til forsinkelsen er oppgitt å være strukturell skade og værforholdene på
tidligere flyvning. Dette er ikke nærmere beskrevet eller dokumentert fra Norwegians
side. Nemnda kan derfor ikke se at flyselskapet har godtgjort at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet. Det foreligger derfor ansvarsgrunnlag etter luftfartsloven § 10-20.

Som følge av forsinkelsen rakk ikke klager flyet til Amsterdam. Det er altså
årsakssammenheng mellom forsinkelsen og tapet.

Klagers tap er opplyst å være USD 363,6 til nye billetter. 

I utgangspunktet hadde klager beregnet to og en halv time mellom flyvningene. Dette
må etter flertallets syn anses som tilstrekkelig tid. Det er derfor ikke grunnlag for å
sette ned erstatningen på grunn av passasjerens eget forhold. Det fremgår imidlertid at
Norwegian har refundert billettprisen til klager, og dette beløpet bør derfor komme til
fradrag i erstatningen.

Mindretallet, flyselskapenes representanter, mener at passasjeren burde beregnet
lenger tid mellom flyvningene når han ikke hadde kjøpt gjennomgående billett, og at
erstatningen derfor må settes ned.

Vedtak

Transportklagenemnda - fly anbefaler at Norwegian dekker utgiftene til nye flybilletter
for klager, fratrukket det beløp som allerede er refundert.