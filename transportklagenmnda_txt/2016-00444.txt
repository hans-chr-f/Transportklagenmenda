Vedtak i Pakkereisenemnda

Sammendrag

Krav om prisavslag grunnet mangelfull aircondition.

Dato
16.01.2017

Saksnummer
2016-00444

Tjenesteytere
TUI Norge AS

Klager har i det vesentlige anført

Klager bestilte en 2-ukers reise for to personer med innkvartering i på Hotel Antonios,
Samos.

Aircondition fungerte dårlig.

1.Klager og hans kone har problemer med å sove når det er for varmt, derfor valgte de
hotell Antonios som tilbød aircondition. Uten denne muligheten hadde de valgt et annet
hotell eller droppet reisen. 

2.Det så ut til at AC-enheten var presatt til ikke å gå lavere enn 26 til 27 grader, uansett
innstilling og kontinuerlig drift hele døgnet, enten utetemperaturen var 28 eller 37
grader. AC-enheten var korrekt plassert på veggen slik at jet-strømmen gikk på tvers
nedenfor dobbeltsengen.  

3.Hotelleieren og Star Tours representant testet kun AC-enheten ved å stå direkte i
jet-strømmen. Det er klart dette virket svalende, men ingen av dem fant det riktig å
sjekke temperaturen utenfor jet-strømmen. Begge mente, uten noen kontrollering, at
klagers digitale termometer som var plassert ved hodeputene i sengen viste helt feil.
Alle Star Tours representanter på Samos støttet den samme metoden for sjekking av AC-
enheters yteevne. Det hjalp lite at klager mente at slik omgang med luften fra en AC ville
medføre forkjølelse og var helt meningsløs. I sin e-post, datert 17.10.2016, er Star Tours
sentralledelse i Norge enig i testmetoden som ble benyttet. 

4.Utsjekking av annet hotellrom, med bruk av AC frem til neste dag, ga ikke bedre
resultat. Her sto AC-enheten dessuten å blåste rett mot soveputene. Star Tour-
representantene ga beskjed om at det ikke fantes noen AC som var bedre noe sted på
Samos, men dersom klager ville flytte måtte de likevel betale et mellomlegg.

5.Det var mange Star Tour-guider på Samos som snakket norsk, svensk eller dansk. De
hadde stort sett tid til samtaler og telefonsamtaler når som helst. Flere snakket i tillegg
gresk. Inntil AC-testen opplevde klager aldri et møte med en guide som kun snakket
engelsk. Problemet ble ekstra stort idet hotelleieren snakket dårlig engelsk. Klager forsto
ikke hvorfor de ikke kunnet ventet en time eller to til en annen guide ble ledig. 

6.Fordi klager mente at testmetoden av AC-enheten var feil, foreslo Star Tour å avholde
en ny test, men den ville bli utført på samme måten. Klager sa da at ny test ikke hadde
noen hensikt.

Klager krever et prisavslag på 50% av reisens pris. 

Det vises for øvrig til brev fra klager.

Tjenesteyterne har i det vesentlige anført
Star Tour beklager de utfordringene som klager skriver at de har hatt med aircondition
under oppholdet på hotell Antonios. 

Star Tour har forståelse for at klager opplevde at aircondition ikke var kald nok. Men av
rapporten fra representantene på Samos fremgår det at både hotellets representant og
Star Tours finske representant bekrefter at aircondition fungerte som den skulle. 

Star Tour har engelsk som hovedspråk, men de har guider som snakker både
skandinavisk og engelsk på Samos. I dette tilfellet var det en engelsktalende finsk guide
som var med da aircondition skulle kontrolleres. Det var ingen andre guider tilgjengelig
på det tidspunktet. Klager fikk tilbud om å bytte rom og sjekket om aircondition fungerte
bedre der. Klager mente at forholdene ikke var bedre på det andre 

Star Tour har ikke fått tilbakemeldinger fra andre gjester om dårlig eller manglende
aircondition på hotell Antonios. 
Star Tour oppgir følgende informasjon om aircondition på sine nettsider: 

«For å spare energi må nøkkelkortet som regel stå i holderen på veggen for at
strøm og luftkondisjonering skal fungere. Luftkondisjoneringen vil bare fungere når
man oppholder seg på rommet. Hotellet har ofte sentralstyrt luftkondisjonering
og benytter den av miljøhensyn kun ved behov. Enkelte 2- og 3-romsleiligheter
har luftkondisjonering kun i soverommet, eller i oppholdsrommet. I mange land
er aggregatene av enklere kvalitet og effekten oppfattes mer som svalende enn
kjølende.Ofte koster luftkondisjoneringen ekstra og betales direkte til hotellet.»

Star Tour beklager hvis klager opplevde både hotellets personale og guidene som lite
hjelpsomme eller serviceinnstilt. 

Hotellet har 1-roms leiligheter, og Star Tour oppgir at leilighetene er på ca. 21 m2. Det
er sjelden sittegruppe i en 1-roms leilighet. Star Tour har fått tilbakemelding om at
leiligheten ellers har det utstyret som de oppgir at den skal ha. Det er svært sjelden at
bad/dusj på hotellene, på de små greske øyene, har dusjforheng på badet. Det er også
små kloakk system, og papir må ofte hives i en bøtte ved siden av toalettet. Star Tour
beklager at klager opplevde lite trykk på vannet og dårlig avløp.
Star Tour kan ikke se at det var mangler på reisen som berettiger til en kompensasjon i
den størrelsen som klager krever. 
Star Tour har tilbudt klager et reisegavekort på kr. 1.000.

Det vises for øvrig til brev fra Star Tour/TUI.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår
for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes
innen rimelig tid og uten vesentlig ulempe for de reisende, jf. pakkereiseloven § 6-2.
Turarrangøren har etter pakkereiseloven en rett til å avhjelpe mangler.  Denne rett
forutsetter at turarrangøren gjøres kjent med problemene på reisemålet.  Dersom
turarrangøren ikke har gitt anvisning på noe annet, vil det etter nemndas vurdering
være naturlig å ta opp manglene direkte med hotellet.  Fører ikke dette frem, må
turarrangøren kontaktes snarest.  Dersom manglene ikke tas opp på reisemålet på en
måte som gir turarrangøren mulighet til å avhjelpe manglene, vil man ikke nå frem med
krav om prisavslag i ettertid.

Nemnda har gjennomgått saksdokumentene.  Det legges til grunn at klageren var
i kontakt med guidene ved en rekke anledninger i forbindelse med at han ikke fikk
temperaturen tilstrekkelig lav.  Klageren oppfattet at han fikk lite hjelp, og nemnda tar
det til etterretning,

Begge parter synes å være enige om at luftkondisjoneringen fungerte og kjølte luften ned
i forhold til det som til enhver tid var utetemperatur, men de er uenige om den fungerte
optimalt, for klageren syntes det var for varmt om natten.  Klageren fikk mulighet til å
bytte rom, men syntes ikke at luftkondisjoneringen fungerte bedre i de rommene han
fikk tilbud om å flytte til.

Nemnda viser til opplysninger på operatørens nettsider, som er en del av den inngåtte
avtalen mellom partene.  Det er opplyst at ”I mange land er aggregatene av enklere
kvalitet og effekten oppfattes mer som svalende enn kjølende”. Nemnda legger til at det
ikke er uvanlig at norske turister finner luftkondisjoneringsanleggene i Syd-Europeiske
land lite effektive i forhold til det de er vant med fra Nord-Europa. Fordi det er tatt
forbehold om dette i arrangørens vilkår kan det ikke karakteriseres som en mangel i
pakkereiselovens forstand.

Nemnda kan etter dette ikke anbefale at det blir gitt prisavslag, men har merket seg at
klageren er tilbudt et reisegavekort på kr. 1000.

Vedtak

Pakkereisenemnda kan ikke anbefale at klageren gis prisavslag.

Vedtaket er enstemmig.