Vedtak i Transportklagenemnda
- Kollektivreiser

Sammendrag

Ilagt gebyr for manglende eller ufullstendig billett

Dato
27.03.2017

Saksnummer
2017-00124

Tjenesteytere
AtB AS

Klager har i det vesentlige anført

22. august 2016 tok klager bussen fra Prinsens gate til Anders Buens gate. Klager
hadde to reisekort i vesken, ett til seg selv og ett honnørkort tilhørende datteren. Ved
påstigning validerte hun feil kort, og ble følgelig ilagt gebyr under kontrollen. Klager
hadde ikke til hensikt å trikse med kortene og viser til at hun er svært syk og har store
konsentrasjonsproblemer som en direkte konsekvens av sykdommen. Klager mener at
hennes særdeles vanskelige livssituasjon er årsak til at hun tok feil kort og at situasjonen
under kontrollen gjorde klager enda sykere. Klager ber om at det må utvises skjønn og at
AtB må vise menneskelig hensyn og ikke straffe syke mennesker. 

Klager ber om at gebyret blir frafalt.

Tjenesteyterne har i det vesentlige anført
Dersom kunden reiser med honnørrabattert billett er det i følge AtBs regelverk
avgjørende at den reisende ved kontroll « … kan legitimere seg » sammen med gyldig
billett, jf. AtBs transportvedtekter § 7. 

Ved bruk av honnørrabattert billett må den reisende ved kontroll fremvise gyldig
honnørkort. Kravet til legitimasjon ved bruk av rabatterte billetter fremgår klart av AtBs
regelverk som ligger tilgjengelig på AtBs nettsider. På grunn av misbruk av AtBs tillit, har
AtB sett seg nødt til å tolke regelverket strengt. Med mindre AtB ser at det er gjort en feil
fra sin eller sine eksterne kontrollørers side, vil etterfølgende bevis for rett til rabatt eller
forveksling av reisekort innad i familien som medfører reise på feil billettkategori, ikke
medføre at vi ettergir gebyr. 

AtB har i forbindelse med klagesaken sett nærmere på valideringshistorikken til både
klager eget og hennes datters kort. Valideringshistorikken viser at datterens kort
ble validert 10: 45 på linje 6 Nova kinosenter. Klager ble kontrollert på neste holdeplass,
Bakkegata. Kontrollørene gikk av sammen med klager på neste holdeplass, Solsiden,
der gebyret ble utstedt kl. 10: 55. Klagers eget kort ble validert kl. 11: 05 på linje 9 fra
Solsiden. 

Når det gjelder bruk av skjønn i enkeltsaker er AtB, som en representant for
fylkeskommunen, bundet av alminnelige forvaltningsrettslige prinsipper i vår
saksbehandling, herunder kravet til likebehandling. Til tross for at AtB har forståelse
for den enkeltes situasjon, medfører dette at AtB ikke gjør unntak fra våre krav til
legitimasjon med grunnlag i den reisendes livssituasjon eller andre subjektive forhold på
den reisendes side. AtB opprettholder med dette sin tidligere avgjørelse og viser til sine
tidligere svar til klager.

Nemnda bemerker

Nemnda legger til grunn at klager hadde to reisekort i vesken; ett honnørkort tilhørende
datteren og ett vanlig voksenkort for seg selv. Hun anfører at hun ved en feiltakelse
hadde validert datterens kort og ikke sitt eget. Gebyr ble ilagt fordi hun ikke kunne legge
fram dokumentasjon for at hun var berettiget til å bruke honnørkort. 

Det følger av AtBs transportvedtekter §7 første avsnitt at reisende som ved kontroll
ikke kan vise gyldig reisebevis, skal betale et tilleggsgebyr på kr 750. Dette gjelder også
reisende som benytter rabatterte billetter, og som ikke kan legitimere at de er berettiget
til rabatt. 

Nemnda legger følgelig til grunn at vilkårene for å ilegge gebyr var til stede. Klager måtte
være klar over at hun hadde to reisekort med seg og hun har opplyst at kortene er
merket med navn. Når en reisende har to reisekort av forskjellig type, må det være den
reisendes eget ansvar å benytte riktig kort.

Etter nemndas syn er det nødvendig å ha en streng praksis da det er vanskelig å skille
mellom de ulike årsaker til at den reisende ikke har gyldig billett eller kan dokumentere
rett til honnørkort.  

Nemnda har vurdert klagers opplysninger om sin helse og øvrige livssituasjon, men
finner ikke at det gir tilstrekkelig grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.  

Vedtaket er enstemmig.