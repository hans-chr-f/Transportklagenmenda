Vedtak i Transportklagenemnda - Fly

Sammendrag

Krav om refusjon av utgift grunnet prisendring på allerede bekreftede flybilletter.

Dato
14.01.2020

Saksnummer
2019-00480

Tjenesteytere
Ticket

Klager har i det vesentlige anført

Den 20. januar 2019 bestilte klager en reise for to personer hos Ticket t/r Stavanger
- Istanbul for reise i februar samme år, pris kroner 4 466. Da klager hadde mottatt
reisebekreftelse og sjekket at billettene var betalt i nettbanken, bestilte han hotell og
videre fly fra Istanbul til Diyarbakir. 

Den 21. januar mottok klager en epost om at prisen på reisen likevel ikke var bekreftet,
og at de måtte betale kroner 8 188 ekstra for å få beholde plassene. Klager ringte Ticket,
og etter mye frem og tilbake fikk han et nytt tilbud om å betale kroner 2 968 ekstra for
å få beholde billettene. Han så seg nødt til å akseptere siden han allerede hadde bestilt
hotell og flybilletter videre. Klager mente fortsatt det ikke var riktig at han skulle betale
noe ekstra, og han sendte derfor en skriftlig klage til selskapet. 

Klager mener Ticket har brutt en bindende avtale, og krever refusjon av kroner 2 968.

Det vises for øvrig til klagers brev.

Tjenesteyterne har i det vesentlige anført
Ticket er en formidler av flybilletter, og de prisene som legges i reisebyråets
bookingsystem Amadeus er lastet inn av flyselskapet. 

I Tickets regler og vilkår som klager krysset av for å ha lest kommer følgende frem:

11.0.7 Flyselskapet har rett til å gjøre endringer i bestillingen innen 24 timer etter at
bestillingen er gjennomført. Om det skulle forekomme en endring av pris, forbeholder
vi oss retten til å komme tilbake til deg med prisøkning eller eventuell tilbakebetaling.
Dette blir du informert om innen 24 timer eller førstkommende virkedag etter
bestillingstidspunktet.

Dessverre mottok Ticket en melding fra flyselskapet om at det ikke var mulig å bekrefte
ønsket pris på en av flyavgangene, og Ticket kontaktet derfor klager innen 24 timer med
mulighet til å kansellere eller booke en ny reise mot tillegg i prisen. Klager valgte å endre
mot tillegg i pris. 

Ticket kan ikke se å ha gjort noe feil i dette tilfellet, og kan derfor ikke imøtekomme
klagers krav.

Nemnda bemerker

Klager bestilte en reise for to personer hos Ticket t/r Stavanger - Istanbul. Dagen etter,
men innen 24 timer mottok klager melding fra reisebyrået om at flyselskapet likevel ikke
kunne bekrefte prisen. Klager fikk valget mellom å kansellere reisen mot full refusjon
eller betale en høyere pris. Klager valgte sistnevnte og krever merutgiftene refundert av
Ticket.   

Ticket har fremlagt utskrift av reisebyråets regler og vilkår. Her kommer det frem at
Ticket forbeholder seg retten til å endre pris eller å kansellere mot full refusjon innen 24
timer. Dette da noen flyselskap ikke har direkte tilgang til bookingsystemet Amadeus, det
vil si at reisebyråene kommer med en forespørsel på pris som flyselskapene må bekrefte
eller avkrefte innen 24 timer. 

Ved bestilling av en flyreise på internett, er man selv ansvarlig for å sette seg inn i
vilkårene før bestilling av flyreisen bekreftes. Når tilbudet er akseptert, er avtalen
bindende. Nemnda kan forstå at det kan virke urimelig at en pris endres etter å ha
mottatt reisebekreftelse. Imidlertid er reglene som nevnt over og nemnda kan ikke
anbefale at klager gis medhold.

Vedtak

Transportklagenemnda - fly anbefaler ikke at klager gis medhold.