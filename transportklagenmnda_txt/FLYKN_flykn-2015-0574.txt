Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
12.02.2016

Saksnummer
0574/15F

Tjenesteyter
United Airlines

Krav om standarderstatning grunnet forsinkelse.

Klager har i det vesentlige anført:

Klager hadde opprinnelig billetter med KLM, men grunnet uvær på Gardermoen den 26. mars
2014 ble klager og hans familie booket om til United Airlines dagen etter. Hans reiserute den
27. mars var da med UA2089 kl. 08:45 fra Oslo til New York, og videre med UA1464 kl. 14:15 til
Miami. Klager hadde forhåndsbestilt leiebil i Miami.

Klager ble sittende om bord på UA2089 i to timer på Gardermoen før det tok av. Underveis
til USA måtte flyet mellomlande for å fylle mer drivstoff. Klager mistet dermed sin
videreforbindelse. Det eneste United Airlines kunne tilby var ombooking til Fort Lauderdale
dagen etter. Klager måtte bestille ny leiebil i Fort Lauderdale, pris USD 1&nbsp;015,14. Klager
og hans familie ankom Fort Lauderdale, som var feil by, den 28. mars kl. 09:12.

Klager krever standarderstatning 600 euro per person i henhold til gjeldende regler, videre
krever han refusjon av ekstra leiebilutgift, USD 1&nbsp;015,14.

Det vises for øvrig til klagers brev.

United Airlines har i det vesentlige anført:

UA39 fra Oslo til New York den 26. mars ble kansellert som følge av ekstreme værforhold på
Oslo Lufthavn. Avgangen fikk nytt flightnummer, UA2089, og ble satt opp til dagen etter den
27. mars. Hendelsen var ekstraordinær og utenfor United Airlines kontroll.

UA2089 måtte mellomlande i Bangor, og flyet ankom New York 2 timer og 45 minutter senere
enn opprinnelig ankomsttid. Det vises til fremlagt dokumentasjon.

Hendelsen er ikke kompensasjonsberettiget da forsinkelsen var på under tre timer.

United Airlines kan ikke imøtekomme klagers krav.

Det vises for øvrig til United Airlines brev.

Nemnda bemerker:

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Klager hadde en gjennomgående billett Oslo - New York - Miami. Det endelige
bestemmelsesstedet var således Miami. Klager ankom Miami mer enn tre timer etter planlagt
ankomsttidspunkt.

Det står påstand mot påstand hvorfor flyet til New York ble forsinket slik at klager ikke rakk sin
videreforbindelse til Miami. Nemnda er av den oppfatning at United Airlines ikke har godtgjort
at forsinkelsen skyldtes en ekstraordinær omstendighet som ikke kunne vært unngått selv
om alle rimelige tiltak var truffet. Forsinkelsen gir således rett til en standarderstatning
på 600 euro per person. Nemnda anbefaler at United Airlines utbetaler erstatningen. I
standarderstatningen inngår klagers ekstrautgifter til leiebil mv., jf. forordningen artikkel 12.

Vedtak:

Transportklagenemnda-fly anbefaler at United Airlines utbetaler en standarderstatning på 600
euro per person.

Vedtaket var enstemmig.