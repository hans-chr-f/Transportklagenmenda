Vedtak i Transportklagenemnda - Fly

Sammendrag

Krav om standarderstatning grunnet nektet ombordstigning.

Dato
17.03.2015

Saksnummer
944/14F

Tjenesteyter
Air Berlin

Krav om standarderstatning grunnet nektet ombordstigning.

Klager har i det vesentlige anført:

Klager skulle reise fra Oslo til Berlin den 12. juli 2014 kl. 11:00 med AB8247. Klager ble nektet
ombordstigning grunnet overbooking. Han ble booket om til senere avgang via Frankfurt med
Lufthansa.

Klager ble tilbudt reisegavekort på 250 euro som kun kan benyttes hos Air Berlin eller hos Niki
Luftfahrt, men har avslått.

Klager krever standarderstatning, 250 euro, i henhold til EU-forordning 261/2004.

Air Berlin har ikke avgitt uttalelse til nemnda. Til klager har selskapet i det vesentlige
anført:

Air Berlin ønsker å tilby klager et reisegavekort på 250 euro.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Air Berlin ved nemndas e-post av 1. oktober 2014 med frist til 12. november
2014 for eventuelle bemerkninger. I e-posten opplyses det bl.a. om at flyselskapet har
bevisbyrden ved påberopelse av ekstraordinære omstendigheter som kan gi grunnlag for
fritak for ansvar. Det fremgår videre at nemnda vil legge passasjerens opplysninger til grunn
dersom disse ikke imøtegås av flyselskapet. Det blir også opplyst at saken vil bli forelagt
nemnda selv om flyselskapet ikke avgir uttalelse.

Air Berlin har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Nemnda legger til grunn at klager ble nektet ombordstigning pga. overbooking. Når en
passasjer nektes ombordstigning mot sin vilje, skal flyselskapet i henhold til EU forordning
261-2004 umiddelbart gi passasjeren erstatning i samsvar med forordningens artikkel 7, dvs. i
dette tilfellet 250 euro, samt assistere dem i samsvar med artikkel 8 og 9, dvs. tilby refusjon av
billetter eller omruting snarest mulig til bestemmelsesstedet, samt tilby passasjerene måltider
og forfriskninger som står i rimelig forhold til ventetiden og eventuelt hotellinnkvartering om
nødvendig.

Standarderstatningen skal utbetales i penger og ikke i form av gavekort.

Nemnda anbefaler at Air Berlin utbetaler en erstatning på 250 euro.

Vedtak:

Transportklagenemnda-fly anbefaler at Air Berlin utbetaler en erstatning på 250 euro.

Vedtaket var enstemmig.