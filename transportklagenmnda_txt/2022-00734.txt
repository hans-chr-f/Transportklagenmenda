Vedtak i Transportklagenemnda - Fly

Sammendrag

Krav om refusjon grunnet lovnad om pris pr. telefon.

Dato
18.10.2022

Saksnummer
2022-00734

Tjenesteytere
Lufthansa German Airlines

Klager har i det vesentlige anført

Klager forsøkte først å booke billetter online med Lufthansa. Prisen var 60 000 NOK
i premium-economy. I henhold til hjemmesidene var economy dyrere enn premium
economy (8000 NOK ifølge hjemmesiden). Det var problemer med online booking, så
klager ble bedt om å kontakte kundeservice.

Den 16. mars 2022 ringte klager til Lufthansa sin kundeservice for å få hjelp til å booke
en returbillett fra Bergen til Chennai. Hun ble fortalt av kundebehandleren at totalprisen
ville bli rundt 26000 NOK (klager husker ikke den eksakte prisen). Hun fikk beskjed om at
det ville koste 7xxx for de voksne, og 6xxx for barna. På tidspunktet hun gjennomførte
bookingen og skulle gi klager referansenummeret ble linjen brutt. 

Klager husket heldigvis referansen, og ringte opp igjen. Hun kom da til en annen
kundebehandler, som ikke kunne finne noen booking i klagers navn. Hun forespurte hva
totalprisen ville bli, og fikk beskjed om at prisen var rundt 25000-26000 NOK. Basert på
dette booket klager også billetter med Lufthansa til hennes foreldre, slik at de kunne
besøke klager.  Etter flere dager med oppfølging og flere beskjeder om billettprisene
under telefonsamtalene, ble klager sjokkert av å se at flyselskapet hadde trukket rundt
89540 NOK fra hennes kredittkort. Dette er ikke prisen som ble lovet, og den må også
anses som urimelig for økonomi-billetter. Da klager forsøkte å få kontakt med Lufthansa
var det ingen løsning på problemet, og enkelte av kundebehandlerene var frekke og
nektet å svare. 

Klager har forespurt Lufthansa om å gi henne billetter til den prisen som ble fremstilt.
All informasjon skal være tilgjengelig i telefonsamtalene klager hadde med Lufthansa.
Pr. 20. april har klager fått full refusjon av flybillettene. Hun ble imidlertid ikke tilbudt
flybilletter som lovet pr. telefon. Da klager ba om å få en skriftlig uttalelse ble hun nektet
dette, med den beskjed om at dette måtte håndteres av Lufthansa pr. e-post. Klager
fikk imidlertid beskjed om at en kundebehandler ville ringe henne. Klager mottok aldri
noen telefon, og kjøpte derfor billetter med Emirates som kostet 47842 NOK (+20000 for
klagers kones foreldre). Originalpris (som lovet av Lufthansa) var (inkludert foreldrenes
billett) cirka 45000 NOK. Klager krever refusjon av det de betalte ekstra, samt penger for
alt stresset de opplevde gjennom Lufthansa sin kundeservice. På et tidspunkt nevnte
Lufthansa til og med at klager selv hadde booket billettene på internett, selv om det var
kundeservice som assisterte klager med bookingen. Klager fikk også beskjed om at deres
eneste valg var å reise med billettene til 89000 NOK (som ikke var refunderbare). 

Klager har presisert at de ikke grunnet trøbbelet med egne flybilletter ikke ville gå
gjennom det samme vedrørende foreldrenes separate booking. Dette var ikke-
refunderbare billetter, og klager ønsker at de skal reise på billettene. Klager har ikke
krevd noe i forhold til disse billettene.

Tjenesteyterne har i det vesentlige anført
Lufthansa har ikke fremmet tilsvar i saken.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang
til å uttale seg, kan nemnda likevel treffe vedtak på grunnlag av de opplysninger som
er fremkommet tidligere i saken, jf. transportklagenemndforskriften § 5-3, tredje ledd.
Lufthansa har tross oppfordring unnlatt å svare nemnda.

Klager har presisert at hennes krav er refusjon av mellomlegget mellom den innledende
prisen hun angivelig ble lovet pr. telefon (cirka 25 000-26000 NOK) og prisen på de nye
billettene hun måtte kjøpe (48 000 NOK). Klager krever også erstatning for stresset de ble
utsatt for.

Ved bestilling av en flyreise må man sette seg inn i vilkårene før flyreisen bekreftes. Når
tilbudet er akseptert, er avtalen bindende. Klager har bekreftet å ha mottatt full refusjon
av beløpet som ble trukket pålydende rundt 89540 NOK. Nemnda finner det ikke
tilstrekkelig bevist at det ble inngått en bindende avtale om billettpris til 25000-26000
NOK.  Nemnda mener at spørsmålet om hva som faktisk ble sagt i forbindelse med
klagers kontakt med kundeservice hos Lufthansa, reiser bevisspørsmål som vanskelig
kan klarlegges, og at saken ikke egner seg for behandling i nemnda. Saken avvises, jf.
transportklagenemndforskriften § 6-2 d.

Vedtak

Saken avvises.