Vedtak i Transportklagenemnda - Fly

Sammendrag

Krav om standarderstatning som følge av
kansellert avgang etter sandstorm på Kanariøyene.

Dato
16.02.2021

Saksnummer
2020-01312

Tjenesteytere
SAS

Klager har i det vesentlige anført

Klager og hans medreisende hadde billetter for reise den 24. februar 2020 med SK4697
fra Oslo kl. 09.25 og med planlagt ankomst Las Palmas, Gran Canaria kl. 14.10. Dagen før
avreise fikk de melding kl. 21.51 om at flyvningen var kansellert på grunn av mangel på
disponibel maskin på Gardermoen. De ble omrutet reise med Finnair fra Oslo til Helsinki
kl. 08.50 den 24. februar, overnattet i Helsinki og reiste videre fra Helsinki til Gran Canaria
den 26. februar kl 08.20. De ankom Gran Canaria kl. 12.50 med en forsinkelse på 22
timer og 40 minutter.

SAS har vist til at de manglet en flymaskin etter at en sandstorm på Kanariøyene. Dårlig
værforhold dagen før avgang stemmer, men er ikke god nok grunn til å innstille klagers
avgang dagen etter. 

På klagers avreisedag var flyplassen på Gran Canaria åpen for trafikk.  Flyene landet som
planlagt på Gran Canaria. Norwegian fløy nesten samtidig og gikk som normalt fra Oslo
til Gran Canaria. Flyselskapet SAS har sin fulle rett til å prioritere hvilke flyvninger de selv
vil operere dersom det er manko på materiell og mannskap. Derimot om flyselskapet
trenger flere dager for å hente seg inn etter en ekstraordinær hendelse tilbake i tid, slik
de beskriver det, forventes flyvningene
dekket opp av eksterne inntil videre. På mandager er ikke dette den store utfordringen.
Det var heller ikke mangel på tid for å finne en bedre løsning. SAS hadde meget gode
muligheter til å leie inn materiell og mannskap slik at flyvningene hadde gått som
normalt de påfølgende dagene inntil den interne situasjonen med egne fly og mannskap
hadde forbedret seg. 

En hel feriedag gikk tapt og klager krever standarderstatning på 400 euro pr. person,
totalt 800 euro, i henhold til EU-forordning 261/2004. Alternativt kan erstatning i form av
Eurobonus poeng godtas.

Tjenesteyterne har i det vesentlige anført
Årsaken til kanselleringen av SK4697 den 24. februar 2020 var mangel på piloter og
flymaskiner. Dagene i forveien skapte en massiv sandstorm på Kanariøyene problemer
for alle flyselskap som enten skulle fly dit, eller som allerede hadde fly stående der. For
SAS sin del resulterte dette i at fem fly med full besetning ble stående fast uten mulighet
til å returnere til Skandinavia. Sandstormen varte fra 22. til 24. februar, men på grunn av
at sand hadde blåst rundt flyene - og spesielt inn i motorene - måtte flyene inspiseres av
teknikere fra Boeing. Dette medførte at noen av flyene ble stående igjen så lenge som til
den 27. februar klokken 18.00.

Som følge av at fly sto "værfast" på Kanariøyene satte SAS opp flere ekstrafly for å
hente passasjerer. Disse flyene måtte naturligvis også bemannes, og konsekvensen av
dette ble da at det fantes færre piloter på standby og at sårbarheten dersom det skulle
oppstå annet, slik som sykdom etc. økte betydelig. Det er også naturlig å trekke frem at
besetningen som til slutt kom hjem fra disse flyvningene skulle ha sin myndighetspålagte
hvile. Det er dessverre veldig vanskelig for selskapet å vise til noen konkret sammenheng
i akkurat dette tilfellet, og beskrivelsen av situasjonen blir derfor noe generell. Det må
likevel bemerkes at denne spesifikke flyvningen har fått koden FD (Lack og flight deck
crew) som er en konsekvens av det ovennevnte. 

SAS anfører at flyselskapet må innrømmes noen dager til å hente seg inn igjen
etter et slikt ekstremvær som setter deler av produksjonen ut av spill. Selv om det
er vanskelig å konkretisere det i hvert enkelt tilfelle er det likevel utvilsom at en
slik hendelse vil ha en dominoeffekt på etterfølgende dager da det vil være færre
tilgjengelige besetningsmedlemmer, så vel kabinansatte som piloter. Det er til slutt
denne dominoeffekten som gjorde seg gjeldene, og klagers flyvning ble kansellert på
grunn av pilotmangel. Et moment som konkretiserer saken noe er at det var tre fly som
måtte bli over natten i Las Palmas den 29. februar. SAS viser til den daglige operasjonelle
rapporten der det fremgår at situasjonen rundt ressurser - især piloter - var prekær som
følge av blant annet sandstormen og disse tre flyene som fortsatt sto sandfast. 

I henhold til EU-forordning 261/2004 er ikke SAS erstatningspliktig dersom
flyvningen ble kansellert som følge av ekstraordinære omstendigheter. SAS ser at
en generell pilotmangel  i seg selv ikke er en ekstraordinære omstendighet som
fritar erstatningsplikten. Likevel vil SAS anføre at pilotmangel på grunn av en slik
hendelse som sandstormen, må være en slik ekstraordinær omstendighet som fritar for
erstatningsplikten. SAS traff rimelige tiltak ved å bruke opp standbypoolen på å sende
ned nye fly til Kanariøyene. I en slik situasjon - hvor det verken finnes fly eller besetning -
må nødvendigvis ruter og flyvninger prioriteres da det ikke er mulig å fly alle. 

Det gjøres vurderinger i forhold til hvor mange passasjerer som blir berørt og hvor
det er mest praktisk å ta fly og mannskap fra når ruter må omdisponeres. I dette
tilfellet var det klagers fly som måtte vike for at andre ruter fikk operere som planlagt.
Det er sterkt beklagelig at akkurat klagers flyvning ble kansellert, men det må være
flyselskapets fulle rett å selv prioritere hvilke flyvninger som opererer uten at det skal
utløse erstatningsplikt gitt de ekstraordinære omstendigheter.

Klager ble booket om til å fly via Helsinki med Finnair, og ankom Gran Canaria neste
dag kl. 13.02. SAS dekket hotell og mat for klager i Helsinki. SAS anfører at selskapet har
booket klager om snarest mulig gitt situasjonen.

På bakgrunn av det ovennevnte vil SAS ikke imøtekomme klagers krav.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.

Værforhold som påvirker flytrafikken, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. 

SAS har forklart at kanselleringen skyldes sandstormen på Kanariøyene fra 22. til
24. februar 2020. Nemnda legger til grunn at denne sandstormen førte til en rekke
forsinkelser og kanselleringer av flyvninger til og fra Kanariøyene i denne perioden
og dagene etter. Nemnda er av den oppfatning at sandstorm er å anse som en
ekstraordinær omstendighet i forordningens forstand.

SAS har videre forklart og dokumentert gjennom daglig driftsrapport at de hadde tre
flymaskiner som sto fast på Kanariøyene frem til 27. februar som følge av at de måtte
sjekkes av teknikere fra Boeing før de kunne settes i trafikk igjen. Det var mangelen
på piloter forårsaket kanselleringen av klagers flyvning den 24. februar. Nemnda
legger til grunn at sandstormen i betydelig grad påvirket selskapets muligheter til å
gjennomføre alle planlagte flyvninger som normalt i denne perioden. SAS har vist til
at omdisponeringen av fly og besetninger ble gjort slik at færrest mulig passasjerer
skulle rammes av lange forsinkelser disse dagene. Nemnda mener derfor at det er
sannsynliggjort at kanselleringen i dette tilfellet ikke kunne ha vært unngått selv om
alle rimelige tiltak var truffet. Klager og hans medreisende har dermed ikke rett til
standarderstatning.

Vedtak

Transportklagenemnda - fly anbefaler ikke at klager gis medhold.