Vedtak i Transportklagenemnda
- Kollektivreiser

Sammendrag

Krav om erstatning - koffert stjålet under reise med buss

Dato
13.11.2019

Saksnummer
2019-02334

Tjenesteytere
Konkurrenten AS

Klager har i det vesentlige anført

Klager reiste 3. mai 2019 med busselskapet Konkurrenten AS fra Kristiansand til Oslo.
Ved ankomst i Oslo oppdaget klager at kofferten, som hun la i bagasjerommet ved
avreise, var stjålet. Ifølge klager var det hun og en annen passasjer som ble frastjålet
bagasjen på denne turen. 

Etter klagers mening er det rart at selskapet ikke har bedre overvåking / kontroll over
bagasjen som de reisende må oppbevare i bagasjerommet. Først og fremst fordi luken til
bagasjerommet står åpen frem til avgang, men og fordi sjåføren ikke har noen form for
overvåking av bagasjelukene når de åpnes.

Bussen hadde et stopp underveis som ikke var ved en angitt holdeplass, hvor
bagasjeluken var ulåst mens føreren var inne på bensinstasjonen. På det grunnlag
anfører klager at føreren har opptrådt grovt uaktsom og at selskapet således er ansvarlig
for tapet av bagasjen. Klager har fremlagt dokumentasjon på verdien av klær og
gjenstander i kofferten, og krever at Konkurrenten AS erstatter det tapte innholdet.

Tjenesteyterne har i det vesentlige anført
Konkurrenten AS er ikke enig i at selskapet er ansvarlig i dette tilfellet, og kan ikke si seg
enig i klagers anførsel om at sjåføren har utvist grov uaktsomhet. 

Når det gjelder klagers kommentar om at bussen hadde pausestopp underveis
på et stopp som ikke er holdeplass, er dette feil. Selskapets busser stopper på
Telemarksporten på alle avganger og der er det annonsert pause på ti minutter. 

For øvrig viser selskapet til vedlagt mailkorrespondanse med klager. 

Selskapet kan på overnevnte grunnlag ikke imøtekomme klagers krav i denne saken.

Nemnda bemerker

Klager krever erstatning for koffert med innhold som forsvant på reise med buss fra
Kristiansand til Oslo den 3. mai 2019.

Klager antar at kofferten ble stjålet fra bussens bagasjerom under en pausestopp hvor
sjåføren forlot bussen med bagasjeluken ulåst og gikk inn på en bensinstasjon. 

Nemnda viser til vilkår for transport med rutegående busstrafikk i Norge, godkjent av
Samferdselsdepartementet 27. februar 2004, som regulerer transportørens ansvar og
erstatning for tap av eller skade på reisegods. Vilkårenes § 12 lyder: 
"Transportøren er ikke ansvarlig for tap av eller skade på gjenstander som tas med
fraktfritt med mindre det kan påvises forsett eller grov uaktsomhet fra betjeningens side.
For øvrig reguleres selskapets ansvar av Bilansvarsloven av 3. februar 1961."

Nemndas flertall, nemndas leder og bransjerepresentantene, bemerker 
at en vurdering av hvorvidt busselskapet har opptrådt grovt uaktsomt, reiser
bevisspørsmål som vanskelig kan klarlegges under saksbehandling i nemnda. Saken bør
derfor avvises fra behandling i nemnda, jf. transportklagenemndforskriften § 6-2 bokstav
d. 

Mindretallet, forbrukerrepresentanten, legger til grunn at det ikke er bestridt at tyveriet
må ha skjedd på Telemarksporten, hvor sjåføren forlot bussen uten å låse bagasjeluken.
Mindretallet mener derfor at det er forsvarlig å realitetsbehandle saken. 
Mindretallet mener at klager må få medhold i dette tilfellet. Etter mindretallets
oppfatning må det anses grovt uaktsomt av sjåføren å forlate bussen med ulåst
bagasjeluke ettersom han da ikke lenger har tilsyn med bagasjen. Dette i motsetning til
under selve kjøringen, da sjåføren har et visst tilsyn med bagasjen og der det kan være
praktisk å ha luken ulåst for å lette inn- og utlasting av bagasje.

Saken avvises i samsvar med flertallets syn.

Ved sluttbehandlingen av saken i nemnda var den andre forbrukerrepresentanten syk.
Vedtaket ble fattet i medhold av transportklagenemndforskriften § 5-5 (5).

Vedtak

Saken avvises fra behandling i Transportklagenemnda Kollektivtransport.