Vedtak i Transportklagenemnda - Fly

Sammendrag

Krav om refusjon som følge av kansellert flyvning.

Dato
06.04.2022

Saksnummer
2021-01656

Tjenesteytere
Flightfinder.no
SAS

Klager har i det vesentlige anført

Klager og hennes reisefølge, til sammen to personer, skulle reise med SAS fra Stavanger
til Helsinki via Oslo den 9.–14. april 2020. Reisen ble bestilt gjennom Flightfinder.no.
Klager fant selv informasjon på SAS sin nettside om at Oslo-Helsinki den 9. april 2020 var
kansellert. Klager mottok ingen informasjon fra verken byrå eller flyselskap, og kontaktet
Flightfinder og ba om refusjon. Byrået bekreftet at de har søkt refusjon fra SAS den 5.
april 2020, at dette ville ta 8-10 uker, og at de ville belaste 495 kroner per person for
refusjonssøknaden. Klager har gjentatte ganger etterlyst refusjonen, og kontaktet også
SAS direkte som henviste klager til byrået som har utstedt billettene. Klager ønsket å
søke refusjon fra SAS direkte selv, og ba om å få oppgitt billettnummer, da dette ikke
stod på reisedokumentene. Klager har ikke fått tilbakemelding fra byrå.

Tjenesteyterne har i det vesentlige anført
Flightfinder.no har til tross oppfordring fra sekretariatet ikke fremmet tilsvar for nemnda.
Til klager har Flightfinder forklart at de har søkt refusjon, og at de ikke kan påvirke
prosessen.

SAS har inngitt følgende tilsvar til nemnda: 
Klager med reisefølge har fremmet krav mot SAS der det kreves refusjon av ubenyttet
reise samt standardkompensasjon etter EU-forordning 261/2004. SAS bestrider kravet
delvis.

Det er undersøkt vedrørende refusjon av booking TYCW4A ,og billettene er fullt ut
refundert av agenten den 07.07.20.

Klager hadde opprinnelig en booking via reisebyrå med SK4016 og SK2702
mellom Stavanger og Helsinki den 09.04.20. Flyvningene ble imidlertid kansellert.

Kanselleringene skyldtes den globale spredningen av Corona-viruset (Covid-19). Det
rettslige grunnlaget for avvisningen av kravet er EU-forodning 261/2004 («forordningen»)
artikkel 5, og kapittel 4 i kommisjonens tolkningsveileder for forordningen under Corona-
pandemien. Tidspunktet for kanselleringene var i denne saken også så nært opp til
tidspunkt for utbruddet at det i særlig grad må anses som ekstraordinært. SAS viser her
til vedlagt liste over innstilte flyvninger grunnet Covid-19.

Klager ble booket om fra Stavanger til Oslo den 09.04.20 til en ny avgang som hadde
avreise og ankomst 20 minutter senere, det vises her til vedlagt booking historie. På det
tidspunktet klager selv avbestilte reisen var det enda ikke booket et alternativ for den
innstilte flyvninger fra Oslo til Helsinki (SK2702). Klager har selv forklart at hun oppdaget
at flyvningen var innstilt når hun skulle avbestille reisen. Det er reisebyrået som er
ansvarlig for å informere sine kunder om endringer som oppstår på reisen.

SAS viser til selskapets redegjørelse og anfører at flyvningene ble kansellert som følge
av ekstraordinære omstendigheter som ikke kunne ha vært unngått selv om alle rimelig
tiltak ble truffet. Krav om standarderstatning må derfor avslås. 
Kravet må derfor avslås.

Nemnda bemerker

Nemnda legger til grunn at  klagers flyvning ble kansellert som følge av covid-19.
Nemnda har særlig sett hen til at Helsinki var stengt for inn og utreise fra 27. mars og i
tre uker, hvilket dekker klagers reisedato. Klager med reisefølge har følgelig ikke krav på
standarderstatning. 

Ved kansellering fra flyselskapets side har passasjerene rett på refusjon hvis de velger
det, jf. EU-forordningen artikkel 5 jf. artikkel 8. Klager har i denne saken krevd refusjon.

Billettene ble bestilt via reisebyrået, Flightfinder.no. Det er imidlertid flyselskapene
som er ansvarssubjekter etter EU-forordning 261/2004. Det innebærer at SAS som
utgangspunkt skal refundere billettene til klager.

Nemnda har merket seg at SAS har vist til at billettene ble fullt ut refundert av
reisebyrået Flightfinder.no  den 7. juli 2020, men har ikke fremlagt noen dokumentasjon
for dette. Klager har i sin fremstilling til nemnda opplyst at hun ikke har mottatt noen
tilbakebetaling.

Klager har krav på refusjon av sine billetter. I den utstrekning dette ikke allerede er
gjennomført, anbefaler nemnda at SAS refunderer direkte til klager, og eventuelt søker
regress hos reisebyrået. Klager har krav på full refusjon for sine utgifter, uten fradrag for
gebyr.

Vedtak

Transportklagenemnda anbefaler at SAS refunderer direkte til klager, i den utstrekning
dette ikke allerede er gjennomført, og uten fradrag for gebyr.