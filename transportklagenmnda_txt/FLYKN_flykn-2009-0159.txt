Vedtak i Transportklagenemnda - Fly

Sammendrag

Klager mener å ha rett på, i følge EU-bestemmelsene, å få dekket sine
utgifter til overnatting i Barcelona og ny billett fra Barcelona til Bergen
som følge av nektet ombordstigning på flyet fra Barcelona til Bergen.

Dato
20.01.2010

Saksnummer
159/09F

Tjenesteyter
KLM

Klager mener å ha rett på, i følge EU-bestemmelsene, å få dekket sine utgifter til overnatting i
Barcelona og ny billett fra Barcelona til Bergen som følge av nektet ombordstigning på flyet fra
Barcelona til Bergen.

Klager har i det vesentlige anført:

Da klager 23. juli 2008 skulle sjekke inn på flyet fra Barcelona til Bergen ble hun nektet
ombordstigning. Klager prøvde å sjekke inn på sin returreise av en billett fra Bergen-
Barcelona-Bergen. KLM forklarer avvisningen med at klager ikke hadde benyttet
utreisebilletten. Klagers oppfatning er at dette er i strid med EUs bestemmelser, med KLMs
egne regler og med norsk Lov om forbrukerkjøp. I det minste mener hun å ha rett på refusjon
av skatter og avgifter knyttet til billetten som ikke ble brukt, både på ut- og returreise.

KLM har i det vesentlige anført:

Klager ble avvist på sin returreise, da hun ikke hadde brukt første del av billetten, utreisen.
KLM henviser til: Article V. 6 of the General Conditions of Carriage (GCC).

KLM vil på dette grunnlag ikke innfri klagers krav.

Nemnda bemerker:

Klager har bestilt reise fra Bergen tur/retur Barcelona. Nemnda legger til grunn at det ikke
fremgår av billetten at returreisen bortfaller dersom utreisen ikke benyttes. Nemnda legger
videre til grunn at klager ved bestilling av reisen over Internett heller ikke ble spesielt gjort
oppmerksom på dette.

Nemnda har ved den videre vurdering delt seg i et flertall og et mindretall.

Nemndas flertall, lederen og forbrukernes representanter, er av den oppfatning at
det i dag ikke kan anses som allment kjent at man ikke har anledning til å benytte en
returbillett hvis man ikke har benyttet utreisebilletten.

Flertallet viser til at det i dagens flymarked er vanlig med enkeltreiser. Der er videre vanlig
at flyselskapene benytter uttrykket tur/retur-reiser på sine hjemmesider til tross for at de i
realiteten selger to enkeltreiser. Flertallet er av den oppfatning at et sort flertall av forbrukere
vil finne det overraskende og ulogisk at man ikke har anledning til å benytte billetten kun den
ene veien. Forbrukeren har betalt for reise frem og tilbake, og det er langt fra innlysende at
noen kan tape på/ha innvendinger mot at man kun benytter plassen den ene veien.

Konsekvensene av ikke å benytte utreisebilletten er store. Det er derfor svært viktig å
informere tydelig om dette. Det er etter flertallets vurdering ikke tilstrekkelig at en opplysning
om dette kun står i selskapets vilkår. KLM må etter flertallets vurdering bære ansvaret for
mangelfull informasjon. Flertallet anbefaler at KLM erstatter klagerne de utgiftene de ble
påført som følge av at returbillettene var kansellert.

Nemndas mindretall, flyselskapenes representanter, er av en annen oppfatning.
Flyselskapene har tradisjonelt priset tur/retur billetter lavere enn to enkeltbilletter.
Dette må anses for kjent. Klagerne har videre ved kjøpet av reisen akseptert KLMs
betingelser. Det fremkommer av betingelsene at flyselskapet kan avvise en passasjer
som ikke benytter flykupongene i rekkefølge. Etter mindretallets vurdering var det
berettiget av KLM å avvise klagerne, og at klagerne selv må bære utgiftene til nye
billetter til hjemreisen.

På bakgrunn av flertallets vurdering traff nemnda slikt

Vedtak:

Flyklagenemnda anbefaler at KLM erstatter klagerne de utgifter de ble påført som følge av at
returbillettene var kansellert.

Nemnda hadde slik sammensetning ved behandling av saken:

Lagdommer Einar Kaspersen, leder

Elise Korsvik, Forbrukerrådet

Lars Grøndal, Forbrukerombudet

Amine Hansen, Norwegian Air Shuttle ASA

Anniken Wallin, Austrian Airlines