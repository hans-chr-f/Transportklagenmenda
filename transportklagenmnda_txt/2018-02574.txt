Vedtak i Transportklagenemnda - Fly

Sammendrag

Krav om standardkompensasjon ved forsinkelse. Selskapet har ikke inngitt tilsvar.

Dato
25.09.2019

Saksnummer
2018-02574

Tjenesteytere
Brussels Airlines

Klager har i det vesentlige anført

Klager skulle reise fra Roma (FCO) til Brussel (BRU) med Brussels Airlines flyvning SN3182
den 22. mai 2018 kl. 17.50. Flyvningen ble forsinket, og klager mistet sin planlagte
videreforbindelse med SN2287 kl. 20.50. De tre passasjerene ble booket om via Frankfurt
neste dag. 

På bakgrunn av forsinkelsen har klager fremsatt krav om standardkompensasjon i
henhold til EU-forordning 261/2004 på 400 euro pr. person, totalt 1 200 euro for tre
passasjerer.

Tjenesteyterne har i det vesentlige anført
Brussels Airlines har tross oppfordring ikke inngitt tilsvar til nemnda. 

Til klager har flyselskapet forklart at flyvning SN3182 ble forsinket som følge av sent
innkommende fly. Flyvningen før ble forsinket som følge av værforhold. Klager ble
booket om med Lufthansa fra Roma via Frankfurt til Oslo neste dag, 23. mai 2018.

Nemnda bemerker

Flyselskapet har tross oppfordring ikke avgitt uttalelse til nemnda. Nemnda treffer
da vedtak basert på opplysningene som er fremkommet tidligere i saken, jf.
transportklagenemndforskriften § 5-3 tredje ledd. 

Nemnda legger da til grunn at klager ankom Oslo neste dag. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Brussels Airlines har ikke gitt noen redegjørelse eller fremlagt noe dokumentasjon for
at forsinkelsen skyldtes ekstraordinære omstendigheter som ikke kunne vært unngått.
Forsinkelsen gir etter dette rett til standarderstatning på 400 euro pr. person, totalt 1 200
euro for tre passasjerer.

Vedtak

Transportklagenemnda - fly anbefaler at Brussels Airlines utbetaler til klager
standardkompensasjon på 1 200 euro.