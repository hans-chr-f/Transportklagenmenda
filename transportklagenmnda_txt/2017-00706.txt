Vedtak i Transportklagenemnda - Fly

Sammendrag

Krav om refusjon av utgifter grunnet nektet ombordstigning.

Dato
16.02.2018

Saksnummer
2017-00706

Tjenesteytere
Tripmonster / Tripmate

Klager har i det vesentlige anført

Klager hadde bestilt en reise hos Tripmonster fra Oslo til Orlando via København
og Toronto for avreise 31. mars - 4. april 2017. Returen gikk via Washington og
Frankfurt. Avreise fra Gardermoen gikk fint, men klager og hennes reisefølge ble nektet
ombordstigning på LH6822(operert av Air Canada) i København med den begrunnelse at
de ikke hadde eTA (visum, Electronic Travel Authorization) til Canada. Klager hadde ESTA
(visum, Electronic System for Travel Authorization) for mellomlanding i USA på returen,
men ble aldri fortalt at hun også måtte ha visum for reise til Canada. 

Klager måtte avbryte reisen og returnere til Oslo. Hun tapte hele feriereisen, flybilletter
kroner 7 191, hotell i Orlando USD 98,99, et forhåndsbetalt arrangement hun skulle delta
på i Orlando USD 419 (inkl forsikring), samt flybilletter København-Oslo kroner 2 996,
samlet tap per dagens kurs kroner 14 791. 

Klager leste all informasjon fra Tripmonster før avreise, ESTA til USA, gyldig pass, ingen
informasjon om eTA til Canada. Hun stiller seg sterkt kritisk til at Tripmonster ikke ga
tydelig beskjed om at det nå også er påkrevd med eTA til Canada. 

Klager krever refusjon av sine tapte utgifter.

Tjenesteyterne har i det vesentlige anført
Den 4. februar 2017 bestilte klager en reise på Tripmonsters hjemmeside med t/r Oslo -
Orlando. Før klager fikk fullført sin bestilling måtte hun krysse av for å ha lest regler og
vilkår. Her kommer det frem at det er den reisendes ansvar å kontrollere visumregler for
sluttdestinasjon og eventuelle mellomlandinger. Videre står det at passasjerer som reiser
til USA og Canada må ha ESTA og eTA. Det vises til fremlagt utskrift av vilkårene. 

Klager kontaktet Tripmonster fra København, hun hadde da reist med SAS fra Oslo til
København. Etter at reisen er påbegynt er det flyselskapet som har tatt over kontrollen,
og Tripmonster har ikke lenger tilgang til klagers billetter eller mulighet til å booke dem
om. Tripmonster forklarte klager at i tråd med reisebyråets regler og vilkår er hendelser
som skjer underveis på reisen utenfor Tripmonsters kontroll. Tripmonster ba klager ta
kontakt med flyselskapet United Airlines (billetten er utstedt på UA-dokument) for hjelp. 

Da klager har godkjent regler og vilkår kan ikke Tripmonster holdes ansvarlig for at klager
ikke har oppfattet visumreglene. 

Tripmonster kan ikke imøtekomme klagers krav.

Nemnda bemerker

Passasjerene plikter selv å sørge for å ha nødvendige reisedokumenter, herunder
visum. Manglende visum kan føre til at passasjerene ikke får reise inn i vedkommende
land. Flyselskapet er ansvarlig for å kontrollere at passasjerene har nødvendige
reisedokumenter. Dersom selskapet tar med passasjerer som ikke har papirene i orden,
kan selskapet bli ilagt en bot av vedkommende land. Selskapet må vider besørge retur av
passasjeren. Da selskapet kontrollerte reisedokumentene i København og fant at klager
manglet visum, var det korrekt å nekte henne ombordstigning. 

Før klager fikk fullført sin bestilling hos Tripmonster måtte hun krysse av for å ha lest
regler og vilkår. Her kommer det frem at det er den reisendes ansvar å kontrollere
visumregler for sluttdestinasjon og eventuelle mellomlandinger. Videre står det at
passasjerer som reiser til USA og Canada må ha ESTA og eTA.

I forholdet mellom passasjeren og flyselskapet eller reiseselskapet er det etter nemndas
vurdering passasjeren som har ansvaret for å ha gyldige reisedokumenter. I dette
tilfellet var klager gjennom Tripmonsters regler og vilkår gjort oppmerksom på hvilke
visumregler som gjaldt i Canada.

Nemnda er av den oppfatning at Tripmonster ikke er ansvarlig for at klager ikke kom
videre fra København og finner ikke å kunne anbefale at klager gis medhold.

Vedtak

Transportklagenemnda - fly finner ikke å kunne anbefale at klager gis medhold.