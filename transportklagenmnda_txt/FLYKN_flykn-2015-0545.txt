Vedtak i Transportklagenemnda - Fly

Sammendrag

Krav om refusjon av utgifter grunnet kansellering.

Dato
12.02.2016

Saksnummer
0545/15F

Tjenesteyter
SAS

Krav om refusjon av utgifter grunnet kansellering.

Klager har i det vesentlige anført:

Klager og hans familie skulle reise fra Trondheim til Sanford i Florida via Oslo og Keflavik
den 27. mars 2015, med retur den 8. april. SK355 fra Trondheim til Oslo med avgang kl.
11:25 ble kansellert, og klagerne ble fraktet med buss på strekningen. Klagerne mistet sin
videreforbindelse, og ble booket om via Frankfurt. De ankom omsider Florida den 30. mars,
tre dager forsinket, men til feil flyplass. Klagerne måtte derfor ta drosje til riktig flyplass for å
hente leiebilene sine. Klagerne mistet tre dager av ferien sin, som var i forbindelse med feiring
av en 70-årsdag.

Klagerne stiller seg undrende til SAS begrunnelse for kanselleringen. Det var ikke dårlig
vær den 27. mars. Dersom klagerne hadde blitt informert om kanselleringen på et tidligere
tidspunkt, kunne de kjørt bil til Oslo og rukket sin avgang til Keflavik og Sanford.

Klagerne hadde bestilt hus i Florida. De krever refusjon av tre tapte dager av forhåndsbetalt
husleie og leiebil, til sammen kroner 5&nbsp;022. Klagerne har fått refundert utgifter til drosje
og gebyr for sen uthenting av leiebil.

Det vises for øvrig til klagers brev.

SAS har i det vesentlige anført:

SK355 ble kansellert grunnet mangel på crew som følge av ekstreme værforhold på
Gardermoen dagen i forveien. Det vises til fremlagt dokumentasjon. På grunn av alle
ringvirkningene forårsaket uværet den 26. mars mange kanselleringer hele dagen den 27.
mars. Crew og fly var plassert på feil steder i forhold til trafikkprogrammet. Dette var dagene
før påskehelgen og en av årets største utfartshelger, flere tusen passasjerer ble berørt. Det
vises til fremlagt dokumentasjon.

SAS mener hendelsen ikke er kompensasjonsberettiget i henhold til EU-forordning 261/2004
da årsaken var ekstraordinære omstendigheter utenfor SAS kontroll.

SAS har refundert klagers utgifter til mat, drikke, taxi, parkering og et leiebilgebyr, men kan
ikke imøtekomme klagers krav utover dette.

Det vises for øvrig til SAS brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda legger på bakgrunn av de foreliggende opplysninger til grunn at kanselleringen
skyldtes manglende mannskap som følge av vanskelige værforhold dagen før. Nemnda er
av den oppfatning at dette er å anse som en ekstraordinær omstendighet i forordningens
forstand. Nemnda finner det videre godtgjort at kanselleringen ikke kunne vært unngått selv
om alle rimelige tiltak var truffet. Kanselleringen gir følgelig ikke rett til erstatning etter EU-
forordningen.

Anvendelsen av EU-forordningen berører ikke en passasjers rett til erstatning på annet
grunnlag.

Kanselleringen førte til at klagerne kom forsinket frem. De fikk ikke benyttet fullt ut
forhåndsbetalt leie av hus og leiebil i Florida.

SAS er i henhold til luftfartsloven § 10-20 ansvarlig for tap som følge av forsinkelse, med
mindre selskapet godtgjør at det har tatt alle forholdsregler som med rimelighet kan kreves
for å unngå tapet, eller dette ikke har vært mulig for dem. Nemnda er av den oppfatning
at SAS ikke hadde mulighet til å unngå forsinkelsen. Forsinkelsen gir følgelig ikke rett til
erstatning etter luftfartsloven.

Klager er kritisk til SAS sin håndtering av kanselleringen. SAS har ikke kommentert dette.
Nemnda er på bakgrunn av de foreliggende opplysninger enig med klager i at SAS burde ha
håndtert situasjonen på en bedre måte.

Nemnda finner etter dette ikke å kunne anbefale at klager gis medhold i sitt krav om
erstatning.

Vedtak:

Transportklagenemnda-fly finner ikke å kunne anbefale at klager gis medhold i sitt krav om
erstatning.

Vedtaket var enstemmig.