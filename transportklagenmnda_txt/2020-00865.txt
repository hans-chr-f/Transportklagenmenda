Vedtak i Transportklagenemnda - Fly

Sammendrag

Krav om erstatning for ødelagt barnevogn.

Dato
14.09.2020

Saksnummer
2020-00865

Tjenesteytere
Norwegian Air Shuttle

Klager har i det vesentlige anført

Klager reiste den 29. februar 2020 fra Oslo til Tromsø med DY370. Etter at klager forlot
flyplassen oppdaget hun at den innsjekkede barnevognen var skadet. En del på vognen
var knekt av. Den delen som er knekt er hvor toppen av vognen (sittedel/bagdel) skal
være festet. Uten den delen kan ikke sittedelen eller bagdelen brukes. 

Klager rapporterte skaden den 2. mars og mottok PIR (skaderapport). 

Klager kjøpte vognen brukt i 2019 så hun har ingen kvittering eller alder på vognen, men
i 2020 koster ny vogn kroner 12 250 på Barnas Hus. 

Klager krever den ødelagte vognen erstattet.

Tjenesteyterne har i det vesentlige anført
Klager reiste med Norwegians avgang DY370 den 29. februar 2020. Først to dager
senere, den 2. mars rapporterte klager skaden på Tromsø lufthavn. 

Norwegian viser til sine avtalevilkår som sier at skadete bagasje må vises frem til
ankomstservice på flyplassen umiddelbart etter ankomst før man forlater flyplassen. 

I henhold til Montrealkonvensjonen artikkel 31 anses bagasje som mottatt i god stand i
de tilfeller passasjeren forlater flyplassen uten å melde fra om skaden. 

Dersom klager hadde rapportert skade ved ankomst, ville Norwegian ha erstattet vognen
med fratrekk for slitasje med 20 % og 10 % per år. Dokumentasjon om alder og verdi er
nødvendig. 

Da klager ikke har meldt fra om skaden innen fristen kan Norwegian ikke imøtekomme
klagers krav.

Nemnda bemerker

Nemnda legger på bakgrunn av sakens opplysninger til grunn at klagers barnevogn ble
skadet under lufttransporten.

I henhold til luftfartsloven § 10-18 første ledd er fraktfører ansvarlig for skader på
reisegods «såfremt den hendelse som har forårsaket skaden, er inntruffet ombord
på luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset». Det er ikke anledning til å ta forbehold i generelle vilkår
som begrenser fraktførers ansvar etter luftfartsloven.

Det er langvarig nemndspraksis for at skader på barnevogn er erstatningsmessig i
henhold til luftfartsloven. Det finnes riktignok beskyttende emballasje for barnevogner
på markedet, og det må forventes at flere tar denne type emballasje i bruk. Slik
Norwegians vilkår er utformet, pålegges ikke slik emballasje benyttet, det er kun en
anbefaling. Barnevogner er svært vanlig å medbringe som bagasje, og vanligvis skjer
transporten uten at skade inntreffer. Flyselskapene bør ha et opplegg for skånsom
håndtering av disse.

Klager har lagt frem PIR som ble skrevet to dager etter ankomst Tromsø lufthavn. 

Ettersom klager ikke oppdaget skaden på barnevognen da hun mottok den på
flyplassen, har hun bevisbyrden for at skaden på vognen faktisk skjedde mens den var i
flyselskapets varetekt. Klager har fremlagt bilder av vognen som viser at festet til sittedel/
bagdel er knekt. Vognen var kjøpt brukt på Finn.no, og alderen på vognen er ukjent for
nemnda. Det er ikke mulig for nemnda å fastslå om skaden skjedde mens vognen var i
Norwegians varetekt eller om det har skjedd før eller etter. Det er selvfølgelig vanskelig å
bevise at skaden skjedde under flyvningen, men slik er reglene når skaden ikke oppdages
ved mottagelse. Nemnda finner ikke at klager i tilstrekkelig grad har sannsynliggjort at
skaden skjedde under flyvningen.

Vedtak

Transportklagenemnda-fly anbefaler at klager ikke gis medhold.