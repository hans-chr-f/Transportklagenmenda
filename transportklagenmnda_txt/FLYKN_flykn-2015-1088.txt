Vedtak i Transportklagenemnda - Fly

Sammendrag

Krevet standarderstatning i forbindelse med kansellering

Dato
12.07.2016

Saksnummer
1088/15F

Tjenesteyter
Norwegian Air Shuttle ASA

Klager har i det vesentlige anført:

Klager skulle reist fra Trondheim til København 1. mars 2015 kl. 19:10 med DY910. Flyvningen
ble kansellert og klager ble booket om til Trondheim - København via Oslo 2. mars 2015 kl.
12:00 med ankomst København kl. 18:40.

Klager krever standarderstatning 250 euro i henhold til EU-forordning 261/2004.

Det vises for øvrig til klagers brev.

Norwegian har i det vesentlige anført:

Flyselskapet måtte kansellere flygningen med DY910 fra Trondheim til København den 1. mars
grunnet akutt sykdom blant besetningen, Norwegian hadde ikke tilgjengelig stand-by crew.
Man lyktes heller ikke med å innhente ansatte med fridag i tide til å unngå forsinkelser og
kansellering. I perioden mellom 28. februar og 10. mars 2015 var Norwegian også rammet av
pilotstreik, som medførte at alternativene var få.

Norwegian fikk booket om klager til et fly neste dag til København.

I de tilfeller hvor en uregelmessighet er forårsaket av en ekstraordinær omstendighet, er
flyselskapet unntatt fra forpliktelse til å utbetale kompensasjon. I henhold til EU-forordning
261/2004 artikkel 5 (3) skal et transporterende flyselskap ikke være pålagt å betale erstatning
i samsvar med artikkel 7, dersom det kan godtgjøre at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Omstendigheter som er utenfor flyselskapets kontroll er hendelser som ikke er forårsaket av
en handling eller unnlatelse av flyselskapet.

Norwegian mener hendelsen ikke er kompensasjonsberettiget i henhold til EU-forordning
261/2004.

Det vises for øvrig til Norwegians brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Sykdom blant besetningen kan være en slik ekstraordinær omstendighet som medfører
at den reisende ikke har krav på erstatning. Sykdom hos besetningen oppstår fra tid til
annen. Flyselskapet må være forberedt på dette, og må ha en beredskapsplan for håndtering
av påregnelig sykdom. Sykdom kan likevel oppstå så plutselig eller i et slikt omfang at
flyselskapet ikke har mulighet til å unngå innstilling av en eller flere avganger. Dette må
vurderes konkret.

Nemnda legger på bakgrunn av de foreliggende opplysninger til grunn at kanselleringen
skyldtes at ett av cockpit crew ble akutt syk om morgenen. Nemnda legger videre til grunn at
Norwegians ekstrabesetning allerede var fullt beskjeftiget grunnet pilotstreik. Sykdommen
må etter nemndas vurdering anses som en ekstraordinær omstendighet, og nemnda finner
det godtgjort at kanselleringen ikke kunne vært unngått selv om alle rimelige tiltak var truffet.
Kanselleringen gir etter dette ikke rett til standarderstatning, og nemnda finner ikke å kunne
anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.