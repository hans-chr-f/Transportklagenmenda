Vedtak i Pakkereisenemnda

Sammendrag

Krav om erstatning for oppgradering til større suite som bestilt.

Dato
08.10.2014

Saksnummer
108/14P

Tjenesteyter
Apollo Reiser AS

Saken gjelder:

Krav om erstatning for oppgradering til større suite som bestilt.

Klager har i det vesentlige anført:

Klager hadde bestilt en suite på hotell Radisson Blu Resort i Arguineguin for seg og sin familie,
2 voksne og 3 barn, i forbindelse med at hun skulle gifte seg.

Dette hotellet var de eneste som hadde så store rom som klager ville ha.

Klager mener de bestilte en suite på over 200 m2, og de reagerte ikke når de fikk bekreftelsen
fra Apollo der det sto at de hadde fått en suite. Da klager tok kontakt med hotellet i desember
2013, fikk hun beskjed om at de hadde fått en suite på 75 m2 og ett soverom. De tok så
kontakt med Apollo og fikk beskjed om at de ikke kunne ha bestilt en større suite, da man må
være minimum 6 personer for å kunne få dette til. Da de bestilte i juni 2013, kunne de velge
rom, men da klager sjekket igjen i desember, var oppsettet i bestillingssystemet annerledes.

Klager fikk beskjed fra Apollo at de måtte selv ordne opp ved å høre med hotellet om de
hadde flere 4 roms suiter ledige. Alternativt kunne de velge å avbestille reisen og tape
depositumet. Alt var planlagt i forhold til bryllupet; kirken bestilt og betalt, det samme var
restaurant og kake, blomster, samt alle andre ting som skal ordnes til slike anledninger. En
avbestilling ville gitt dem et større tap enn depositumet, både økonomisk og emosjonelt.
Klager tok kontakt med hotellet, og de hadde en 4 roms suite ledig, men de måtte bestille
innen 1 døgn, og mellomlegget de måtte betale var på 2555 euro.

På bakgrunn av dette krever klager en erstatning tilsvarende 3000 euro.

Apollo har i det vesentlige anført:

Det er korrekt at Apollo hadde en suite på 215 m2 på Radisson Blu Resort Gran Canaria.
Denne suiten har plass til 6-8 personer. I beskrivelsen av hotellet lå følgende tekst inne: «4-
roms suiter for 6-8 personer. (Skal du bestille en fireromssuite for mer enn seks personer, må
du kontakte våre selgere på telefon 810 20 000 eller sende en e-post til apollo@apollo.no.)».

Det var ikke mulig å bestille denne suiten for mindre enn seks personer, og for flere enn seks
personer måtte dette gjøres pr. telefon.

Klager hevder at de fikk mistanke om at noe var galt da de mottok billettene den 13.12.13.
Imidlertid var det samme informasjon som sto på bekreftelsen de mottok 14.06.13. Hadde de
kontaktet Apollo da, ville misforståelsen blitt oppklart på et mye tidligere tidspunkt.

Klager har selv bestilt sin reise på Internett. Det som sannsynligvis har skjedd er at de har lest
beskrivelsen av den store suiten, men da de kom inn på siden der de kunne velge romstype
har de ikke fått denne opp og har derfor valgt en annen - og mindre - suite. Når man selv gjør
sin bestilling på Internett er det svært viktig at man sjekker opplysningene og påser at det
man bestiller faktisk er i henhold til hva man har planlagt å bestille.

Klager har betalt for en mindre suite og Apollo kan ikke se at det er noen feil fra deres side
i forhold til hva de faktisk har reservert. Apollo kan derfor ikke se at det er grunnlag for å
erstatte merutlegget klager hadde for å kjøpe seg opp til den store suiten.

Nemnda bemerker:

I medhold av Alminnelige vilkår for pakkereiser punkt 1, anses avtalen mellom partene inngått
ved bekreftet bestilling.

I medhold av punkt 2 omfatter avtalen pakkereisen slik den fremgår av bestilling og
bekreftelse og reisebevis eller lignende dokument.

I følge turoperatøren er denne turen i sin helhet bestilt av klageren på operatørens nettsider.
Klageren har etter fullført bestilling fått tilsendt en ordrebekreftelse hvor de nærmere
enkeltheter om bestillingen fremkommer. Så vidt nemnda kan skjønne ble denne ikke
kontrollert tilstrekkelig nøye av klager. Da billettene kom i desember ble imidlertid bestillingen
kontrollert, og da fikk klageren mistanke om at det var reservert og betalt for en mindre suite
enn den klageren mente at hun hadde bestilt.

Nemnda har ingen grunn til å betvile den forklaring om bestillingsrutinene som gis
av operatøren. Det var ikke mulig å bestille en suite for 6 - 8 personer over internett.
Internettsiden oppgir at selger må kontaktes på et oppgitt telefonnummer eller at det må
sendes en e-post med bestilling av denne spesielle suitetypen til Apollo.

Etter å ha kontaktet hotellet, valgte klageren å endre bestillingen til den største suitetypen
mot et mellomlegg på 2.555 euro.

Reklamasjonsnemnda for pakkereiser kan ikke se at det er begått noen feil fra arrangørens
side. Etter nemndas syn har klageren fått ordrebekreftelse og senere billetter som samsvarer
med den pakkereisen hun selv bestilte på nettet.

Vedtak:

Reklamasjonsnemnda for pakkereiser kan ikke anbefale at det blir gitt noen kompensasjon i
dette tilfellet.

Vedtaket er enstemmig.