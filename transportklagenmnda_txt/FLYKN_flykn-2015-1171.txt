Vedtak i Transportklagenemnda - Fly

Sammendrag

Krav om erstatning grunnet kansellering.

Dato
12.07.2016

Saksnummer
1171/15F

Tjenesteyter
KLM

Klager har i det vesentlige anført:

Klager skulle reist fra Havanna til Amsterdam og videre til Oslo 11. april 2015 kl. 16:45 med
KL0724. Denne flyvningen ble kansellert og ny tid ble 12. april kl. 16:45. Klager måtte bli en
ekstra natt på hotell i Havanna. Dette medførte til ekstra utgift for klagerne på 497 euro samt
utlegg for mat. Dessverre så fikk de ingen kvittering på matutgiftene, men det ble om lag
kroner 1&nbsp;800 for alle syv personene.

Klager ble ikke informert om endringen før den 9. februar 2015 fra Tripmonster.no. Klager
reagerer på at Tripmonster.no har hatt denne informasjonen fra KLM siden 4. september
2014.

Klager ble lovet kompensasjon fra KLM for ulempen, men dette løftet ble trukket tilbake i
etterkant. Det var KLM som kansellerte denne flyvningen og klager mener at det er KLM som
sitter med hovedansvaret og de burde ha varslet passasjerene. Klager mener også at KLM ikke
kan skjule seg bak Tripmonster.no hvor billetten var kjøpt.

Klager krever refusjon av utlegg for hotell på 497 euro og 1&nbsp;800 kroner for matutgifter.

Det vises for øvrig til klagers brev.

KLM har i det vesentlige anført:

Flyvningen KL0724 den 11. april 2015 (Havanna til Amsterdam) ble kansellert. De reisende ble
ombooket til neste dag.

Reisebyrået ble informert om kanselleringen den 4. september 2014. I henhold til EU-
forordning 261/2004 artikkel 5 nr. 1 gir kanselleringen ikke rett til erstatning dersom
flyselskapet informerer om kanselleringen minst to uker før planlagt flygning. Det er
reisebyråets ansvar å informere passasjeren.

KLM beklager at de i e-post til klager opplyste at de ville utbetale 420 EUR. Dette skyldtes en
misforståelse.

KLM kan på grunnlag av ovennevnte ikke imøtekomme klagers krav.

Det vises for øvrig til KLMs brev.

Nemnda bemerker:

Nemnda legger på bakgrunn av de foreliggende opplysninger til grunn at avgangen fra
Havanna 11. april 2015 ble kansellert som følge av en ruteendring. Ruteendring forekommer
hos de fleste flyselskap fra tid til annen. De fleste flyselskap forbeholder seg også retten
til ruteendring. Nemnda anser dette kjent. Nemnda legger således til grunn at KLM hadde
anledning til å kansellere flygningen..

Kansellering gir grunnlag for standarderstatning etter EU-forordning 261/2004 artikkel 5
jf. artikkel 7 med mindre flyselskapet informerer om endringen minst to uker før planlagt
avgangstid. Billettene var her kjøpt gjennom et reisebyrå, og kommunikasjon mellom
flyselskap og passasjer går gjennom reisebyrået.

Nemnda legger til grunn at KLM den 4. september 2014 informerte reisebyrået,
Tripmonster, om endringen. Det er innen fristen, og kanselleringen gir følgelig ikke rett til
standarderstatning etter forordningen. Det er heller ikke krevet.

Anvendelse av forordningen berører ikke passasjerens rett til erstatning på annet grunnlag, jf.
forordningen artikkel 12.

Ruteendringer vil kunne skape problemer og tap for den reisende, og flyselskapet må
etter nemndas vurdering være ansvarlig for påregnelig tap som følge av ruteendring. Etter
nemndas vurdering er det ikke anledning til å begrense dette i vilkårene.

Klagerne ble påført utgifter til hotell og mat. Nemnda er av den oppfatning at KLM bør
erstatte sannsynliggjorte utgifter. Klager har fremlagt kvittering for hotellutgifter på 497 EUR.
Nemnda anbefaler at KLM erstatter denne utgift.

Klagerne opplyser at de ikke har kvitteringer for matutgifter. De har anslått utgiftene til NOK
1&nbsp;800. KLM har ikke kommentert beløpets størrelse. Sett hen til at reisefølget besto av
syv personer anser nemnda kravet som rimelig og anbefaler at KLM erstatter dette.

Nemnda bemerker avslutningsvis at KLM i e-post av 22. juni 2015 opplyst at de vil utbetale
en erstatning på 420 EUR. Nemnda er av den oppfatning at KLM ikke ensidig kan trekke dette
tilsagnet tilbake. KLM er forpliktet til å følge opp tilbud gitt av egne ansatte.

Nemnda bemerker også at Tripmonster burde ha informert klagerne om endringen kort tid
etter at Tripmonster ble informert om endringen.

Vedtak:

Transportklagenemnda-fly anbefaler at KLM erstatter klagerens utgifter til hotell med 497 EUR
og utgifter til mat med 1&nbsp;800 NOK.

Vedtaket var enstemmig.