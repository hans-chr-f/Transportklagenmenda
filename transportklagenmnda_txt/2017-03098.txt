Vedtak i Transportklagenemnda - Fly

Sammendrag

Krav om standardkompensasjon og refusjon av utgifter ved forsinkelse.

Dato
14.08.2018

Saksnummer
2017-03098

Tjenesteytere
Norwegian

Klager har i det vesentlige anført

Klager reiste med Norwegians flyvning DY1838 fra Bergen (BGO) til Las Palmas (LAS)
11. november 2017 kl. 12.10. Flyvningen ble imidlertid forsinket med fem timer.
Forsinkelsen medførte at klager ikke nådde sin videreforbindelse videre til Tenerife, og
hun måtte overnatte på Gran Canaria. På grunn av forsinkelsen har hun fremsatt krav
om standardkompensasjon i henhold til EU-forordning 261/2004 på 600 euro, samt
refusjon av utgifter til hotell til 190 euro, taxi til 9,20 euro og ny flybillett til 74,79 euro.

Tjenesteyterne har i det vesentlige anført
Norwegians flyvning DY1838 fra Bergen til Las Palmas 11. november 2017 ble omdirigert
til Oslo etter lynnedslag som oppstod rett etter avgang fra Bergen. Flyvningen ble derfor
forsinket. 

Avgangen var planlagt med flymaskin LN-NGG. Flyet ble truffet av lyn rett etter avgang,
og det ble bestemt at flyet måtte inspiseres, og ble derfor omdirigert til Oslo lufthavn.
En slik undersøkelse er obligatorisk etter et lynnedslag. Vekt- og balanseberegning
av fly gjøres før hver avgang. Alle fly har en standardisert vekt som legges til grunn i
utregningen, men beregningen for en aktuell flyvning må gjøres før hver avgang og
ta hensyn til passasjerer, bagasje og drivstoff. Drivstoffets tyngde reduseres under
flyvningen, og beregningen av vekt ved landing kalkuleres etter beregnet drivstofforbruk
underveis. Da denne hendelsen oppstod rett etter avgang, og flyet måtte lande før
planlagt drivstoff var brukt opp, hadde flyet en beregnet vekt til landing i Las Palmas.
Flyet var således for tungt til å kunne lande, og måtte sirkulere i luftrommet i cirka
to timer før det kunne lande ved Oslo lufthavn. En overvektslanding vil utgjøre en
sikkerhetsrisiko. 

Det ble arrangert flybytte i Oslo til LN-DYE. Avgangen ble satt opp fra Oslo kl. 16.00
samme dag, og ankom Las Palmas kl. 21.42 lokal tid. Planlagt ankomsttid var kl. 16.42.
Totalt ble avgangen forsinket med cirka fem timer. 

Norwegian anfører at de ovennevnte forhold utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004,,og at
forsinkelsen ikke kunne vært unngått selv om alle rimelige tiltak ble truffet. Selskapet
avviser på dette grunnlag klagers krav om standardkompensasjon. 

Det følger vider av luftfartsloven § 10-20 at fraktføreren er fritatt for sin erstatningsplikt
dersom han godtgjør at han selv og hans folk har hatt alle forholdsregler som med
rimelighet kan kreves for å unngå tapet, eller at dette ikke har vært mulig for dem.
Norwegian anfører at årsaken til disse uregelmessighetene, herunder lynnedslag og
påfølgende inspeksjon, er utenfor flyselskapets kontroll. Selskapet satte inn nytt fly på
ruten, og unngikk dermed en lengre forsinkelsen og en potensiell kansellering. Selskapet
avviser på dette grunnlag klagers øvrige krav.

Nemnda bemerker

Norwegians flyvning DY1838 fra Bergen til Las Palmas 11. november 2017 ble omdirigert
til Oslo, og flyvningen ble fem timer forsinket til Las Palmas. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 
På bakgrunn av fremlagt dokumentasjon, legger nemnda i dette tilfellet til grunn at
forsinkelsen skyldtes at LN-NGG som betjente klagers flyvning ble truffet av lyn kort
tid etter avgang fra Bergen. Flyvningen ble omdirigert til Oslo for inspeksjon, og måtte
sirkulere over flyplassen i to timer i påvente av tillatt landingsvekt. 

Nemnda mener at lynnedslag må anses som en ekstraordinær omstendighet i
forordningens forstand. Norwegian iverksatte tiltak ved at en ny flymaskin, LN-DYE, ble
reposisjonert til å betjene klagers avgang for å forhindre ytterligere forsinkelser og en
eventuell kansellering. Nemnda legger til grunn at en forsinkelse på mer enn tre timer
ikke kunne vært unngått selv om alle rimelige tiltak ble truffet. Forsinkelsen gir etter
dette ikke rett til standarderstatning, og nemnda anbefaler ikke at klager gis medhold i
sitt krav. Nemnda kan heller ikke se at klager har krav på erstatning på annet grunnlag.

Vedtak

Transportklagenemnda - fly anbefaler ikke at klager gis medhold.