Vedtak i Transportklagenemnda
- Kollektivreiser

Sammendrag

Ilagt gebyr som følge av utløpt billett.

Dato
18.04.2018

Saksnummer
2018-00682

Tjenesteytere
Brakar

Klager har i det vesentlige anført

Klagers datter reiste den 21. februar 2018 med buss fra Åssiden VGS til Bragenes torg. 

På Bragenes torg tok klagers datter ny buss videre til Strømsø. På bussen til Strømsø var
det kontroll og klager ble ilagt gebyr fordi billetten var utløpt for 52 minutter siden. 

Klager finner det urimelig å godta denne boten da kortet var gyldig da reisen startet, og
vanligvis gjelder en billett inntil to timer. I dette tilfellet er det snakk om minutter. 

Klager krever derfor at Brakar frafaller det ilagte gebyret.

Tjenesteyterne har i det vesentlige anført
Brakar viser til henvendelse vedrørende gebyr ilagt på bussen 23. februar 2018. 

Årsaken til ileggelsen var at klager ikke hadde gyldig ungdomsbillett da hun gikk på ny
buss på Strømsø. 

En ungdomsbillett er sammenhengende gyldig i 30 dager fra man starter billetten på
bussen. Det er ingen gyldighet på to timer som klagers mor refererer til.

Brakar kan ikke se noen grunn til at klager skal få slippe dette gebyret og opprettholder
derfor tidligere avgjørelse i saken.

Nemnda bemerker

Klagers datter på 16 år ble ved kontroll på bussen fra Bragernes torg til Stømsø den 23.
februar 2018 ilagt tilleggsavgift da hun ikke kunne vise gyldig billett. 

Brakars transportvedtekter pkt 5 bestemmer at reisende som ved kontroll ikke fremviser
gyldig billett, plikter å betale tilleggsavgift. 

Nemnda legger til grunn at klagers datter hadde månedskort og at dette var utløpt 52
minutter før kontrollen. Hun hadde følgelig ikke gyldig billett.

Vilkårene for å ilegge tilleggsavgift var således til stede.

Nemnda bemerker at det er den reisendes ansvar å sørge for å ha gyldig billett og å følge
med på når periodebilletter utløper. Månedskort er gyldige fram til et bestemt tidspunkt
og ikke 1 eventuelt 2 timer i tillegg slik som for enkeltbilletter.

Nemnda finner ikke å kunne legge avgjørende vekt på at datteren hadde gyldig billett
da hun reiste fra skolen. Kontrollen fant sted på en ny buss noe senere. Dersom det var
problemer med å få kjøpt nytt månedskort, kunne hun ha kjøpt enkeltbillett på bussen. 

Nemnda finner ikke grunnlag for å anbefale at tilleggsavgiften frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.