Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
24.11.2022

Saksnummer
2022-01141

Tjenesteytere
SAS

Klager har i det vesentlige anført

Klager skulle reise med SAS fra Tromsø til Haugesund via Oslo den 28. januar 2022
(rutenummer SK4425 og SK320). Planlagt avgangstid fra Tromsø var kl. 17:05, med
ankomst i Oslo kl. 19:00. Derfra var planlagt avgangstid kl. 19:55, med ankomst i
Haugesund kl. 20:50. 

Samme dag oppdager klager ved en tilfeldighet at flyvningen hadde blitt endret til å ha
avgangstid mye tidligere enn opprinnelig planlagt avgangstid. Ifølge SAS sin kundeservice
hadde flyvningen mellom Oslo og Haugesund blitt kansellert, og klager hadde derfor
fått en automatisk ombooking av reisen. SAS hevdet at dette skjedde den 4. januar,
og at klager hadde blitt ombooket kort tid etter. Klager anfører at han aldri mottok
noen beskjed (verken pr. e-post eller SMS) om at flyvningen var blitt endret. Endringen
ble oppdaget ved en tilfeldighet, og klager forlot jobben tidligere for å rekke den nye
flyvningen. Klager har dessverre ikke adgang til den nye flybilletten da han ikke fikk
skrevet den ut på flyplassen, og den ble fjernet fra SAS sin app kort tid etter reisen. 

Klager har bemerket at han fikk ny reiserute to ganger. Den første endringen var
som nevnt avreise fra Tromsø tidligere enn planlagt (SAS sin flyvning SK4417), og
videre fra Oslo til Haugesund med en SAS-flyvning med planlagt avgangstid cirka
16:30 og planlagt ankomst i Haugesund rundt 17:00.  Den andre endringen kom av at
flyvningen fra Tromsø til Oslo (SK4417) ble forsinket (dro cirka 15:00), slik at klager mistet
videreforbindelsen i Oslo. Klager ble endelig rutet om til WF155 fra Oslo til Bergen via
Sogndal, for å så ta WF1017 fra Bergen til Haugesund (ankomst 20:45). 

Det er fremsatt krav om standarderstatning i henhold til EU-forordning 261/2004 om
flypassasjerers rettigheter.

Tjenesteyterne har i det vesentlige anført

SAS har ikke fremmet tilsvar til Transportklagenemnda. Til klager direkte har SAS svart at
de beklager at reisen ikke gikk i henhold til planen. Å forsinke eller kansellere en flyvning
er selskapets siste alternativ, men noen ganger er dette den eneste muligheten. Etter
undersøkelse skjedde endringene 14 dager før avreise. SAS kan derfor ikke utbetale
EU-kompensasjon i denne saken. SAS beklager at det var sent å informere klager om
endringene.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. SAS har tross
oppfordring ikke avgitt uttalelse til nemnda.

Basert på sakens dokumentasjon legger nemnda til grunn at klagers avgang fra Oslo til
Haugesund (SK230) ble kansellert, og at klager sin reise ble omrutet. Omrutingen innebar
tidligere avreise fra Tromsø, og tidligere ankomst i Haugesund. Spørsmålet er om klager
har rett på standarderstatning for kanselleringen.

Kansellering gir rett til standarderstatning med mindre flyselskapet godtgjør at
kanselleringen skyldes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5. Retten til
standarderstatning faller bort i tilfeller hvor passasjeren blir informert om kanselleringen
minst to uker før avreise, jf. forordningens artikkel 5 punkt 1 bokstav c) i.

Det er flyselskapene som er ansvarssubjekter etter forordningen. Under forordningen
har flyselskapet bevisbyrden for at det har informert passasjeren om kanselleringen og
om når dette ble gjort, jf. EU-forordning 261/2004 artikkel 5 punkt 4. Dersom flyselskapet
ikke kan bevise at passasjeren ble informert om kansellering av flyvningen mer enn to
uker før avgangstidspunktet, må selskapet betale standarderstatning til passasjeren slik
forordningen gir anvisning på. 

SAS har ikke fremmet tilsvar i saken, og har dermed ikke godtgjort at klager fikk beskjed
om kanselleringen minst to uker før avreise. Det er heller ikke godtgjort at kanselleringen
skyldtes ekstraordinære omstendigheter som ikke kunne vært unngått selv om alle
rimelige tiltak var truffet, jf. artikkel 5 pkt. 3.  Nemnda er med dette av den oppfatning
at SAS plikter å utbetale standarderstatning på 250 EUR til klager for kanselleringen av
SK320 fra Oslo til Haugesund den 28. januar 2022.

Klager har oppgitt at SAS-flyvningen han ble ombooket til fra Tromsø til Oslo (SK4417)
ble forsinket, slik at han ikke rakk den nye videreforbindelsen fra Oslo til Haugesund.
Planlagt ankomsttid i Haugesund på den nye reisen var ifølge klager cirka kl. 17:00.
Pga forsinket flyvning og mistet videreforbindelse var ikke klager fremme i Haugesund
før rundt kl. 20:45.  Forsinkelse som medfører at passasjerene kommer frem til det
endelige bestemmelsesstedet mer enn tre timer etter det planlagte ankomsttidspunktet
gir rett til kompensasjon. Dette gjelder imidlertid ikke dersom flyselskapet godtgjør
at forsinkelsen skyldes ekstraordinære omstendigheter som ikke kunne vært unngått
selv om alle rimelige tiltak var truffet. Det vises til EU-forordning 261/2004 artikkel 6
jf. artikkel 7 jf. artikkel 5 nummer 3 og EU-domstolens avgjørelser i Sturgeon m.fl. mot
Condor (C-402/07) og Nelson m.fl. mot Lufthansa (C-581/10 og C-629/10.  Nemnda
bemerker at utbetalt standarderstatning for en reise ikke utelukker standarderstatning
på den nye reisen dersom det også oppstår uregelmessigheter på denne. Det vises til
EU-kommisjonens tolkningsveileder (2016) jf. pkt. 4.2 nest siste avsnitt der det heter:

«Enhver ny ret til kompensation i henhold til artikel 7 gælder for den omlagte flyavgang,
der er accepteret i henhold til artikel 8, stk. 1, litra b eller c, hvis den også aflyses eller er
forsinket ved ankomst (se afsnit 4.4.11. 

Det vises også til Transportklagenemndas tidligere anvendelse av denne, jf. saksnummer
2019-02764. 

Grunnet mangel på tilsvar fra SAS har nemnda lagt klagers redegjørelse om nye
reisetider til grunn, og at han var mer enn tre timer forsinket til bestemmelsesstedet.
SAS har ikke godtgjort at forsinkelsen skyldtes ekstraordinære omstendigheter som ikke
kunne vært unngått selv om alle rimelige tiltak var truffet. Nemnda mener basert på
dette at klager har rett på ytterligere 250 EUR for forsinkelsen av SK4417.

Vedtak

Transportklagenemnda anbefaler at SAS utbetaler totalt 500 EUR i standarderstatning til
klager for kansellering og deretter forsinkelse på ny reiserute.