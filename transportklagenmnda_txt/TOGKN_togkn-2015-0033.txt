Vedtak i Transportklagenemnda
- Kollektivreiser

Sammendrag

Refusjon av feilaktig aktivert månedskort. Ønske om bedre
kundeservice fra NSB og Ruter, og samarbeid mellom Ruter og NSB.

Dato
17.06.2016

Saksnummer
033/15 K

Tjenesteyter
NSB og Ruter

Klager har i det vesentlige anført:

2.10.2016 skulle klager ta t-banen fra Nationaltheatret stasjon. På en av NSBs billettautomater
kjøpte klager to enkeltbilletter på sitt Ruter reisekort. Klager hadde nå 2 enkeltbilletter og ett
månedskort på reisekortet. Siden klager var usikker på hvordan han skulle aktivere kun én av
enkeltbillettene, tok han kontakt med Ruter på Nationaltheatret stasjon. Da Ruters ansatte
sjekket kortet, insisterte de på at det ikke var to enkeltbilletter på kortet. Ruters ansatt tok
klagers reisekort og aktiverte begge enkeltbillettene. På vei hjem ble månedskortet feilaktig
aktivert, og ikke den siste enkeltbilletten.

Klager kontaktet Ruter for å få refundert det feilaktig aktiverte månedskortet, men de kunne
ikke hjelpe klager siden de ikke kan lese NSB-billetter. Klager tok derfor kontakt med NSB først
på Ås stasjon der han bor. NSB sa at klager måtte kontakte Ruter og få de resterende dagene
på månedskortet refundert.

Klager syns det er vrient å kjøpe to billetter, først må man kjøpe en, og så fjerne kortet, og så
gå inn på nytt for å kjøpe neste. Klager mener at misforståelsen er tydelig og at månedskortet
ble aktivert ved en feil. Videre mener klager at NSB og Ruter burde ha gitt ham et svar som
forklarer situasjonen tidligere, enn før saken ble sendt til transportklagenemnda.

Klager ser at han faktisk har kjøpt billetter til to personer, og ikke to billetter til én person.

Klager innrømmer å ha reist på enkeltbillettene, men ønsker at hele månedskortet blir
refundert og ikke bare deler av det. Klager har ikke brukt månedskortet etter at det ble
feilaktig aktivert.

Klager håper at Ruter vil refundere det ubenyttede månedskortet.

NSB har i det vesentlige anført:

NSB mottok henvendelse fra klager den 14.10.2015. Klager fikk da autosvar med beskjed om
svartid på ca. 14 dager. Den 27.10.2015 ble klagers henvendelse besvart.

Det er ukjent for NSB at en Ruter billett kjøpt på NSB-automat og lastet opp på et Ruter
reisekort skal medføre problem.

Av hensyn til personvern har NSB ikke tilgang på transaksjoner som er eldre enn 3 måneder
på et Ruter A/S reisekort. NSB kan således ikke se de angjeldende transaksjoner i dag - men
klager bekrefter at enkeltbilletter med oss er benyttet.

Klager forteller at en representant fra Ruter A/S feilaktig har aktivert en periodebillett på sitt
Ruter A/S reisekort. Dette er da et forhold som klager må ta med Ruter A/S.

Det er leit at klager har opplevd problemer, men NSB kan i dette tilfelle ikke se at det
foreligger noen handling eller unnlatelse fra NSBs side som skulle tilsi at NSB hefter for
problemene som oppstod.

Ut fra Ruters svar har klager fått klar melding fra Ruters medarbeider om at det kun var én
billett på reisekortet i tillegg til periodebilletten.

Klager var også klar over at denne billetten ble validert av Ruters ansatte. Selv om klager
mente det var to separate enkeltbilletter på reiskortet, burde han nå ha sjekket kortets
innhold på nytt, senest før neste reise.

NSB mener at det som kan ha skjedd er at klager har kjøpt enkeltbillett for to personer
på NSBs automat (samme funksjonalitet som på Ruters automater), og ikke to separate
enkeltbilletter. NSB kan ikke se at NSB er skyld i klagers eventuelle tap.

Ruter har i det vesentlige anført:

Ruter mottok en henvendelse fra klager den 10.10.2015, den 13.10.2015 ble henvendelsen
besvart første gang. Kundebehandler hos Ruter, fant kun én enkeltbillett i reisekortet
til kunden, slik også den ansatte på Nationaltheatret (Nat.) hadde opplyste når kunden
henvendte seg der.

Klager opplyser at den ansatte på Nat. aktiverte begge enkeltbillettene hans, som sagt var det
bare én enkeltbillett i kortet, så to billetter kan ikke ha blitt aktivert.

30-dagersbilletten ble aktivert kl. 23.20 den 02.10.2015 Da var det ingen bemanning på Nat.
så dette må kunden ha gjort selv, noe som også stemmer med kundens forklaring. At det skal
ha skjedd en feil i kjøpet hos NSB kunne Ruter ikke se, og ba klager derfor om å henvende
seg til NSB om dette. Klager fikk også beskjed om at Ruter kunne refundere det resterende
på 30-dagersbilletten hans, men da må Ruter ha reisekortet så Ruter får kansellert billetten.
Ruter har aldri mottatt billetten fra klager, refusjon har derfor ikke blitt utbetalt. Slik Ruter
forstår saken så dreier dette seg om hvorvidt klager har betalt for to enkeltbilletter, men kun
fått én enkeltbillett på reisekortet sitt. Det blir en sak som må løses med NSB da billettkjøpet
er foretatt på deres billettautomat. Billetthistorikk oppbevares kun i tre måneder, Ruter kan
derfor ikke fremlegge dette.

Ruter minner om den første henvendelsen fra klager, at det var han selv som aktiverte 30-
dagers billetten senere samme kveld.

Ruter har gitt tilbud om refusjon. Klager ble opplyst om at han kunne få refusjon ved å
levere inn billetten. Dette ble aldri fulgt opp fra klager sin side, og billetten løp derfor ut
hele perioden. Ruter anser den derfor som brukt og kan ikke refundere i ettertid. Ruter kan
heller ikke se at Ruter har ansvar for en slik refusjon, når bakgrunnen for hele saken er en
misforståelse ved kjøp av billetter hos NSB.

Nemnda bemerker:

Klager kjøpte billetter fra en NSB automat med et Ruter reisekort.

Nemnda legger til grunn at klager forsøkte å kjøpe to enkeltbilletter på reisekortet.
Han har i ettertid forstått at han kjøpte en billett for to personer, og ikke to billetter, jf.
klagers e-post av 15. april 2016. Dette stemmer også med det han ble fortalt av ansatte i
Ruter i forbindelse med billettkjøpet.

Det må videre legges til grunn at klager ved hjemreisen om kvelden selv aktiverte reisekortet
i den tro at det var en enkeltbillett igjen i kortet. Da dette ikke stemte, ble periodebilletten
aktivert, jf. klagen til Ruter av 10. oktober 2015.

Reisende har selv ansvaret for å kjøpe riktig billett og å sette seg inn i bruken av reisekort.
De vedlagte kopiene av skjermbildene på billettautomaten viser tydelig at det spørres om
antall reisende og ikke antall billetter. Nemnda kan ikke se at Ruter eller NSB er å bebreide
for den oppståtte situasjonen verken når det gjelder informasjonen om bruk av reisekortet,
skjermbildene på billettautomaten eller fra de ansattes side ved klagers henvendelse
på Nationaltheatret stasjon. Klagers problem synes heller ikke å skyldes problemer med
koordinering av NSB og Ruters billettsystemer.

Ruter besvarte klagers henvendelse 13. oktober 2015 og tilbød delvis refusjon av
periodebilletten, tilsvarende perioden fra billetten ble aktivert den 2. oktober til klagers
kontakt med Ruter den 10. oktober, dvs. ca 2/3 av perioden. Dette er imidlertid ikke fulgt opp
av klager.

Nemnda finner ikke å kunne anbefale at klager gis medhold i klagen og treffer slikt

Vedtak:

Transportklagenemnda Kollektivtransport finner ikke å kunne anbefale at klager gis medhold.

Vedtaket er enstemmig.