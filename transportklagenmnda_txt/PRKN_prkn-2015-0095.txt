Vedtak i Pakkereisenemnda

Sammendrag

Krav om prisavslag pga. mangelfull informasjon om leilighetens beliggenhet.

Dato
12.02.2016

Saksnummer
95/15P

Tjenesteyter
Ving Norge AS

Saken gjelder:

Krav om prisavslag pga. mangelfull informasjon om leilighetens beliggenhet.

Klager har i det vesentlige anført:

Klager bestilte et 4 ukers opphold i en 2-roms leilighet på Servatur Terazzamar i
perioden 24.01.15 - 21.02.15.Det fremgår av klagers billett at leiligheten også passer for
bevegelseshemmede.

Klager hadde spesifikke ønsker med hensyn til bosted, fra 4. etasje og høyere. De betalte
kr 2.000 ekstra og ble innkvartert i 6. etasje. Men de ble booket inn i en leilighet tilpasset
bevegelseshemmede, til tross for at de var forespeilet at leiligheten skulle være for personer
uten bevegelseshemning. Leiligheten var på baksiden av hotellet der utsikten var rett inn i en
vegg, uten skille mellom leilighetenes terrasser.

Klager kontaktet både Ticket og Vings guide, men fikk ikke byttet leilighet.

Klager krever 20% av reisens pris tilbakebetalt.

Det vises for øvrig til klagers brev.

Ving har i det vesentlige anført:

Den 25.02.14 bestilte klager leilighet gjennom Ticket på hotell Servatur Terrazamar. Det
ble bestilt en 2-roms leilighet som og passer bevegelseshemmede. I hotellteksten på
ving.no fremgår det at hotellet har forskjellige leiligheter og at leilighetene som er tilpasset
bevegelseshemmede, har terrasse med utsikt mot en annen bygning.

Kort tid etter at bestillingen ble gjennomført den 25.2.14, ble det sendt ut en bekreftelse til
klager hvor leilighetstypen stod beskrevet. De reisende har et ansvar om å sjekke om den
reisen de har bestilt er slik som man ønsker. Hvis den ikke er korrekt, må man ta kontakt med
selger så fort som mulig slik at man får endret bestillingen.

Vings personale på Gran Canaria sjekket flere ganger mellom perioden 26.01 og 06.02, men
det var dessverre ikke ledige rom/hotell som klager kunne flytte til. Den 06.02 ble det avtalt
mellom klager og guide at guidene skulle si ifra dersom noe ble ledig, noe det dessverre ikke
ble. Vinterhalvåret og spesielt desember - februar månedene er høysesong på Gran Canaria.
Det kan være vanskelig å få byttet eller oppgradert hotell/rom, da de fleste hotell har fullt
belegg.

Ving kan ikke se at klager har rett til kompensasjon da de fikk den romtypen som fremgår av
billetten og som passer beskrivelse på ving.no. Ving kontaktet Ticket etter klagers hjemkomst
og fikk følgende tilbakemelding:

Selgerne hos Ticket har gode rutiner og programmer tilgjengelig for å kunne veilede alle
kunder på best mulig måte. Selgerne skal alltid gå ut i fra den informasjonen som står og
gir ikke noe videre garanti utover dette. Selgerne er og alltid behjelpelig med å skrive ønsker
dersom man har det. Ønsker vil bli formidlet til hotellet, men kan dessverre ikke garanteres
innfridd da det er hotellet som lager romfordelingen.

Ticket har informert om følgende: «Når det gjelder hvilken vei rommene vender, så har ikke
dette vært et tema under salgsprosessen. De hadde et ønske om 4. etasje og oppover, noe
som ble lagt inn i ønske, men forklart at dette ikke kunne garanteres. De fikk leilighet på 6.
plan. Ved spørsmål om at det var en handicapleilighet, så har de fått beskjed om at det ikke er
noe forskjell på selve leilighetene selv om det er et handicap rom.»

Ticket beklager hvis det har blitt en misforståelse om hva som har blitt sagt under bestillingen
og at dette påvirket klagers ferie i den grad det gjorde. Ticket har tilbudt klager et prisavslag
på 10% av reisens pris, totalt kr 3.703 og har bedt klager oppgi sitt kontonummer.

Det vises for øvrig til brev fra Ving.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2.

Klagen gjelder det faktum at klageren ble plassert i en leilighet på 6. plan med beliggenhet
mot bakgården uten skille mellom leilighetenes terrasser. Klageren bestilte og betalte for en
leilighet med plassering fra 4. - 6. plan. Hun betalte kr 2.000 ekstra i forhold til en plassering
lavere ned i etasjene. Nemnda legger til grunn at fordi Ticket i sin bestilling ved en feil la inn
at leiligheten skulle passe for bevegelseshemmede, ble de plassert mot bakgården uten skille
mellom terrassen mellom flere leiligheter. Nemnda har behandlet en nesten tilsvarende
sak tidligere, og er klar over at det - uansett årstid og etterspørsel - er prisforskjell mellom
leiligheter med utsikt og leiligheter mot bakgården i 6. etasje. Klageren har betalt 2.000
ekstra, og har følgelig ikke fått det hun betalte for. Etter nemndas syn er det ikke kundens
ansvar å finne ut av denne bestillingen. Arbeidsgiver har ansvaret for kundekonsulentenes
kunnskap om det produktet de selger. Tickets operatør kan ikke ha vært tilstrekkelig
orientert om forholdene når hun overfor kunden har uttalt at det ikke var noen forskjell på
handicapleiligheter og andre leiligheter. Det viste det seg at det var, ettersom plasseringen var
mot bakgården uten skille mellom terrassene.

Når man betaler kr 2.000 ekstra har nemnda forståelse for at det er skuffende å bli plassert i
en leilighet som har en helt annen beliggenhet enn det man så for seg.

Slik nemnda ser saken, representerer det en mangel ved Tickets bestilling at det ble lagt inn at
de skulle ha handicapleilighet, hvilket blant annet ga en dårligere beliggenhet mot bakgården.

Etter en samlet vurdering anbefaler nemnda at klageren gis et prisavslag på 20% av reisens
pris. Avrundet utgjør dette kr 7.400.

Vedtak:

Pakkereisenemnda anbefaler at klageren gis et prisavslag på 20% av reisens pris, avrundet til
kr 7.400.

Vedtaket er enstemmig.