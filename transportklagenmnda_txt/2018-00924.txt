Vedtak i Transportklagenemnda - Fly

Sammendrag

Krav om standardkompensasjon ved forsinkelse. 

Dato
26.10.2018

Saksnummer
2018-00924

Tjenesteytere
Norwegian

Klager har i det vesentlige anført

Klager reiste med Norwegians flyvning DY401 fra Ålesund (AES) til Oslo lufthavn (OSL) 25.
februar 2018 kl. 08.00. Flyvningen ble forsinket med mer enn fem timer, og klager har
på dette grunnlag fremsatt krav om standardkompensasjon i henhold til EU-forordning
261/2004 på 250 euro.

Tjenesteyterne har i det vesentlige anført
Norwegians flyvning DY401 fra Ålesund til Oslo 25. februar 2018 ble forsinket med fem
timer og 17 minutter som følge av akutt sykdom blant kabinbesetningen. Norwegian
fattet rimelige tiltak ved å sende reservemannskap til Ålesund, da selskapet ikke har base
der. En forsinkelse var imidlertid ikke til å unngå. 

Selskapet anfører at akutt sykdom ikke er mulig for dem å kontrollere eller forutse.
Flyselskapene skal sørge for å ha rett bemanning, men akutt sykdom kan likevel oppstå
og påvirke programmet. Passasjerene ble informert om forsinkelsen, årsaken til den og
muligheten til å motta forpleining i ventetiden. 

Norwegian anfører at de ovennevnte forhold utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
forsinkelsen ikke kunne vært unngått selv om alle rimelige tiltak ble truffet. Selskapet
avviser på dette grunnlag klagers krav om standardkompensasjon.

Nemnda bemerker

Norwegians flyvning DY401 fra Ålesund til Oslo 25. februar 2018 ble forsinket med fem
timer og 17 minutter. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Sykdom blant besetningen kan være en slik ekstraordinær omstendighet som medfører
at den reisende ikke har krav på erstatning. Sykdom hos besetningen oppstår fra tid
til annen. Flyselskapet må være forberedt på dette, og må ha en beredskapsplan for
håndtering av påregnelig sykdom. Sykdom kan likevel oppstå så plutselig eller i et slikt
omfang at flyselskapet ikke har mulighet til å unngå uregelmessigheter på en eller flere
avganger. Dette må vurderes konkret.

Norwegian viser til akutt sykdom hos kabinpersonalet før avgang. Flyvningen gikk
dessuten fra en flyplass hvor Norwegian ikke har base for crew, og det må derfor stilles
andre krav til selskapets umiddelbare tilgang på reservemannskap. Norwegian fraktet
personale inn fra Oslo for å unngå kansellering, og passasjerene opplevde til slutt
forsinkelse på cirka fem timer. Etter nemndas syn må sykdom blant personalet i dette
tilfellet anses som en ekstraordinær omstendighet i forordningens forstand. Nemnda
mener at forsinkelsen ikke kunne vært unngått selv om alle rimelige tiltak ble truffet.
Forsinkelsen gir etter dette ikke rett til standarderstatning, og nemnda anbefaler ikke at
klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.