Vedtak i Transportklagenemnda
- Kollektivreiser

Sammendrag

Krav om frafall av ilagt gebyr. Påstand om at
klager ikke har blitt stoppet i billettkontroll.

Dato
18.09.2024

Saksnummer
2024-01527

Tjenesteytere
Ruter

Klager har i det vesentlige anført

Klager anfører at han fikk inkassovarsel fra Ruter i posten, med fakturadato 10. mars
2024. Klager anfører at han ikke reiste med ruten på den tiden, og at han ikke har vært i
billettkontroll. Klager anfører at det umulig kan stemme at hans Vipps-konto ble oppgitt
og bekreftet under kontrollen. 

Klager anfører at han foreløpig ikke har anmeldt saken til politiet, da han fikk anbefalt å
først ta saken til Transportklagenemnda. Klager anfører at han heller ikke har hatt tid til å
anmelde saken i eksamenstiden, men at han vil gjøre det dersom det blir nødvendig.  

Klager krever at ilagt gebyr frafalles.

Tjenesteyterne har i det vesentlige anført
Ruter viser til henvendelse fra klager angående gebyr han fikk på T-banen 10. mars 2024.
Gebyr ble ilagt fordi han ikke hadde gyldig billett.

I ettertid har klager hevdet at dette er ID-tyveri. Siden kontrollen har skrevet at det ble
vist en Vippsprofil på telefonen vedkommende hadde, har vi bedt om politianmeldes på
ID-tyveri. For å kunne ha andres Vippsprofil må man ha kjennskap til kontonummer og
tilgang til Bank ID og passord. Vippsprofilen kan bare ligge på en telefon.

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager krever at ilagt gebyr frafalles, da han hevder at han ikke har blitt stoppet i
billettkontroll.

Nemnda finner å måtte avvise saken i medhold av forskrift om klagenemnd for
passasjertransport § 6-2 bokstav d, da saken reiser bevisspørsmål som vanskelig kan
klarlegges under saksbehandlingen og heller ikke egner seg for behandling i nemnda.

Nemnda viser til at saken kan bringes inn for forliksrådet.

Vedtak

Saken avvises.