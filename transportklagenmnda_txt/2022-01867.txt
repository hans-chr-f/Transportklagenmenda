Vedtak i Pakkereisenemnda

Sammendrag

Full refusjon og kompensasjon da de ble satt i karantene
fordi klagers sønn testet positivt på Covid-19 på cruise.

Dato
12.01.2023

Saksnummer
2022-01867

Tjenesteytere
RCL Cruises Ltd

Klager har i det vesentlige anført

Klagen gjelder en pakkereise for tre personer med RCL fra Roma om bord på Odyssey of
the Seas i perioden 10.07.2022 - 19.07.2022. Totalpris 49 199 kroner. 

Reisen ble bestilt hos Berg-Hansen Reisebureau AS som bekreftet innbetaling av
depositumet den 29. mars 2022. Berg-Hansen Reisebureau sendte klager bekreftelsen
fra RCL med lenke til deres reisebetingelser per e-post den 29. mars 2022 kl. 09:54. 

Klagers 9 år gamle sønn testet positivt for korona og ble satt i karantene om bord i skipet
sammen med faren i 5 dager. Klager har anført at det i henhold til skriv fra RCL som de
fikk tilsendt fra Berg-Hansen Reisebureau Agder AS den 9 mars 2022 fremgikk det at de
skulle få full refusjon for cruiseutgiftene ved sykdom om bord. Dette har klager ikke fått. 

Faren satt fem dager i isolasjon sammen med sønnen, og moren satt tre dager i isolasjon
på egen lugar. De regler RCL henviser til er ikke de samme regler som klager fikk
oversendt fra Berg-Hansen Reisebureau på vegne av RCL den 29 mars 2022. Klager har
lagt ved e-posten med vedlegget «COVID_19_Supplementary_Terms_and_Conditions»
som i motsetning til det RCL sier i e-post av 28 september, viser at det skal gis full
refusjon på prisen for cruiset for den syke pluss reisefølget; 
"Sykdom ombord
Hvis du tester positivt for COVID-19 når du er ombord vil vi gi full refusjon på prisen for
cruiset ditt for deg og ditt reisefølge, vi vil gi deg medisinsk behandling ombord og vil
vi arrangere trygg karantene for deg og ditt reisefølge ved behov. Vi vil også arrangere
din hjemreise og ditt reisefølges hjemreise. Vi vil betale rimelige kostnader for disse
arrangementene. Vi oppfordrer deg sterkt til å tegne omfattende reiseforsikring for
eventuelle tilleggskostnader i henhold til våre standard bestillingsbetingelser."

Klager ønsker vi å få klarhet i lovligheten av RCLs håndtering av passasjerer med
Covid-19 på dette stadiet. Klager skriver at det ikke ser ut som om rutinene ble evaluert
og tilpasset fortløpende. Det reklameres med at alle lugarer har frisk lufttilførsel slik
at risikoen for smitte er minimal. Allikevel satte de barn uten særlige symptomer i
karantene i en liten lugar på dekk 3 uten tilgang til frisk luft eller bevegelse, med vakter
utenfor.

Klager ønsker også å få klarhet i hvorvidt annonseringen er villedende eller ulovlig
med tanke på at det ikke fremkommer tydelig at barn blir satt i karantene uten særlige
symptomer - og i motsetning til det som står i skrivet - uten mulighet til å avslutte cruiset
og reise hjem eller bli satt i land. Klager ba om å bli satt i land på Mykonos, men vi fikk
beskjed om at dette ikke gikk. På dette tidspunktet hadde allerede greske myndigheter
endret innreisereglene, slik at turister med korona kunne reise inn i landet, og da uten 5
dagers karanteneplikt.

Klager fastholder sitt krav om full refusjon av alle utgifter som tidligere oppgitt. RCL
henviser til forskjellige bestemmelser som sier at klager ikke har krav på refusjon, men
klager forholder seg til oversendte vilkår mottatt per e-post fra Berg-Hansen Reisebureau
av 29. mars 2022 hvor full refusjon fremgår. 

Klager har anført at turen var et mareritt og mener det vil være urimelig å måtte
akseptere noe annet enn full refusjon når det fremgår av vilkårene de mottok før avreise.

Klagers krav: Refusjon av "cruisefare" og utgifter til "roomservice"; 48 166 kroner + 1 033
kroner = 49 199 kroner, samt kompensasjon for tiden i karantene.

Det vises for øvrig til korrespondanse fra klager.

Tjenesteyterne har i det vesentlige anført
RCL har anført at klager ved bestilling av ferien med Royal Caribbean Group, samtykket
til bestillingsvilkårene hvor det fremgår at en proporsjonal refusjon skal gjøres for de
som "fanger" COVID-19 om bord på fartøyet. RCL viser til "booking terms and conditions:
We can refund all or part of the cruise price if you test positive for COVID-19 during the
voyage."

RCL har tilbudt klager 174,79 kroner for "roomservice" utgiften og et prisavslag på 32
428,61 kroner, i tillegg til 5 004 kroner som de allerede har mottatt for en dag i isolasjon.

RCL anfører at beløpet de har tilbudt klager er rimelig og i tråd med
bestillingsbetingelsene som klager godtok ved bestilling.

Det vises for øvrig til korrespondanse fra RCL Cruises Ltd.

Nemnda bemerker

Klagen gjelder en pakkereise for tre personer med RCL fra Roma om bord på Odyssey of
the Seas i perioden 10.07.2022 - 19.07.2022. Totalpris 49 199 kroner. 

Reisen ble bestilt hos Berg-Hansen Reisebureau AS som bekreftet innbetaling av
depositumet den 29. mars 2022. Berg-Hansen Reisebureau sendte klager bekreftelsen
fra RCL med lenke til deres reisebetingelser per e-post den 29. mars 2022 kl. 09:54. 

Klagers 9 år gamle sønn testet positivt for korona og ble satt i karantene om bord i skipet
sammen med faren i 5 dager. Klager har anført at det i henhold til skriv fra RCL som de
fikk tilsendt fra Berg-Hansen Reisebureau Agder AS den 29. mars 2022 fremgikk det at de
skulle få full refusjon for cruiseutgiftene ved sykdom om bord. 

RCL har tilbudt klager 174,79 kroner for "roomservice" utgiften og et prisavslag på 32
428,61 kroner, i tillegg til 5 004 kroner som de allerede har mottatt for en dag i isolasjon.

Klagers krav: Refusjon av "cruisefare" og utgifter til "roomservice"; 48 166 kroner + 1 033
kroner = 49 199 kroner, samt kompensasjon for tiden i karantene.

Det følger av vilkårene som er oversendt klager ved kjøp av pakkereiseavtalen at dersom
vedkommende kommer i karantene på skipet, vil reiseutgiftene refunderes for hele
reisefølget. Når det i ettertid er sendt over endrede vilkår om at hele eller kun deler
av reisens utgifter refunderes, må dette være tjenesteyters risiko at dette ikke har blitt
tilstrekkelig klarlagt for klager. Etter nemndas vurdering er dette en endring av vilkårene
for den reisende som er av vesentlig betydning. Etter nemndas vurdering anbefales at
klager får refundert sine fulle reiseutgifter.

Nemnda har ikke forutsetninger til å ta stilling til lovligheten av RCLs håndtering av
passasjerer med Covid-19. Det vises til at nemndas behandling er skriftlig og en slik
anførsel forutsetter muntlige forhandlinger og en bevistilgang. Klager anfører videre
at annonseringen er villedende og ulovlig. Heller ikke denne anførselen er egnet for
nemndsbehandling.  

Nemnda anbefaler at det refunderes 49 199 kroner til klager. Klager har videre krevet
erstatning/oppreisning for karanteneoppholdet. Nemnda mener det ikke er grunnlag for
dette, all den tid klager får fullt medhold i sitt refusjonskrav. Nemnda anbefaler at klager
gis delvis medhold.

Vedtak

Pakkereisenemnda anbefaler at klager gis delvis medhold.