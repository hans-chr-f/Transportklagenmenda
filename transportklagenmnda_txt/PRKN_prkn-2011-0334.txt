Vedtak i Pakkereisenemnda

Sammendrag

Saken gjelder mangler ved airconditionanlegg.

Dato
26.09.2012

Saksnummer
334/11

Tjenesteyter
Expert Reiser

Sakens dokumenter ble lagt frem.

Klager: X

Turarrangør: Expert Reiser

Antall reisende: 2

Reisens pris: 12.519,-

Saken gjelder:

Saken gjelder mangler ved airconditionanlegg.

Klager anfører at a/c anlegget ikke virket som det skulle.

Reiseleder opplyste på orienteringsmøte at anlegget skulle virke fra kl 14-16 og fra kl 23-01 -
altså 4 t hver dag. Det viste seg ikke å være riktig, bare en dag virket det før kl 2300. Ferien ble
av denne grunn ødelagt. Når de i stedet for a/c måtte åpne ballkongdøren, ble de plaget av
høy musikk. Klager krever reisens pris tilbakebetalt.

Expert Reiser har anført at det er vanlig at hotellene i «skuldersesongen»
sentraldirigerer a/c anlegget. Anlegget er helautomatisk og temperaturstyrt og utenfor
reisearrangørs kontroll. Temperaturen i den aktuelle periode var ca. 18 grader om
natten og ca. 25 grader om dagen. Expert Reiser hadde denne høsten ca. 1000 reisende
til Tyrkia og ingen andre klaget.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for forholdsmessig prisavslag med mindre de
avhjelpes innen rimelig tid. I dette tilfelle var det opplyst at hotellet har a/c og det er ikke tatt
forbehold om at anlegget bare er i bruk 4 t per dag.

Det må dessuten legges til grunn at anlegget mesteparten av tiden bare var i bruk 2 t hver
ettermiddag. Det foreligger da etter nemndas oppfatning en mangel ved reisen i forhold til
det som var avtalt eller forutsatt.

Nemnda har tidligere i saker om mangler ved a/c anlegg på sommertid anbefalt en
kompensasjon på kr. 1.000,- per uke per person. I dette tilfelle var oppholdet i midten av
oktober med helt andre temperaturer enn om sommeren.

Ubehaget ved manglende a/c er da mye mindre.

Nemnda vil anbefale et prisavslag på kr. 750,- per person per uke - til sammen kr. 3.000,-.

Vedtak:

Reklamasjonsnemnda anbefaler at klager gis et prisavslag på kr. 3.000,-.

Vedtaket var enstemmig..

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Mette Lindgren, Apollo Reiser AS

Vigdis Fiske Amisol AS.