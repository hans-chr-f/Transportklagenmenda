Vedtak i Pakkereisenemnda

Sammendrag

Krav om kompensasjon og dekning av merutgifter
ved forsinket bagasje, samt erstattet ødelagt koffert.

Dato
17.11.2022

Saksnummer
2022-01808

Tjenesteytere
Nazar Nordic AB

Klager har i det vesentlige anført

Klagen gjelder en pakkereise for seks personer med innkvartering på Hotel Pegasos
Royal, Incekum, Tyrkia i perioden 03.08.2022 - 10.08.2022. Totalpris 58 484 kroner.

En av klagers kofferter kom ikke på båndet da de ankom Antalya flyplass med DY9040
den 03.08.2022. Da kofferten ble levert på hotellet etter fire dager var den bulkete og
låsen var ødelagt. 

Klager har anført at de stiller seg uforstående til at Nazar mener de ikke har klaget til
Nazar før den 15.08.22. Klager viser til SMS sendt Nazars guider samme kveld som de
ankom reisemålet den 03.08.2022 kl. 22:05: "Vi mangler bagasje ved ankomst Antalya,
er det Nazar eller Norwegian som er ansvarlig for det og kan bistå oss? Den 04.08.2022
kl. 08:27 svarer Nazar tilbake til klager: "Nazar kan hjælpe med at finde og fragte jeres
bagasje, hvis i har udfylt en PIR report. Vi skal bruge så mange detaljer og oplysninger
som muligt." 

Klagers krav: 1 000 euro og ny koffert. Klager skriver at han krever å få dekket sine
merutgifter som følge av forsinket bagasje. 

Klager har søkt forsikringsselskap om dekning/erstatning. Klager har blitt tilkjent 5 000
kroner fra Gjensidige.

Det vises for øvrig til korrespondanse fra klager.

Tjenesteyterne har i det vesentlige anført
Nazar har henvist klager direkte til flyselskapet da de er ansvarlige for transporten av
innsjekket bagasje, samt for eventuelle utlegg ved forsinket bagasje. 

Nazar viser til informasjonen på sin nettside hvor følgende fremgår under lenken
https://www.nazar.no/kundeservice/gjenglemte-gjenstander-og-forsinkelser/
"Forsinket og skadet bagasje For å kunne få erstatning for skadet eller forsinket bagasje,
barnevogn eller lignende, må du utfylle en såkalt PIR-rapport. Denne utferdiges av
personalet på flyplassen før du forlater bagasjeområdet. Vær oppmerksom på at du ikke
kan levere en PIR-rapport etter at du har forlatt flyplassen. Se til at du får PIR-rapporten
i original, i tillegg til bagasjekvittering, da dette ifølge flyselskapets regler kreves som
grunnlag ved en eventuell erstatning. Merk også at skadet bagasje må reklameres
skriftlig innen syv dager; forsinket/bortkommet bagasje innen 21 dager. Ettersom
reiseforsikringenes erstatning for forsinket eller skadet bagasje ofte er bedre enn den du
får av flyselskapet, anbefaler vi alltid at du har en god reiseforsikring." 

Nazar mottok klagers reklamasjon den 15.08.2022 og svarte klager den 17.08.2022 med
beskjed om at han måtte ta direkte kontakt med flyselskapet. Klager mener at han klaget
den 03.08.2022 da han tok kontakt med guidene på reisemålet og etterlyste bagasjen
som var forsinket. Guidene på plass kunne ikke gjøre noe mer enn å ringe til flyplassen
for å spørre om status på bagasjen som var savnet. 

Nazar bekrefter at de ikke har mottatt noen dokumentasjon fra klager med kvitteringer
på de nødvendige utgiftene på 1 000 euro eller prisen på en ny koffert. Klager har fått
refundert 5 000 fra sitt forsikringsselskap.

Klager ønsket ikke selv å kontakte flyselskapet og ba om hjelp fra Nazar som igjen fikk
følgende svar fra Norwegian: 
"Kunder med forsinket bagasje kan sende et krav via vår hjemmeside der han/hun kan
legge til sine opplysninger og dokumenter på en sikker måte, og klagen vil bli behandlet
i kronologisk rekkefølge fra datoen vi mottar saken. Kunde kan også kontakte egen
reiseforsikring, som i ettertid vil sende regress til flyselskapet. Dette er uavhengig av om
de har bestilt sin reise via et reiseselskap eller direkte hos flyselskapet. Vi har ikke normal
praksis med å anbefale at en 3de part sender krav til oss på vegne av kunden."

Nazar kan ikke se at det foreligger grunnlag for prisavslag og ber klager ta direkte
kontakt med flyselskapet.

Det vises for øvrig til korrespondanse fra Nazar Nordic AB.

Nemnda bemerker

Klagen gjelder en pakkereise for seks personer med innkvartering på Hotel Pegasos
Royal, Incekum, Tyrkia i perioden 03.08.2022 - 10.08.2022. Totalpris 58 484 kroner.

En av klagers kofferter kom ikke på båndet da de ankom Antalya flyplass med DY9040
den 03.08.2022. Da kofferten ble levert på hotellet etter fire dager var den bulkete og
låsen var ødelagt. Klager skriver at han krever å få dekket sine merutgifter som følge av
forsinket bagasje. 
Klagers krav: 1 000 euro og ny koffert. 
Klager har søkt forsikringsselskap om dekning/erstatning. Klager har blitt tilkjent 5 000
kroner fra Gjensidige.

Etter nemndas vurdering utgjør skade på koffert og forsinket bagasje på fire dager
en mangel etter pakkereiselovens bestemmelser. I et slikt tilfellet hvor klager ikke
har fremmet krav ovenfor flyselskapet er det naturlig at Nazar Nordic AB utbetaler
et rimelig prisavslag og at det i ettertid fremmes regresskrav mot flyselskapet. Det
fremkommer for øvrig av Montreal konvensjonen artikkel 19 at det skal gjøres fradrag
for en standardkompensasjon. Etter nemndas vurdering har klager fått dekket sitt
økonomiske tap ved forsikringsutbetalingen. Nemnda anbefaler at klager får utbetalt et
prisavslag skjønnsmessig fastsatt til 1 500 kroner.

Vedtak

Pakkereisenemnda anbefaler at klager får delvis medhold.