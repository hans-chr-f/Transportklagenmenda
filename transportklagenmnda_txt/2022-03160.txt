Vedtak i Transportklagenemnda
- Kollektivreiser

Sammendrag

Krav om refusjon av bussbillett og flybillett som følge av toginnstilling.

Dato
29.03.2023

Saksnummer
2022-03160

Tjenesteytere
Go-Ahead Nordic
Vy Buss AS

Klager har i det vesentlige anført

Klager hadde kjøpt billett med Go-Ahead Nordic fra Stavanger stasjon til Kristiansand
stasjon og med Vy Buss fra Kristiansand rutebilstasjon til Oslo bussterminal den 4.
november 2022. Planlagt ankomst med toget i Kristiansand var kl. 07.42, mens planlagt
avgang med bussen fra Kristiansand var kl. 08.00. Planlagt ankomst på Oslo bussterminal
var kl. 12.18.

Klager har anført at hun kl. 04.20 den 4. november 2022 fikk beskjed om at billetten
hennes var blitt kansellert, uten at hun fikk tilbud om alternativ transport, som følge av
stengt vei grunnet ras.

Klager kjøpte seg en flybillett for å komme seg fra Stavanger til Oslo. Klager har
fått refusjon av togbilletten med Go-Ahead Nordic. Klager krever i tillegg refundert
bussbilletten med Vy Buss, pålydende 489 kroner, og flybilletten pålydende 2199 kroner.

Tjenesteyterne har i det vesentlige anført
Go-Ahead Nordic har anført følgende:

Rundt kl. 02.00 den 4. november 2022 kjørte et godstog inn i et ras mellom Egersund
og Moi og sporet av. Linjen ble sperret i nesten én uke, da vogner og lokomotiv måtte
fjernes. I tillegg var det store skader på infrastrukturen som måtte utbedres.

Klager skulle ha reist med Sørtoget med første avgang som skulle ha gått forbi rasstedet
i retning Kristiansand. Dette toget ble innstilt, og det var utfordrende med alternativ
transport i starten grunnet stengt vei. Det ble etter hvert etablert buss for tog på
strekningen.

Go-Ahead Nordic forholder seg til selskapets transportvilkår. Klager har fått full refusjon
av togbilletten med Go-Ahead Nordic til Kristiansand. Bussbilletten videre med Vy
refunderes ikke. Heller ikke flybilletten refunderes.

Det vises til følgende punkter i transportvilkårene:
«F. Erstatning kan ikke kreves dersom forsinkelsen eller toginnstillingen skyldes forhold
utenfor Go-Ahead Nordics eller Bane NOR SFs kontroll, slik som ekstraordinære
værforhold eller naturbegivenheter, offentlige påbud og forbud, streik og lockout etc.
Passasjeren har likevel mulighet til å kreve refusjon av billettprisen etter § 6 H og §6 J.»
«H. Når det med rimelighet kan forventes at tog ankommer med over 60 minutters
forsinkelse til det endelige bestemmelsesstedet i henhold til transportavtalen, skal
passasjeren omgående få valget mellom:
- Refusjon av billetten i sin helhet på samme vilkår som da den ble kjøpt, for den
eller de delene av vedkommende reise som ikke er gjennomført, og for den eller
de delene som allerede er gjennomført dersom reisen ikke lenger er av interesse i
forhold til passasjerens opprinnelige reiseplan, samt en retur reise til det opprinnelige
avgangsstedet dersom det er relevant,
- fortsettelse eller omlegging av reisen på tilsvarende transportvilkår til det endelige
bestemmelsesstedet ved første anledning, eller
- fortsettelse eller omlegging av reisen på tilsvarende transportvilkår til det endelige
bestemmelsesstedet på et senere tidspunkt etter passasjerens ønske.»
«J. Passasjerer som blir forsinket til ankomststasjon kan kreve refundert 50 % av
billettprisen ved:
- Forsinkelse på over 60 minutter med Go-Ahead Nordics tog mellom Oslo og
Kristiansand/Stavanger og en forsinkelse på over 30 minutter med Go-Ahead Nordics tog
mellom Nelaug og Arendal.
- Reisende med periodebillett gis refusjon for billettprisen etter samme prinsipp som
nevnt ovenfor, men delt på antall dager periodebilletten er gyldig for. Maksimal samlet
refusjon for en periodebillett er begrenset oppad til 50 % av billettens kjøpspris.
- Det kan ikke kreves refusjon av billettprisen dersom passasjeren var blitt varslet om
forsinkelser på 30/60 minutter allerede før billetten ble kjøpt.
- Passasjerer som er med i Go-Ahead Nordics fordelsprogram og har kjøpt billett
innlogget på sin profil i Go-Ahead Nordics betalingskanal, vil få beløpet automatisk
refundert til sin konto. Passasjerer som har betalt med kredittkort vil motta refusjon
innen tre virkedager.»

Vy Buss har anført følgende:

Som Go-Ahead har anført er det ingen korrespondanse mellom dem og Vy Buss. Vy
Buss har på klagers reise kun siste del av transportetappen og vil derfor ikke være
erstatningsansvarlig.

Nemnda bemerker

Klager skulle reise med Go-Ahead Nordic fra Stavanger stasjon til Kristiansand stasjon
den 4. november 2022. Videre hadde klager billett med Vy Buss fra Kristiansand til Oslo
samme dag. Toget fra Stavanger ble innstilt, og klager krever refusjon av den ubrukte
billetten med Vy Buss og utgifter til alternativ transport med fly fra Stavanger til Oslo.

Toget ble innstilt som følge av ras, og etter Go-Aheads transportvilkår § 6 F, er dette
forhold utenfor selskapets kontroll som ikke gir grunnlag for erstatning. Bestemmelsen
gir imidlertid grunnlag for krav etter § 6 H.

I henhold til § 6 H skal passasjeren, når det med rimelighet kan forventes at et tog blir
mer enn 60 minutter forsinket, gis valget mellom refusjon av billetten, omruting snarest
mulig og omruting på et senere tidspunkt.

På bakgrunn av sakens opplysninger legger nemnda til grunn at klager ikke fikk tilbud
om omruting, kun refusjon. Tjenesteyter har imidlertid opplyst at det grunnet stengt
vei ikke var mulig å sette opp alternativ transport, slik at det ikke kunne tilbys omruting
på samme transportvilkår. Nemnda kan ikke se at bestemmelsen gir grunnlag for å få
dekket flybilletter.

Nemndas flertall, bransjerepresentantene og nemndsleder, finner heller ikke at
bestemmelsen gir grunnlag for å få dekket billetten fra Vy, og det er heller ikke grunnlag
for å kreve Vy for dette, da bussen gikk som oppsatt.

Mindretallet, forbrukerrepresentantene, er enige i at det ikke er grunnlag for erstatning
av flybilletten, men mener at klager må få refusjon av bussbilletten fra Vy. Reisen fra
Stavanger til Oslo ble kjøpt sammenhengende fra Vy. Mindretallet anser Vy som ansvarlig
kontraktspart og kan ikke se at Vy har anført eller dokumentert at de kun opptrer som
formidler av togbilletter med Go-Ahead, og at klager i så fall ble informert om dette og
konsekvensene av det. Dermed er Vy, som selger av billettene, ansvarlige når togreisen
ikke gjennomføres som avtalt og dette medfører at klager ikke får benyttet bussreisen.
Mindretallet bemerker at i henhold til den nye jernbanepassasjerforordningen (EU)
2021/782, som skal gjennomføres i norsk rett, har reiseformidlere uansett et selvstendig
ansvar ved salg av sammenhengende billetter. Mindretallet mener at kanselleringen av
togreisen i dette tilfellet var et vesentlig kontraktsbrudd som gir grunnlag for heving av
hele avtalen, og at bussbilletten dermed må refunderes.

Vedtak

Transportklagenemnda anbefaler at klager ikke gis medhold. Dissens.