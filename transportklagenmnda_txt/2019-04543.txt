Vedtak i Transportklagenemnda - Fly

Sammendrag

Krav om erstatning av ødelagt vader som følge av forsinket bagasje.

Dato
12.05.2020

Saksnummer
2019-04543

Tjenesteytere
Icelandair

Klager har i det vesentlige anført

Klager reiste fra Anchorage til Oslo via Seattle og Reykjavik den 17. august 2019 med
Icelandair. Ved ankomst Gardermoen var klagers innsjekkede bagasje ikke ankommet.
Først to uker senere mottok klager bagasjen sin. Han oppdaget da at en vader (bukse
som brukes til å fiske i) var ødelagt. Vaderen var lagt fuktig ned i en pose i baggen.
Vaderen tåler å ligge fuktig en dag eller to, men deretter vil plagget bli angrepet av
mugg.   

Klager viser til brev fra produsenten som forklarer at vaderen til klager er så utsatt for
mugg at den nå er ubrukelig. 

Klager krever erstatning for tapt vader, kroner 6 999. 

Det vises for øvrig til klagers brev.

Tjenesteyterne har i det vesentlige anført
I henhold til Icelandairs regler og vilkår er det passasjerens ansvar å pakke bagasjen
slik at innholdet i den ikke kan bli skadet. I henhold til Montrealkonvensjonens artikkel
17(2) er transportøren ikke ansvarlig for skade dersom skaden oppstod som en følge av
mangler eller kvalitet på bagasjen.

Da årsaken til at klagers bagasje ble skadet var at den ble lagt fuktig ned i baggen, kan
Icelandair ikke imøtekomme klagers krav.    

Det vises for øvrig til Icelandairs brev.

Nemnda bemerker

Etter luftfartsloven § 10-18 og Montreal-konvensjonen artikkel 17 nr 2 er flyselskap
ansvarlige for skadet eller ødelagt bagasje med mindre skaden skyldes reisegodsets egen
beskaffenhet eller feil eller mangler ved reisegodset. 

Det er ikke uvanlig at bagasje blir forsinket. Den reisende må i rimelig utstrekning være
forberedt på dette, og ikke legge gjenstander som ikke tåler forsinkelse i innsjekket
bagasje, jf FLYKN-2015-1300. I følge klager tåler vaderen saken gjelder å ligge fuktig
en dag eller to, men deretter vil dette plagget bli angrepet av mugg. Icelandair har
som de fleste andre flyselskap som vilkår at bedervelige varer ikke kan sendes som
innsjekket bagasje. Å legge en fuktig gjenstand i bagasjen som man er klar over at vil
bli angrepet av mugg i løpet av et par dager, kan etter nemndas flertalls syn - leder og
bransjemedlemmene - sammenlignes med å legge varer i bagasjen som bederves. Den
reisende har som utgangspunkt ikke krav på erstatning for innsjekket bagasje med
bedervelige varer som er blitt skadet som følge av forsinkelsen.    

Nemndas flertall ser ikke grunn til å fravike dette utgangspunktet i dette tilfellet: 
Klageren må etter dette sies å ha medvirket til skaden ved å sende buksen fuktig
i bagasjen i strid med vilkårene. Han har tatt en sjanse på at bagasjen ikke ville bli
forsinket, som han må anses som nærmest til å ta ansvaret for, jf FLYKN-2010-282. 

Mindretallet, forbrukerrepresentanten, mener at Icelandair er erstatningsansvarlig
for klagers tap i dette tilfellet. Ifølge luftfartsloven § 10-19 er flyselskapet ansvarlig for
skade på bagasjen så sant skaden ikke skyldes "godsets egen beskaffenhet eller feil eller
mangler ved godset". Slik mindretallet ser det var det ikke varens beskaffenhet som var
hovedårsaken til at skaden oppstod, men at det tok så lang tid som to uker før bagasjen
kom til rette. Det vises til uttalelsen fra produsentens om at problemet med mugg først
oppstår når buksa oppbevares fuktig over tid, dvs. i flere dager og opptil en uke. Dersom
bagasjen hadde kommet med flyet som normalt, eller blitt funnet innen et døgn slik
Icelandair opplyser at er vanlig i 95 % av tilfellene, ville derfor ikke skaden ha inntruffet.

Nemnda kan etter dette ikke anbefale at klager gis medhold. Vedtaket er fattet med den
dissens som fremgår over.

Vedtaket er fattet med deltakelse fra bare ett forbrukermedlem på grunn av Corona-
krisen i medhold av transportklagenemndforskriften §5-5 (5).

Vedtak

Transportklagenemnda-fly kan ikke anbefale at klager gis medhold.