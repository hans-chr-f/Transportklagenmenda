Vedtak i Transportklagenemnda
- Kollektivreiser

Sammendrag

Billett kjøpt for sent / klagerett til selskapet

Dato
16.01.2020

Saksnummer
2019-03651

Tjenesteytere
Ruter

Klager har i det vesentlige anført

Klager reiste med bussen fra Fougners vei til Tjuvholmen den 22.august 2019 da hun ble
ilagt gebyr. Billetten til klager holdt på å bli betalt og ble ikke ferdig betalt før hun var om
bord i bussen. Klager mener at det ikke er hennes feil at Ruter appen ikke alltid fungerer
raskt nok. Hun forklarer videre at det ofte tar tid før appen oppdaterer seg og at det også
tar tid når betalingen skal gå via Vipps.  

Klager krever frafall av gebyret.

Tjenesteyterne har i det vesentlige anført
Klager ble ilagt gebyr den 22.august 2019 fordi hun kjøpte sin billett for sent. Billetten må
være bekreftet og nedtellingen startet før man går om bord. Den reisende kan ikke sette
seg eller gjøre andre ting før man velger å betale. 

Kontrollen kom på ved samme stoppested som klager opplyser at hun reiste fra.
Kontrollen er registrert startet 19.19 hvilket stemmer med tidspunktet for sanntid.
De har notert at klager allerede befant seg om bord. Bussen gikk fra Fougners vei kl.
19.20. Billetten til klager ble bekreftet kl. 19.20.29 hvilket er etter påstigning og etter at
kontrollen startet. I tillegg til dette ble billetten kjøpt foran kontrollørene.

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble ilagt gebyr på bussen den 22.august 2019 fordi hun hadde kjøpt billett for
sent.

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Nemnda legger til grunn at kontrollen startet umiddelbart etter avgang fra Fougners vei.
Ruters sanntidssystem viser at bussen ankom der kl. 19.19.30 og gikk derfra kl. 19.20.00.
Klagers billett er registrert bestilt kl. 19.20.14. 

Klager opplyser at hun kom ombord på Fougners vei, mens det i gebyrrapporten er
notert at hun satt på bussen allerede. 

Nemnda bemerker at billetten uansett er startet kjøpt etter ombordstigning og at
vilkårene for å ilegge gebyr var til stede.

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.