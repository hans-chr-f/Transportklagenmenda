Vedtak i Transportklagenemnda - Fly

Sammendrag

Krav om refusjon av utgifter ved forsinket bagasje.

Dato
23.05.2018

Saksnummer
2017-01654

Tjenesteytere
Norwegian

Klager har i det vesentlige anført

Klager reiste med Norwegians flyvning DY816 fra Oslo lufthavn (OSL) til Stockholm (ARN)
26. juni 2017. Han hadde videreforbindelse til Seoul med et annet flyselskap. Da klager
ankom Stockholm, hadde ikke bagasjen hans kommet med flyvningen. Den ankom
Seoul en dag senere enn planlagt, og klager pådro seg diverse kostnader til blant annet
toalettsaker. Han har blitt tilbudt $56 i refusjon av ekstra transportutgifter av Norwegian. 

Klager har imidlertid valgt å fremholde sitt krav om refusjon av totalt $243,19.

Tjenesteyterne har i det vesentlige anført
Klager har fremsatt krav om refusjon av kostnader til kjøp som ble gjort ved ankomst i
Sør-Korea. 

Når bagasje blir forsinket på hjemreisen, regner flyselskapene med at passasjeren har
de nødvendige toalettartikler og klær. Da klager reiste til sitt hjemsted da bagasjen ble
forsinket, avslo Norwegian klagers krav. 

Norwegian har tilbudt klager $40 for utgifter til toalettsaker, samt $56 i utgifter til
transport. Utover dette avviser Norwegian klagers krav.

Nemnda bemerker

Norwegian er i henhold til luftfartsloven § 10-20/Montrealkonvensjonen artikkel 19
ansvarlig for tap som følge av forsinket bagasje, med mindre selskapet godtgjør at de og
deres folk har tatt alle forholdsregler som med rimelighet kan kreves for å unngå tapet,
eller at dette ikke har vært mulig for dem.

Norwegian har ikke redegjort nærmere for årsaken til forsinkelsen, og er da i
utgangspunktet erstatningsansvarlig for klagers tap. Klager kan kreve erstattet utgifter
som er rimelige og nødvendige.

Klager har oppgitt ekstra transportutgifter for å hente bagasjen på USD 56. Dette har
Norwegian allerede tilbudt klager erstatning for. Når det gjelder klagers øvrige utgifter,
kan nemnda ikke se at utgiftene er tilstrekkelig dokumentert/spesifisert. Norwegian
har tilbudt klager USD 40 i erstatning for utgifter til toalettsaker, noe nemnda mener er
tilstrekkelig i dette tilfellet.

Vedtak

Transportklagenemnda - fly anbefaler ikke at klager gis medhold.