Vedtak i Transportklagenemnda - Fly

Sammendrag

Krav om refusjon av ødelagt bagasje.

Dato
15.09.2011

Saksnummer
43/11F

Tjenesteyter
Norwegian Air Shuttle

Krav om refusjon av ødelagt bagasje.

Klager har i det vesentlige anført:

Klager reiste fra Milano til Oslo 25. november 2010.

Han sjekket på forhånd på internett at PramPack, til beskyttelse av barnevogn, kunne kjøpes
på Gardermoen. Men verken Norwegian eller Røros Flyservice kunne selge PramPack, eller
henvise klager til et sted som solgte dette.

Barnevognen ble derfor surret inn i plast av flyplasspersonalet.

Da klager ankom Oslo var barnevognen ødelagt.

Klager krever refusjon av barnevogn, NOK 5 914.

Norwegian har i det vesentlige anført:

Norwegian godkjenner kun Prampack som emballasje for barnevogner.

Prampack kan kjøpes på internett, eller på butikker som selger babyutstyr.

Det vises for øvrig til Norwegians brev.

Norwegian avviser klagers krav.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. forskrift om klagenemnd for flypassasjerer § 5-3.

Klagen er forelagt Norwegian ved nemndas brev av 3. februar 2011 med frist til 21. mars 2011
for eventuelle bemerkninger. I brevet opplyses det bl.a. om at flyselskapet har bevisbyrden
ved påberopelse av ekstraordinære omstendigheter som kan gi grunnlag for fritak for ansvar.
Det fremgår videre at nemnda vil legge passasjerens opplysninger til grunn dersom disse
ikke imøtegås av flyselskapet. Det blir også opplyst at saken vil bli forelagt nemnda selv om
flyselskapet ikke avgir uttalelse.

Norwegian har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Nemnda legger på bakgrunn av de foreliggende opplysninger til grunn at klagers barnevogn
ble ødelagt under reise med Norwegian fra Milano til Oslo. Klager ble ved dette påført et tap
på kr 5.914.

Flyklagenemnda har behandlet flere klager mot Norwegian med krav om erstatning for skade
på barnevogn under flytransport. Nemnda har ikke mottatt tilsvarende klager mot andre
flyselskap.

Nemnda har ved vurderingen av disse sakene gjennomgående delt seg i et flertall og et
mindretall, der flertallet, lederen og forbrukernes representanter har vært av den oppfatning
at Norwegian er ansvarlig for skadene, mens mindretallet, flyselskapenes representanter, har
vært av den oppfatning at Norwegian ikke er ansvarlig med mindre vognen er pakket i hard
emballasje. Sak 245/10 F er illustrerende for uenigheten mellom flertallet og mindretallet.
Saken er vedlagt.

Nemnda har vurdert partenes anførsler i denne saken, og finner ikke grunnlag for å avvike
tidligere avgjørelser.

Nemndas flertall, lederen og forbrukernes representanter, anbefaler at klager gis en
erstatning på kr 5.914.

Nemndas mindretall, flyselskapenes representanter er av den oppfatning at klager ikke
har rett til erstatning da vognen ikke var pakket forsvarlig.

På bakgrunn av flertallets vurdering traff nemnda slikt

Vedtak:

Flyklagenemnda anbefaler at Norwegian erstatter klagernes tap på kr 5.914.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Janne G. Soløy, Widerøe's Flyveselskap

Olav Grøttland, SAS