Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
10.11.2020

Saksnummer
2020-00285

Tjenesteytere
Norwegian Air Shuttle

Klager har i det vesentlige anført

Klager (fire personer) skulle reise fra  Tromsø til Vilnius via Oslo og Stockholm den 15.
april 2019 kl 08.15 med ankomst kl 17.50. DY812 fra Oslo til Stockholm ble forsinket slik
at klager mistet sin videreforbindelse. 

Klager ankom endelig bestemmelsessted mer enn tre timer forsinket og krever
standarderstatning 400 euro per person i henhold til EU-forordning 261/2004.

Tjenesteyterne har i det vesentlige anført
Norwegian Air Shuttle har ikke avgitt uttalelse til nemnda. Til klager har flyselskapet i det
vesentlige anført:

Forsinkelsen ble forårsaket av alle Boeing 737 MAX fly ble satt på bakken, pålagt av
europeiske luftfartsmyndigheter.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Norwegian Air Shuttle har tross oppfordring ikke avgitt uttalelse til nemnda. Til klager har
flyselskapet uttalt at forsinkelsen av DY812 ble forårsaket av at Boeing 737 MAX fly ble
satt på bakken som følge av fabrikasjonsfeil.  

Nemnda bemerker at EASA publiserte et sikkerhetsdirektiv som ble effektuert 12.
mars 2019 som et forebyggende sikkerhetstiltak etter at det hadde vært flere alvorlige
flyulykker med Boeings fly av typen 737-8 MAX. Den 10. mars 2019 var et fly av denne
typen involvert i en flyulykke med Ethiopian Airways, og samme flytype var også involvert
i en ulykke 29. oktober 2018 i Indonesia. 

Nemnda er av den oppfatning at en kansellering eller forsinkelse som følge av grouding
av Boeing 737 MAX-flyene kan anses som en ekstraordinær omstendighet i henhold til
forordningen. Det er tale om sikkerhetstiltak som en følge av flere alvorlige ulykker med
den aktuelle flytypen. 

Norwegian Air Shuttle har som nevnt ikke avgitt uttalelse til nemnda, flyselskapet har
dermed ikke godtgjort årsakssammenhengen mellom groundingen av flytypen og
forsinkelsen av akkurat klagers flyvning.  Det er flyselskapet som har bevisbyrden for
å dokumentere ekstraordinære omstendigheter, jf. EU-forordning 261/2004. Nemnda
mener derfor at klager bør tilkjennes standarderstatning i dette tilfellet.

Klager hadde gjennomgående billett  fra Tromsø til Vilnius. Siden avstanden mellom
Tromsø og Vilnius, målt etter storsirkelmetoden, er mer enn 1 500 kilometer, jf artikkel
7 nr 1 og 4, EU-domstolens dom av 07.09.2017 i saken Bossen med flere mot Brüssels
Airlines (C-559/16) og gcmap.com, utgjør erstatningen 400 euro per person.

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda-fly anbefaler at Norwegian utbetaler 400 euro per person,
tilsammen 1 600 euro.