Vedtak i Transportklagenemnda
- Kollektivreiser

Sammendrag

Krav om frafall av gebyr - manglende internettforbindelse

Dato
15.03.2022

Saksnummer
2021-01899

Tjenesteytere
AtB AS

Klager har i det vesentlige anført

Klager ble ilagt gebyr 29. oktober 2021. Klager forklarer at hun tok buss 1 til Kattem.
Klager anfører at hun hadde gyldig billett.  

Klager anfører at hun forklarte til billettkontrollørene at internettforbindelsen hennes
var dårlig og da var det en dame ved siden av klager som tilbød å dele internett. Klager
anfører at hun ikke fikk lov til å bruke medpassasjerens internett. Klager ble overrasket
og spurte hvorfor, men fikk ikke noe svar. Klager forklarer at kontrollørene tilkalte
politiet. Klager anfører at billettkontrollørene fikk se billetten hennes, men at hun
allikevel ble ilagt gebyr. 

Klager mener det er urettferdig å bli ilagt gebyr i dette tilfellet. Da klager skulle vise
billetten til kontrollørene hadde hun problemer med internettforbindelsen og fikk tilbud
av medpassasjeren om å låne hennes internett. Klager anfører at det ikke eksisterer
noen lov som forbyr klager å bruke den internettforbindelsen hun måtte ønske for å
fremvise billetten. 

Klager mener at de med hensikt nektet henne å vise billetten. Klager forklarer at hun er
norsk, men opprinnelig fra Afrika. Klager antar at kontrollørenes adferd var påvirket av
dette. 

Klager vil ha rettferdighet i denne saken. Klager hadde en gyldig billett og kan derfor ikke
bli ilagt gebyr for å ikke ha billett. 

Etter at klager har mottatt AtB sitt tilsvar i saken presiserer hun at hun vil vite hvorfor
kontrollørene ikke lot henne vise billetten sin. Hun forklarer at hun hadde et midlertidig
tap av internettforbindelse, noe som kan skje med alle, til og med selskaper. Klager er
klar over at det er hennes ansvar å kunne fremvise billetten og hun ville vise frem sin
billett, med bruk av et annet internett, men ble stoppet av kontrollørene uten å få en
forklaring på hvorfor. Klager mener dette er feil og uakseptabelt. Det stemmer ikke at det
var en situasjon hvor hun var ute av stand til å vise gyldig billett under billettkontrollen
slik AtB hevder. Klager forklarer at det er hennes plikt å fremvise billetten når hun blir
bedt om det, men kontrollørene hindret henne i å gjøre dette. Klager mener punkt
6.2 i transportvedtektene ikke gjelder i hennes sak fordi kontrollørene nektet henne å
fremvise billett fordi de hadde konkludert med at hun ikke hadde gyldig billett, uten noe
bevis. 

Klager mener denne saken er et tydelig eksempel på rasisme. Klager opplevde
å bli behandlet på en forferdelig måte. Klager anfører at kontrollørene har brutt
transportvedtektene 6.1. Klager anfører at informasjonen som er registrert på
gebyrnotatet er falsk. Klager presiserer at kontrolløren ikke lot henne fremvise billetten.
Klager stiller seg undrende til hvorfor hun ble ilagt gebyr etter at kontrollørene hadde fått
sett hennes gyldige billett, etter kontakten med politiet. Klager mener kontrolløren skrev
ned falsk informasjon etter at han hadde sett klager sin gyldige billett. Klager presiserer
at dette er feil og urettferdig.  

Klager viser til innsendt dokumentasjon i saken. 

Klager krever frafall av gebyret.

Tjenesteyterne har i det vesentlige anført
Klager ble ilagt gebyr 29. oktober 2021 fordi hun ikke kunne fremvise gyldig billett under
billettkontrollen. 

AtB viser til selskapets reisevilkår hvor det fremgår at alle reisende må sørge for billett
under hele reisen og frem til de har forlatt transportmiddelet eller kontrollsone. Dette
innebærer at den reisende må sørge for gyldig billett under hele reisen i tilfelle kontroll.
Dersom den reisende ikke kan fremlegge gyldig billett eller bevis på rett til reise med
rabattert billett, anses vedkommende som å reise uten gyldig billett. En passasjer som
reiser uten gyldig billett ved billettkontroll, har ikke overholdt reisevilkårene, og vil
rettmessig bli ilagt gebyr.

AtB viser til vilkårene for bruk av AtB Mobillett, hvor det fremgår at passasjeren er
ansvarlig for å kunne fremvise gyldig billett under reisen og for å ha mobildata under en
billettkontroll, slik at billetten kan fremvises ved forespørsel. 

Hvorvidt klager hadde mulighet til å låne internettforbindelse fra en medpassasjer er
irrelevant. Det fremgår tydelig i vilkårene for AtB Mobillett at det er den reisendes ansvar
å ha tilgang til mobildata til enhver tid under reisen. I denne saken kunne ikke klager
fremvise gyldig billett etter forespørsel fra kontrollør, på grunn av manglende internett,
så klager ble med rette ilagt gebyr. 

På grunn av ovennevnte informasjon finner AtB ikke grunnlag for å ettergi
tilleggsgebyret.

Nemnda bemerker

Klager ble ilagt gebyr 29. oktober 2021 fordi hun ikke kunne fremvise gyldig billett under
billettkontrollen. 

Det følger av AtBs transportvedtekter pkt. 3 a og b at det er den reisendes ansvar å ha
gyldig betalingsmiddel og å ha gyldig billett ved påstigning.

Av transportvedtektenes pkt. 6.2 følger det at det skal ilegges tilleggsavgift dersom den
reisende ikke kan vise gyldig billett. Bestemmelsen er objektiv. Gebyr kan således ilegges
selv om passasjeren ikke har opptrådt klanderverdig.

Klager har opplyst at hun hadde et midlertidig tap av internettforbindelse, og kunne
derfor ikke fremvise gyldig billett under billettkontrollen, så vilkårene for å ilegge gebyr
var således til stede. 

Klager har blant annet anført at hun hadde gyldig billett. Klager har anført at hun
forklarte til billettkontrollørene at internettforbindelsen hennes var dårlig og at en dame
ved siden av klager tilbød å dele internett. Klager har anført at hun ikke fikk lov til å bruke
medpassasjerens internett. Klager mener det er urettferdig å bli ilagt gebyr i dette tilfellet
og mener saken er et tydelig eksempel på rasisme. Klager har anført at kontrollørene har
brutt transportvedtektene 6.1. Klager har anført at informasjonen som er registrert på
gebyrnotatet er falsk. 

Nemnda bemerker at det er klagers ansvar å sørge for at mobiltelefonen har dekning,
batteri, datatilgang og kan fungere for hele reisen. 

Nemnda bemerker at den reisende selv har ansvar for å sette seg inn i billettsystemene
og det fremgår av vilkårene for AtB Mobillett at passasjeren selv er ansvarlig for å ha
tilgang til internettforbindelse. Dersom klagers anførsel om at hun fikk tilbud om å dele
nett med medpassasjer er riktig, kan det fremstå noe strengt at hun ble ilagt gebyr, men
nemnda finner ikke dette tilstrekkelig sannsynliggjort. 

Nemnda har for øvrig ikke grunnlag for å vurdere om kontrollørene kan bebreides for sin
atferd.

Vedtak

Transportklagenemnda finner ikke å kunne anbefale at klager gis medhold.