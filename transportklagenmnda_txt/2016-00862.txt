Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
23.06.2017

Saksnummer
2016-00862

Tjenesteytere
Vueling Airlines

Klager har i det vesentlige anført

Klager skulle reise fra Oslo til Ibiza via Barcelona den 25. september 2016 kl 16.20. Flight
VY8539 ble forsinket tre timer slik at klager mistet sin videreforbindelse. Klager ble
booket om til dagen etter. Han fikk utgifter til hotell og transport fra og til flyplassen,
tilsammen 189 euro. 

Klager krever standarderstatning 400 euro i henhold til EU-forordning 261/2004, samt
refusjon av utgifter 189 euro.

Tjenesteyterne har i det vesentlige anført
Vueling har ikke avgitt uttalelse til nemnda. Til klager har selskapet avgitt uttalelse på
spansk. Nemnda behandler saker på engelsk eller skandinavisk.

Nemnda bemerker

Flyselskapet Vueling Airlines har tross oppfordring ikke avgitt uttalelse til nemnda.
Nemnda treffer vedtaket på grunnlag av opplysningene som er fremkommet tidligere i
saken, jf transportklagenemndforskriften § 5-3 tredje ledd.

Klageren krever standarderstatning og erstatning for utgifter til hotell og transport
begrunnet med at han kom om lag 14 timer forsinket frem til sitt endelige
bestemmelsessted Ibiza. Han hadde gjennomgående billett Oslo-Barcelona-Ibiza. På
grunn av forsinkelse fra Oslo, rakk han ikke sin videre forbindelse fra Barcelona, og fikk
utgifter til en natt på hotell der og til transport fra / til flyplassen. 

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7 samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Vueling har som nevnt ikke avgitt uttalelse til nemnda. Flyselskapet har derimot
gitt en uttalelse til klageren, men på spansk. Dette er ikke et forståelig språk for
nemnda. Selskapet har følgelig ikke godtgjort at forsinkelsen skyldtes en ekstraordinær
omstendighet som ikke kunne vært unngått. Klageren har da rett til standarderstatning
på 400 euro.  

Forsinkelsen utløser også rett til forpleining - herunder hotell og transport til / fra
flyplassen, jf forordningen artikkel 9. Klageren har dokumentert at han ble påført slike
utgifter i Barcelona med i alt 189 euro. Utgiftene er ikke bestridt på en forståelig måte.
Han har krav på å få utgiftene erstattet.

Vedtak

Transportklagenemnda - fly anbefaler at Vueling Airlines betaler standarderstatning til
klageren med 400 euro og erstatning for utgifter til hotell og transport med 189 euro.