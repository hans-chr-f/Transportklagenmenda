Vedtak i Transportklagenemnda - Fly

Sammendrag

Refusjon av nyinnkjøpte flybilletter med SAS som følge
av at Wizz Air innstilte alle innenriksruter i Norge.

Dato
30.03.2022

Saksnummer
2021-01789

Tjenesteytere
Wizz Air
Supersaver

Klager har i det vesentlige anført

Klager og hennes to barn skulle reise med Wizz Air fra Stavanger til Trondheim den 24.
juni 2021. Reisen ble bestilt via Supersaver.no. Pris for billettene var 408 kroner totalt.

Klager mottok beskjed den 28. mai 2021 fra Supersaver.no om at flyvningen var
kansellert. Klager fikk valget mellom enten å bli booket om til en annen tilsvarende
rute med Wizz Air, innenfor 14 dager før opprinnelig avreise og senest 30 dager etter,
eller motta «Wizz credits», voucher, som deretter kunne omgjøres til pengerefusjon.
Årsaken til kanselleringen ble ikke oppgitt, men det viste seg at Wizz Air innstilte
alle innenriksruter i Norge, så omruting var ikke mulig. Klager fikk ikke tilbud om
å reise med annet selskap. Klager ville ikke akseptere tilbud om voucher, da dette
uansett ville medført at klager måtte kjøpe nye billetter med annet flyselskap som på
avreisetidspunktet var vesentlig dyrere.

Klager ønsket omruting med annet flyselskap i tråd med flypassasjerers rettigheter, og
kontaktet både Supersaver og Wizz Air for å finne en løsning. Supersaver viste til at de
kun er en formidler av billettsalget, og at de ikke har ansvar utover det. Wizz Air har ikke
svart på klagers skriftlige henvendelser. Klager ringte selskapet, og ble da informert
om at det var kun billettutsteder som kunne gjøre endringer, og at hun måtte kontakte
Supersaver.

Klager ble dermed fastlåst, og kjøpte nye billetter med SAS og betalte 1537 kroner.
Klager mener at både Supersaver som er selger av billettene, og Wizz Air som utførende
flyselskap, har ansvar i denne saken. Klager valgte å rette krav om erstatning til Wizz Air,
da de som utførende luftfartsselskap har plikt til å tilby assistanse iht. forordningen. 

Ved innsendelse av klage til Wizz Air, ble hun henvist til å benytte EU-kommisjonens
nettbaserte klageportal ODR. ODR-portalen gir maksimalt 90 dager til dialog mellom
partene og å komme til en løsning ved direktekontakt mellom partene. Wizz Air
besvarte ikke henvendelsen innen 90 dager, så da gikk saken videre til å bruke et
tvisteløsningsorgan. Her har man 30 dager til å bli enige om hvilket tvisteløsningsorgan
som skal behandle saken. Fortsatt ingen respons fra Wizz Air innen disse 30 dager.

Klager krever å få erstattet utgifter på nyinnkjøpte billetter med SAS, totalt 1537 kroner.

Tjenesteyterne har i det vesentlige anført
Wizz Air har i det vesentlige anført:

Flyvningen W6 4660 fra Stavanger til Trondheim den 24. juni 2021 ble kansellert av
kommersielle årsaker. Klager ble varslet om kanselleringen 28.05.2021 og 09.06.2021.
Wizz Air viser til fremlagt dokumentasjon som viser dette.
Siden klager er blitt varslet om kanselleringen mer enn to uker før flyavgangen, har hun i
henhold til EU-forordning 261/2004 artikkel 5 nummer 1 bokstav c første punkt ikke rett
på erstatning.
I tråd med Wizz Airs generelle befordringsvilkår er passasjeren blitt tilbudt valget mellom
følgende alternativer: å bli omrutet, å kansellere billetten mot å få 120 % av det betalte
beløpet for flyvningen og 100 % av servicegebyrene refundert i form av Wizz-kreditt, eller
å kansellere billetten mot å få full refusjon av det innbetalte beløpet for den kansellerte
flyvningen
Passasjeren valgte den 16. juni å få refundert billetten mot å få 120% av det innbetalte
beløpet overført til hennes Wizz Air konto. Beløpet 572,40 NOK ble overført til hennes
konto. 
Wizz Air kan ikke imøtekomme klagers krav om refusjon av alternativ transport ettersom
hun valgte å få refusjon.

Supersaver.no har informert om at de ikke kunne hjelpe klager med å booke om til annet
selskap, da Wizz Air som er ansvarlig for billettene, kun tillater endringer innen eget
selskap. I de tilfeller flyselskapet ikke kan tilby alternativ reise, skal kunden få refusjon.
Klager må selv søke refusjon via Wizz Air, og dersom refusjonssøknaden blir godkjent,
vil Supersaver.no sørge for å refundere klager. Supersaver.no kan ikke holdes ansvarlig
for den avtalen som er inngått mellom klager og flyselskap. Supersaver.no kan ikke
imøtekomme klagers krav om refusjon av nye billetter med SAS.

Nemnda bemerker

Flyvningen med Wizz Air fra Stavanger til Trondheim den 24. juni 2021 (W6 4660) ble
kansellert. 

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7. Regelen
gjelder ikke dersom passasjeren har fått informasjon om endringen minst to uker før
planlagt avgangstid, noe som er tilfellet i klagers sak. Klager har med dette ikke rett på
standarderstatning. 

Ved kansellering skal passasjeren uavhengig av ovenstående, gis valget mellom refusjon
eller omruting, jf. EU-forordning 261/2004 artikkel 8 nummer 1. 

Nemnda mener at Wizz Air har omrutingsplikt i denne saken. Nemnda bemerker at
plikten til å tilby omruting etter forordningens artikkel 8 ikke begrenser seg til eget
selskap. Wizz Air tilbød etter nemndas syn ikke omruting i tråd med EU-forordning
261/2004 når omrutingen var begrenset til nye flyvninger med Wizz Air.

Basert på ovenstående anbefaler nemnda at Wizz Air dekker klagers utgifter til nye
billetter med SAS (1537 NOK). Wizz Air har imidlertid anført at de har refundert de
opprinnelige flybillettene i form av Wizz Air Credits, til klagers Wizz Air konto. Passasjeren
skal ikke reise gratis. Wizz Air credits som ble utbetalt kan med dette slettes fra klagers
konto.

Vedtak

Transportklagenemnda anbefaler at Wizz Air refunderer klagers kostnader til å omrute
seg på egenhånd grunnet kanselleringen av W6 4660, pålydende 1537 NOK. Refusjonen i
form av Wizz-credit kan så slettes.