Vedtak i Transportklagenemnda - Fly

Sammendrag

Krav om erstatning for skadet bagasje.

Dato
24.08.2021

Saksnummer
2020-03618

Tjenesteytere
Norwegian Air Shuttle

Klager har i det vesentlige anført

Klager reiste fra Oslo til Kirkenes den 1. september 2020 med DY310 kl. 17.35. Etter
at klager forlot flyplassen, oppdaget han at gitaren som han hadde sendt som
spesialbagasje i polstret gitarbag var ødelagt. Klager viser til fremlagte bilder av gitaren.
Klager rapporterte skaden på Kirkenes lufthavn den 5. september, i god tid innen
syvdagersfristen.

Klager betalte kr 600 for å sende gitaren som spesialbagasje.

Gitaren kan ikke repareres. Fremlagt taksering fra musikkforretning Watt99 viser at en ny
tilsvarende gitar koster kr 6 500.

Klager krever kr 6 500 i erstatning fra Norwegian.

Tjenesteyterne har i det vesentlige anført
Norwegian har ikke avgitt uttalelse til nemnda. Til klager har flyselskapet i det vesentlige
anført:

I henhold til Montrealkonvensjonens artikkel 31 skal all skadet bagasje rapporteres
direkte ved ankomst. I de tilfeller at den ikke rapporteres ved ankomst kan man
rapportere skaden innen syv dager, men da er det passasjeren som har bevisbyrden for
at skaden oppstod i flyselskapets varetekt. 

Norwegian kan ikke se at klager har bevist at skaden oppstod under transport med en av
Norwegians flyvninger, og kan ikke imøtekomme hans krav.

Nemnda bemerker

Klager hevder hans gitar og gitarbag ble skadet mens den var i flyselskapets varetekt.  

I henhold til Luftfartsloven § 10-26 og Montrealkonvensjonens artikkel 31 må innsjekket
reisegods som blir utlevert uten at den rettmessige mottaker klager, antas å være i den
samme forfatning som ved innlevering av reisegodset.  

Passasjeren kan klage til flyselskapet innen 7 dager, men da er det passasjeren som har
bevisbyrden.

Klager har ikke svart på nemndas henvendelse om hvorfor skaden ikke ble meldt ved
ankomst. Klager beskriver skaden på gitaren som omfattende, og bildene viser en gitar
med et synlig hull. Etter nemndas syn burde klager ha oppdaget skaden før han forlot
flyplassen og rapportert disse ved ankomstservice. Klager har ikke ført bevis for at de
beskrevne skadene oppstod i forbindelse med håndteringen av Norwegian Air Shuttle. 

Nemnda kan på bakgrunn av ovenstående ikke anbefale at klager gis medhold.

Vedtak

Transportklagenemnda kan ikke anbefale at klager gis medhold.