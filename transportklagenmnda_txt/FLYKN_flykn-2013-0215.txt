Vedtak i Transportklagenemnda - Fly

Sammendrag

Krav om refusjon av utgifter grunnet forsinkelse.

Dato
04.11.2013

Saksnummer
215/13F

Tjenesteyter
Widerøes Flyveselskap AS

Krav om refusjon av utgifter grunnet forsinkelse.

Klager har i det vesentlige anført:

Klager skulle reise fra Brønnøysund til Trondheim med Widerøe, og fra Trondheim til Bangkok
via Amsterdam den 22. januar 2013. WF711 fra Brønnøysund til Trondheim ble forsinket slik at
klager kom til å miste sin videreforbindelse.

Klager ble booket om til Widerøe til Oslo og med SAS fra Oslo til Bangkok via København.
Klager fikk beskjed om at det kun var ledig plasser helt bakerst i flyet mellom København og
Bangkok, men at de kunne sjekke i København om det var andre seter ledige.

Da klager ankom København, var det ikke andre seter ledige på økonomi klasse. Klager ønsket
ikke å sitte bakerst i flyet på en 11-timers reise, og så seg derfor nødt til å oppgradere til
økonomi ekstra.

Klager krever refundert oppgradering til økonomi ekstra, DKK 3 350.

Widerøe har i det vesentlige anført:

WF711 ble forsinket som følge av dårlige værforhold, det vises til fremlagt logg. Den
uforutsette hendelsen var ekstraordinær og utenfor Widerøes kontroll. Klager ble booket til
neste ledige avgang, i samme bookingklasse, via Oslo og København i henhold til retningslinjer
og vilkår.

Klager hadde opprinnelig plass på økonomiklasse med KLM. Man kjøper klasse, ikke faste
seteplasser ombord. Widerøe kan på grunnlag av dette ikke imøtekomme klagers krav om
refusjon av utgifter til oppgradering til høyere klasse.

Det vises for øvrig til Widerøes brev.

Nemnda bemerker:

Vanskelige værforhold førte til at klagerne ikke rakk sin videreforbindelse fra Trondheim.

Widerøe pliktet i den foreliggende situasjon å tilby omruting snarest mulig, på tilsvarende
transportvilkår, til bestemmelsesstedet, jf. EU-forordning 261/2004 artikkel 6 jf. artikkel 8.

Nemnda legger på bakgrunn av de foreliggende opplysninger til grunn at klagerne ble
omrutet med SAS på tilsvarende transportvilkår, dvs. på økonomiklasse. Widerøe har således
overholdt sine forpliktelser etter forordningen.

Nemnda har forståelse for at klagerne ikke var fornøyd med omrutingen da de fikk mindre
attraktive seter. Gjeldende regelverk gir imidlertid ikke rett til kompensasjon for dette.

Vedtak:

Transportklagenemnda-fly finner ikke å kunne anbefale at klagerne gis medhold.

Vedtaket var enstemmig.