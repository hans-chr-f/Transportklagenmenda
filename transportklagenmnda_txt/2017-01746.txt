Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
08.05.2018

Saksnummer
2017-01746

Tjenesteytere
Air Baltic

Klager har i det vesentlige anført

Klager skulle reise fra Oslo til St Petersburg via Riga den 17. februar 2017 kl. 19.30.
BT154 fra Oslo til Riga ble forsinket slik at klager og hennes familie på fem mistet sin
videreforbindelse. De ble booket om til ny avgang dagen etter og ble innlosjert på hotell i
Riga.

Klager krever standarderstatning 250 euro per person i henhold til EU-forordning
261/2004.

Tjenesteyterne har i det vesentlige anført
BT154 ble forsinket grunnet sent innkommet fly fra Riga som følge av en ulykke på Riga
lufthavn tidligere på dagen. Air Baltic viser til fremlagt dokumentasjon som bekrefter at
et fly hadde kjørt av rullebanen. Dette førte til at rullebanen ble stengt. 

Hendelsen er ikke kompensasjonsberettiget i henhold til EU-forordning 261/2004 da
årsaken var ekstraordinære omstendigheter utenfor Air Baltics kontroll. 

Klager ble booket om og fikk forpleining.

Air Baltic kan ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Flyselskapet Air Baltic har fremlagt dokumentasjon som bekrefter at forsinkelsen
skyldtes en flyulykke på Riga lufthavn som igjen førte til forsinkelser da en av rullebanene
ble stengt. Slik nemnda ser det har flyselskapet godtgjort at verken forsinkelsen eller
de ekstraordinære omstendighetene kunne vært unngått selv om alle rimelige tiltak
var truffet; Forsinkelsen skyldtes at Air Baltic fulgte pålegg fra  ATC - Air Traffic Control.
Dette pålegget hadde ikke flyselskapet kontroll over. Klager har etter dette ikke rett til
erstatning.

Vedtak

Transportklagenemnda - fly anbefaler ikke at klager gis medhold.