Vedtak i Pakkereisenemnda

Sammendrag

Krav om standarderstatning i henhold til Eu-forordning 261/2004 på
600 euro per person for forsinkelse på reisen pga. tekniske problemer.

Dato
09.10.2015

Saksnummer
6/15PF

Tjenesteyter
Expediano

Saken gjelder:

Krav om standarderstatning i henhold til Eu-forordning 261/2004 på 600 euro per person for
forsinkelse på reisen pga. tekniske problemer.

Klager har i det vesentlige anført:

Klager og hans reisefølge hadde bestilt reise fra Oslo til Las Vega med innkvartering i et de
luxe-rom på Aria Resort & Casino at City Center i Las Vegas i perioden 21.05.14 - 05.06.14.

Klager fikk ingen informasjon om forsinkelse eller kansellering på United Airlines rute UA39
den 21.05.14 før de var om bord i flyet på Oslo Lufthavn. Etter et par timer ble de bedt om å
forlate flyet. Først inne ved gaten fikk de beskjed om at United Airlines rute fra Oslo Lufthavn
til New York ble kansellert pga. tekniske problemer.

Om bord på flyet fikk klager informasjon om at det var en reparasjon de hadde utført på
mekanismen til et vindu i cockpit som ikke ble godkjent. Et par timer senere ble de informert
om at flyvningen måtte kanselleres fordi reservedeler ikke lot seg oppdrive denne dagen.
Siden flykapteinen først annonserte over høyttaleranlegget at det var en bagatell, etterfulgt
av at reparasjonen ikke ble godkjent, mener klager at korrekt utført vedlikehold ville gjort at
situasjonen hadde vært unngått.

Klager fikk hotellrom og matkuponger og ble booket om til et fly som gikk neste dag. Klager
fikk ingen informasjon om sine rettigheter i forbindelse med forsinkelser. Som følge av
kanselleringen ankom klager Las Vegas 24 timer senere enn først avtalt.

Klager har sendt reklamasjon til United Airlines og har fått følgende svar tilbake fra
flyselskapet: «Although cash compensation under Regulation 261 is not applicable in this
Case», men uten begrunne hvorfor de mener direktivet ikke er anvendbart ved denne
kanselleringen. Sammen med brevet fikk de en reisekupong fra United Airlines pålydende 200
USD per person. Kupongen er gyldig i 1 år fra utstedelsesdatoen og kan benyttes ved kjøp av
flybillett hos United eller United Express. Klager har ikke akseptert dette som en tilstrekkelig
kompensasjon.

Dersom klager ikke har rett til standarderstatning i henhold til Eu-forordning 261/2004 på 600
euro per person, krever de refusjon av den første overnattingen som de ikke fikk benyttet,
samt tilbakebetaling av hotellets servicegebyr for den første natten, USD 28.

Klager bekrefter å ha mottatt kr 2.086 fra Expedia.

Det vises for øvrig til klagers brev.

Expedia.no har i det vesentlige anført:

Expedia beklager og henviser klager til å kontakte flyselskapet direkte da det var United
Airlines fly som hadde tekniske problemer. Expedia skriver i en e-post til klager at de ikke kan
påta seg ansvaret for tekniske problem som oppstår på flyreisen da dette er en uforutsett
hendelse som bare flyselskapet kan kompensere for.

Ved pakkereiser kan Expedia gi prisavslag dersom kunden kommer for sent til hotellet
og dekke tapte bestilte hotellovernattinger. De vil også være behjelpelige med at kunden
kommer i kontakt med flyselskapet slik at det blir opprettet en sak hos flyselskapet for at
kunden får svar tilbake direkte fra flyselskapet.

I dette tilfellet har klager sendt Expedia kopi av korrespondansen med flyselskapet. Av det
Expedia forstår av underlaget de har mottatt fra klager så var årsaken til flyforsinkelsen
tekniske problem hos flyselskapet.

Expedia kan ikke etterkomme klagers krav om refusjon i henhold til EU261/2004 da de anser
at dette berører flyselskapet og ikke Expedia som et online reisebyrå da denne forsinkelsen
var helt utenfor deres kontroll. Videre er det ikke helt klarlagt om direktivet kan anvendes i
denne saken da flyselskapet ikke har base i EU.

Expedia har refundert den første hotellovernattingen, servicegebyret for den første natten og
gitt klager en kompensasjon på kr 500, totalt kr 2.086.

Det vises for øvrig til korrespondanse fra Expedia.no.

Nemnda bemerker:

Det fremgår av Expedias svar til klager at selskapet ikke anser at den virksomheten selskapet
driver faller inn under pakkereiseloven. Kunden henvises derfor til å ta kontakt med
flyselskapet United Airlines, som underleverandør av flyreisen.

Det er etter nemnda vurdering ikke tvilsomt at den type sammensatt produkt som
selges av Expedia faller inn under pakkereiselovens område. I pakkereiseloven § 1-1 -
Anvendelsesområde, heter det:

Loven gjelder for tilbud om pakkereiser og for avtaler om kjøp av pakkereiser som inngås
mellom en kunde og en arrangør eller formidler av en pakkereise.

Pakkereiseloven § 1-2 omhandler lovens ufravikelighet, det vil si at den ikke kan fravikes til
skade for kunden.

Pakkereiseloven § 2-1 definerer pakkereise:

Med pakkereise menes et tilrettelagt arrangement, som varer i mer enn 24 timer eller
omfatter overnatting, som selges eller markedsføres til en samlet pris, og som inkluderer
minst to av følgende elementer

Nemnda finner det ikke tvilsomt at Expedia har solgt et sammensatt produkt. Det vises blant
annet til prissammendraget hvor det fremgår at «fly + hotell» ble fakturert samlet med kr
21.627,67.

Expedia er etter dette rette adressat for klagen også hva gjelder flyforsinkelsen.

Klageren har krevd erstatning etter Eu-forordning 261/2004 Art. 7 for to personer.
Flyforsinkelsen var på 24 timer. Flyvningen ble operert av et amerikansk flyselskap, men da
flyvningen foregikk fra lufthavn på norsk territorium, kommer Eu-forordning 261/2004 til
anvendelse, jfr. forordningen § 2.

Den rett til erstatning en flypassasjer har etter Art.7 i Eu-forordning 261/2004 gjelder ikke
dersom flyselskapet/turarrangør kan godtgjøre at forsinkelsen skyldes «ekstraordinære
omstendigheter som ikke kunne ha vært unngått selv om alle rimelige tiltak var truffet» - Art.5
nr.3. Det er flyselskapet som etter dette må godtgjøre at det foreligger slike ekstraordinære
omstendigheter. Bestemmelsen tolkes strengt.

Pakkereisenemnda har tidligere lagt til grunn at også når det gjelder tekniske feil, er
det flyselskapet som må godtgjøre at slike feil er «ekstraordinære omstendigheter» i
forordningens forstand. Det er flyselskapet som har størst mulighet til å påvirke og forhindre
at tekniske feil oppstår. Også preventive hensyn tilsier at flyselskapet i  utgangspunktet må
bære ansvaret ved tekniske feil.

At flyselskapet har utført normalt obligatorisk vedlikeholdsprogram og feilen oppstår
plutselig eller oppdages plutselig før avgang, betyr ikke uten videre at det foreligger slike
ekstraordinære omstendigheter som forordningen krever for å bli fritatt for ansvar.

I det foreliggende tilfelle har flyselskapet opplyst at feilen skyldtes «an unexpected safety
shortcoming beyond our control» som gjorde det nødvendig med en tidkrevende utbedring.

Det er ikke fremlagt noen tekniske rapporter om den tekniske feilen, slik som aircraft technical
log eller workorder. Saken lar seg derfor ikke verifisere.

Nemnda betrakter etter dette flyselskapets opplysning om at det oppsto en uventet feil
som gikk ut over sikkerheten kun som en forklaring på at det det oppsto en forsinkelse og
ikke som en dokumentasjon for at dette var en ekstraordinær omstendighet som bringer
bestemmelsen i Art.5 nr.3 til anvendelse. Som nevnt foran er det flyselskapet som skal
godtgjøre at det forelå slike ekstraordinære omstendigheter.

Den 17. september 2015 avsa Eu-domstolen for øvrig en dom som fra nå er retningsgivende
på dette området. Dommen slår fast at tekniske feil i all hovedsak ikke er ekstraordinære
omstendigheter som fritar selskapene fra å betale erstatning til passasjerene ved forsinkelser
på mer enn tre timer, jfr. avgjørelse i Case C-257/14 Corina van der Lans - Koninklijke
Luchtvaart Maatschappij NV.

Forsinkelsen gir etter nemndas syn rett til erstatning etter Eu-forordning 261/2004 artikkel 6
nr. 1 c) fordi forsinkelsen var på mer enn 3 timer. Erstatningen beløper seg etter artikkel 7 nr.
1 c) til 600 euro pr. person da flydistanse oversteg 3.500 km.

Nemnda har merket seg at Expedia har utbetalt erstatning for forkortet hotellopphold i Las
Vegas.

Vedtak:

Pakkreisenemnda anbefaler at klageren får utbetalt 600 euro pr. passasjer, totalt 1.200 euro i
erstatning for flyforsinkelsen. Til fradrag går den kompensasjonen som allerede er utbetalt - kr
2.086.

Vedtaket er enstemmig.