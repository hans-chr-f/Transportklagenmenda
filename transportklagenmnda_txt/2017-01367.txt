Vedtak i Transportklagenemnda - Fly

Sammendrag

Krav om standardkompensasjon ved omdirigering.

Dato
17.04.2018

Saksnummer
2017-01367

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY1698 fra Oslo lufthavn (OSL) til Marrakech
(RAK) 29. april 2017. Flyvningen ble omdirigert til Agadir som følge av uvær. Passasjerene
fikk beskjed om at de skulle bli flydd videre til Marrakech, men det ble til slutt bestemt
at de reisende skulle ta buss fra Agadir til Marrakech. Klager fikk beskjed om at denne
avgjørelsen skyldtes hviletid for kabinbesetningen. 

Klager har på ovennevnte bakgrunn fremsatt krav om standardkompensasjon i henhold
til EU-forordning 261/2004 på 400 euro pr. person, totalt 800 euro for to passasjerer.

Tjenesteyterne har i det vesentlige anført
Norwegians flyvning DY1698 fra Oslo til Marrakech kunne ikke lande i Marrakech som
følge av tordenvær. Flyet landet derfor i Agadir. Værradaren viste kraftige tordenbyger
over flyplassen, og flyet sirklet over Marrakech i påvente av forbedrede værforhold.
Etter en stund tillot været et landingsforsøk, men ved innflyvning var det sterk turbulens
og kraftig regn. Det var dermed ikke forsvarlig å lande i Marrakech, og DY1698 ble
omdirigert til Agadir. 

Etter landing i Agadir ble det fylt drivstoff, og det var klart for å gjenoppta flyvningen til
Marrakech. Samtlige passasjerer var redde for å fortsette flyvningen i lys av opplevelsen,
og nektet derfor videre flyvning. Alle fikk gå av i Agadir. Maskinen ble fraktet uten
passasjerer til sin destinasjon, og alle passasjerer ble fraktet til Marrakech med buss. 

Norwegian anfører at tordenbygene utgjør en slik ekstraordinær omstendighet som
fritar flyselskapene for sitt erstatningsansvar etter EU-forordning 261/2004. De anfører
videre at kanselleringen ikke kunne vært unngått selv om alle rimelige tiltak ble truffet,
blant annet fordi leie av fly og mannskap ikke ville forkortet ventetiden for passasjerene.
Norwegian avviser på dette grunnlag klagers krav om standarderstatning.

Nemnda bemerker

Norwegians flyvning DY168 fra Oslo til Marrakech 29. april 2017 ble omdirigert. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 

I dette tilfellet skyldtes omdirigeringen kraftige tordenbyger ved innflyvning til
Marrakech, slik at flyet til slutt ble omdirigert til Agadir. Landingsforsøket var en
skremmende opplevelse for passasjerene, og av sikkerhetsmessige årsaker ble det
besluttet at passasjerene skulle forlate flyet i Agadir og bli fraktet videre med buss.
Nemnda mener at tordenvær som dette må anses som en ekstraordinær omstendighet i
forordningens forstand. 

Nemnda legger til grunn at en forsinkelse ikke kunne vært unngått selv om alle rimelige
tiltak ble truffet. Passasjerene ble tatt hånd om av flyselskapet, og ble fraktet med buss
til sin destinasjon. Forsinkelsen gir etter dette ikke rett til standardkompensasjon, og
nemnda anbefaler ikke at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.