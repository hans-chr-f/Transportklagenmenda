Vedtak i Transportklagenemnda
- Kollektivreiser

Sammendrag

Krav om sletting av gebyr for ugyldig billett.

Dato
04.11.2013

Saksnummer
18/13 J

Tjenesteyter
NSB

Krav om sletting av gebyr for ugyldig billett.

Klager har i det vesentlige anført:

Den 20.03.12 tok klager toget fra Drammen til Gardermoen kl. 17.17. Ved billettkontroll
fikk klager gebyr for manglende papirbevis på at semesteravgiften var betalt. Klager hadde
studentkort og viste kontrolløren dette. Klager fikk ingen informasjon verken om pris eller
rettigheter rundt dette før kontrolløren hadde scannet hennes bankkort og skrevet ut en
kvittering. Hun hadde kjøpt en studentbillett i den tro at det var studentkortet som var gyldig
bevis. Hadde hun visst at det i tillegg måtte vises frem bevis for betalt semesteravgift, hadde
hun kjøpt en voksenbillett i stedet. Klager fant kontrollørens oppførsel hånlig og reagerer på
at hun ikke fikk noen informasjon om gebyrets størrelse eller at saken da ville bli ansett som
avsluttet fra NSBs side. Litt senere på reisen spurte klager en konduktør om hvordan hun
skulle gå frem i saken. Hun fikk da forklart at hun kunne kontakte NSBs servicesenter, forklare
situasjonen og at hun da ville få pengene refundert. Klager har i ettertid sendt NSB bevis for at
semesteravgiften var betalt den 04.02.13.

Klager krever gebyret slettet og refundert.

NSB har i det vesentlige anført:

Klager hadde kjøpt en billett fra Drammen til Gardermoen med studentrabatt. For å kunne
ha krav på 25% studentrabatt må man i henhold til NSBs vilkår fremvise legitimasjon og
bekreftelse på betalt semesteravgift ved billettkontroll.

Da klager ble bedt om å vise fram bekreftelse på betalt semesteravgift kunne hun ikke gjøre
dette, og fikk derfor ilagt et gebyr. Man kan velge om man vil gjøre opp for seg på stedet og
betale kr 750 i gebyr, eller å få tilsendt en giro hvor beløpet er på kr 900.

Klager mener hun ikke ble opplyst om gebyret, og at hun trodde hun kunne kjøpe en billett til
ordinær pris i stedet. For at kortet skal bli belastet må man godta gebyret som er tastet inn i
kortleseren og signere på kvitteringen. NSB mener å ha informert kunden korrekt, og finner
ikke grunnlag for å ettergi gebyret klager ble ilagt.

Nemnda bemerker:

Det fremgår av NSBs transportvilkår § 4 C at passasjerer som ved kontroll ikke kan fremvise
gyldig billett vil bli ilagt et gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig.

Hva som er gyldig billett fremgår av NSBs bestemmelser for den enkelte type billett, jf. NSBs
transportvilkår § 4 A.

For å kunne reise med rabattert billett, må passasjeren kunne vise frem gyldig bevis når
personalet ber om det. Når man reiser på studentrabatt må studentbevis eller annen
legitimasjon med foto kunne fremlegges sammen med bevis for at semesteravgiften er betalt.
Dette skal passasjeren ha med på reisen sammen med den rabatterte billetten for at denne
skal være gyldig.

Selv om grunnen til at klager ikke hadde gyldig billett skyldtes at hun var i den tro at det var
studentkortet som var gyldig bevis, endrer dette ikke det faktum at klager ikke kunne fremvise
bekreftelse for betalt semesteravgift under billettkontrollen. NSBs kontrollører kunne derfor
ilegge henne et gebyr i henhold til transportvilkårene. Nemnda kan derfor ikke se at ileggelse
av gebyr var feil.

Ved kjøp av billett med studentrabatt vises vilkårene tydelig på skjermen på billettautomaten
og man må trykke ok for å gå videre i kjøpsprosessen. I dette skjermbildet fremkommer det at
det er et vilkår at bekreftelse for betalt semesteravgift må kunne fremvises ved billettkontroll.
Det etter nemndas vurdering ikke tvil om at billetten ikke er gyldig når slik dokumentasjon
ikke medbringes på reisen slik vilkårene tydelig krever.

Nemnda finner etter dette ikke grunnlag for å anbefale at klager gis medhold.

Vedtak:

Transportklagenemnda - jernbane finner ikke å kunne anbefale at klager gis medhold.

Vedtaket er enstemmig.

Nemnda hadde slik sammensetning ved behandling av saken: