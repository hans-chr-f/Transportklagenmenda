Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
24.08.2021

Saksnummer
2020-03593

Tjenesteytere
Ryanair

Klager har i det vesentlige anført

Klager skulle reise fra Krabi i Thailand til Oslo, og videre på separat billett med Ryanair
fra Oslo til London den 27. mars 2020 kl. 21.55 med flight FR1395. Da klager ankom
Gardermoen, ble hun informert om at flyvningen med Ryanair var kansellert. Hun kjøpte
seg ny billett med et annet flyselskap neste dag fra Oslo til Alicante. Klager planla å sove
på flyplassen på Gardermoen, men ble av norsk politi henvist til et karantenehotell
grunnet covid-19 pandemien. 

Klager mottok ingen hjelp av Ryanair til ombooking, overnatting eller forpleining. Hun
har mottatt refusjon for sin ubenyttede billett med kroner 315, 50. 

Klager krever standarderstatning 250 euro, ny billett fra Oslo til Alicante 135,94 euro, mat
kroner 199, transport fra/til flyplassen kroner 70 og hotell kroner 590.

Tjenesteyterne har i det vesentlige anført
Ryanair har refundert klagers ubenyttede flybillett i sin helhet.

Nemnda bemerker

Ryanair har tross oppfordring ikke avgitt uttalelse til nemnda angående klagers krav om
standarderstatning og refusjon av utgifter. Nemnda treffer da vedtak basert på det som
er kommet frem tidligere i saken, jf. transportklagenemndforskriften § 5-3 tredje ledd.

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7. 

Klager har opplyst at hun ble informert om kanselleringen på Gardermoen den 27.
mars 2020. Hun har imidlertid også fremlagt en e-post fra Ryanair av 17. mars 2020,
der Ryanair opplyste at flyvningen var kansellert på grunn av covid-19, og opplyste om
hennes rett til refusjon av billettprisen eller omruting. Hensett til dato for den planlagte
flyvningen finner nemndas flertall, bransjerepresentantene og nemndas leder, det
sannsynliggjort at kanselleringen skyldes Covid-19. Dette er å anse som en ekstraordinær
omstendighet som ikke kunne vært unngått med rimelige tiltak, og klager har da ikke
krav på standarderstatning etter EU-forordningen. 

Mindretallet, forbrukerrepresentantene, mener at selskapet ikke har godtgjort at
kanselleringen skyldtes ekstraordinære omstendigheter, jf. EU-forordning 261/2004
artikkel 5 nummer 3, og at klager derfor har krav på standarderstatning, jf. artikkel
7. Det er ikke fremlagt konkret dokumentasjon som viser årsaken til kanselleringen.
Selv om mange kanselleringer i denne perioden skyldtes pandemien, vil det fremdeles
være slik at kanselleringer kan ha andre årsaker som ikke fritar selskapene for
standarderstatningsansvar. Mindretallet kan derfor ikke se at en generell henvisning
til pandemien er tilstrekkelig til å godtgjøre at kanselleringen skyldtes ekstraordinære
omstendigheter.

Klager har videre fremlagt krav om refusjon av utgifter i forbindelse med kanselleringen.

Ved kansellering har passasjeren valget mellom refusjon av den fulle billettprisen
eller forpleining og omruting snarest mulig til bestemmelsesstedet på tilsvarende
transportvilkår, jf. EU-forordningen artikkel 8 og 9. 

Slik nemnda ser det har Ryanair tilbudt klager omruting i e-posten der de opplyste
om kanselleringen. Det er uklart for nemnda hvorfor klager ikke har svart på denne
e-posten og benyttet seg av dette tilbudet. Nemnda mener imidlertid at Ryanair har
oppfylt sin plikt, og at klager ikke kunne vente til hun var på Gardermoen ti dager senere
med å kreve omruting. På denne bakgrunn finner nemnda at klager ikke har krav på
kostnadsdekning for merutgiftene som oppsto som følge av kanselleringen. 

Vedtaket er fattet med den dissens som fremkommer ovenfor.

Vedtak

Transportklagenemnda anbefaler at klager ikke gis medhold.