Vedtak i Transportklagenemnda
- Kollektivreiser

Sammendrag

Krav om refusjon av billetter på grunn av innstilt buss (Covid-19)

Dato
25.08.2020

Saksnummer
2020-01162

Tjenesteytere
Vy Buss AS

Klager har i det vesentlige anført

Klager skulle reise med buss 5. april 2020 og 13. april 2020. Klager anfører at han fikk
beskjed 3. april 2020 om at bussavgangene ble innstilt og samtidig ble han opplyst om at
han fikk en verdikode tilsvarende beløpet han hadde betalt for billettene. Videre anfører
klager at selskapet opplyste om at årsaken til innstillingene var "som en konsekvens av
koronaviruset". Klager hevder at andre busselskaper har i samme periode gjennomført
bussruter som vanlig. 

Klager anfører at å tilby verdikoder ikke er i tråd med gjeldende regelverk og de
rettigheter passasjerer har. Klager mener at ifølge Forbrukerrådet skal transportøren
forsøke å organisere alternativ transport, og alternativt refundere utgifter til alternativ
transport, dersom bussen blir innstilt. 

Klager krever å bli refundert beløpet for billetter pålydende kr. 844

Tjenesteyterne har i det vesentlige anført
Vy Buss forklarer at koronaviruset har medført store konsekvenser for busstilbudet.
Mange avganger og linjer ble innstilt. Billetter som var kjøpt uten avbestillingsforsikring
har fått verdikode(r) tilsvarende billettverdi. Disse kodene har gyldighetstid i 6 måneder
fra utstedelse og kan benyttes til å bestille en ny reise. 

I Vy Buss sine betingelser som aksepteres ved kjøp står det om unntak for retten til
refusjon ved kansellering. Dersom kanselleringen skyldes forhold utenfor Vy Buss sin
kontroll gir det ingen rett på refusjon. På dette grunnlaget er det ikke innvilget refusjon
av billett. 

Vy Buss ser ingen grunn til å endre standpunkt i denne saken.

Nemnda bemerker

Klager krever refusjon av to bussbilletter som følge av innstilt buss. 

Vy har vist til sine transportvilkår om at dersom kansellering skyldes forhold utenfor
selskapets kontroll gis ikke refusjon. Klager er imidlertid gitt en verdikode tilsvarende
beløpet han hadde betalt for billettene. 

Nemnda bemerker at det fremgår ikke av Vys tilsvar hva det er ved Covid-19-situasjonen
som medførte at bussene ble innstilt, og det vises også til at det var anledning til å
kjøpe billett på bussene etter at pandemien var brutt ut. Dette skulle tilsi at Vy hadde
anledning til å planlegge sine ruter selv under pandemien, og at innstillingen således ikke
var utenfor selskapets kontroll.

EU-forordningen 181/2011 gir uansett passasjer rett på refusjon når transportøren
kansellerer en reise. Passasjer skal få valget mellom omruting/fortsatt reise og refusjon.
Det har ikke passasjer fått her, og passasjer har da også rett på 50% av billettprisen som
kompensasjon, i tillegg til refusjon. Forordningen slår også fast at refusjonen skal gis
kontant om ikke passasjer godtar noe annet. Dette er ufravikelige regler. 

At passasjerer har krav på refusjon når transportør kansellerer pga. Covid-19, er også
bekreftet i retningslinjene for tolkningen av EUs transportlovverk i konteksten av
Covid-19 som er utgitt av EU-kommisjonen tidligere i år.

Etter nemndas syn har klager krav på refusjon av billettpris med tillegg av 50% av
billettprisen som kompensasjon.

Vedtak

Transportklagenemnda for kollektivtransport finner å kunne anbefale at klager gis
medhold.