Vedtak i Transportklagenemnda - Fly

Sammendrag

Krav om refusjon knyttet til avbestilling av billett.

Dato
21.06.2021

Saksnummer
2020-03511

Tjenesteytere
Norwegian Air Shuttle

Klager har i det vesentlige anført

Klager med reisefølge (til sammen to personer) skulle helt opprinnelig fly tur/retur
Oslo-Alicante med utreise den 14. mai 2020 (D85321) og hjemreise den 22. mai 2020
(D85320). Reisen ble kansellert av Norwegian og klager fikk CashPoints som ble brukt
til å bestille en reise i juni 2020. Reisen i juni ble betalt delvis med CashPoints og delvis
med kredittkort fra Bank Norwegian. Reisen i juni ble også kansellert. Klager valgte
CashPoints som refusjon da han har rekkehus i Spania som må sjekkes jevnlig. Når det
gjelder tidspunktet for kansellering mottok ikke klager noe varsel pr sms eller e-post om
dette, men på "Mine reiser" på www.norwegian.no. Klager husker ikke tidspunktene,
men i god tid før utreise var det nok. 

Klager bestilte ny billett til 24. juli 2020. Det er denne klagen knyttes til. Klager måtte
avlyse reisen grunnet sykdom hos sin ektefelle. Klager kontaktet reiseforsikringen sin
med legeerklæring og deretter til Norwegian. Klager fikk avslag fra reiseforsikringen da
billetten var betalt med CashPoints, og forsikringen da ikke gjaldt. Av Norwegian fikk
klager først totalt avslag fordi han ikke hadde bestilt avbestillingsforsikring ved bruk av
CashPoints som betaling. Deretter fikk klager refusjon av skatter og avgifter i form av
CashPoints.  Reisen som foranlediget klagers flyvning ble betalt med kredittkort og der
har klager avbestillingsforsikring så lenge han betaler 50 % eller mer. Når klager fikk
valget om refusjon på billetten i juni var det ingen opplysninger fra Norwegian om at han
måtte kjøpe ekstra avbestillingsforsikring ved bruk av CashPoints. Dette er for klager
en prinsipiell sak. Klager er av den oppfatning at Norwegian må gjøre sine passasjerer
oppmerksom på ovennevnte ved valg av CashPoints som refusjon. Klager påklager med
dette Norwegian sitt avslag.

Klager har fremsatt krav om 4 746 NOK.

Tjenesteyterne har i det vesentlige anført

Norwegian har tross oppfordring og utsatt frist ikke fremmet tilsvar i saken. Til klager
direkte har Norwegian skrevet at klager ikke hadde kjøpt noen avbestillingsforsikring
for helseårsaker på tidspunktet for bookingen. Klager ble anbefalt å kontakte sin
reiseforsikring.

Nemnda bemerker

Klagesaken knytter seg til refusjon av reise med Norwegian den 24. juli 2020 (retur den
30. juli 2020). Klager måtte avlyse reisen grunnet sykdom hos sin ektefelle.

EU-forordning 261/2004 regulerer ikke tilfeller hvor passasjeren selv ikke har mulighet
eller ikke ønsker å reise på flyvningen. Det avgjørende for refusjonsspørsmålet i slike
saker vil som hovedregel være flyselskapets regler for den aktuelle billettypen. Dette
poengteres av EU-kommisjonen i deres veileder for passasjerrettighetene sett i lys av
situasjonen med covid-19, punkt 2.2. Dersom passasjeren har kjøpt en tilleggstjeneste i
form av avbestillingsbeskyttelse av flyselskapet vil det også være aktuelt å se på vilkårene
i disse.

Klagers booking for avreise den 24. juli 2020 og hjemreise den 30. juli 2020 er i
billettkategorien LowFare. Det er med dette tale om ikke-refunderbare billetter. Klager
vil i henhold til billettreglene ikke ha rett på refusjon av billettene ved avbestilling. Han
har imidlertid rett på refusjon av refunderbare skatter og avgifter. Klager har allerede fått
dette refundert i form av CashPoints. Da dette var betalingsmiddelet klager benyttet for
bookingen mener nemnda dette medfører riktighet.

Klager valgte refusjon i form av CashPoints for de kansellerte bookingene i mai
og juni. Klager booket så en ny reise i juli med et nytt bookingnummer. Denne
måtte klager avbestille pga. sykdom hos ektefelle. Klager hadde ikke kjøpt noen
avbestillingsbeskyttelse på denne bookingen. Uten slik avbestillingsbeskyttelse har
klager ikke krav på refusjon av LowFare-billetter. Slik nemnda ser det ville det ikke hatt
betydning for saken om klager eventuelt hadde kjøpt avbestillingsbeskyttelse på sine
bookinger i mai og juni, da bookingen i juli var en ny booking med egne vilkår. Klager er
selv ansvarlig for å sette seg inn i vilkårene knyttet til benyttelse av CashPoints, og hvilke
ulemper som eventuelt ville følge av refusjon i form av CashPoints fremfor kontanter for
de tidligere flyvningene. Det fremgår av klagen at klager tok et bevisst valg med ønske
om CashPoints. 

Spørsmålet om klager eventuelt har rett på refusjon gjennom sitt forsikringsselskap
eller kortutsteder faller utenfor nemndas kompetanse, da kortutstedere/
forsikringsselskap ikke omfattes av de tjenesteyterne nemnda kan behandle saker
mot, jf. transportklagenemndforskriften § 1-3 jf. 1-7. Dersom klager ønsker å ta
saken som en tvist med kortutsteder/forsikringsselskap anbefales klager å kontakte
Finansklagenemnda for nærmere veiledning.

Vedtak

Transportklagenemnda anbefaler ikke at klager gis medhold.