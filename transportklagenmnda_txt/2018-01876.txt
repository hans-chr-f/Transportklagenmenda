Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
17.12.2018

Saksnummer
2018-01876

Tjenesteytere
Norwegian

Klager har i det vesentlige anført

Klager reiste med Norwegians flyvning D85023 fra Oslo lufthavn (OSL) til Malaga (AGP)
28. mars 2018 med avgangstid kl. 19.50. Planlagt ankomsttid var kl. 00.05. Flyvningen ble
omdirigert til København, og passasjerene måtte vente et par timer på tekniker og nytt
personale. Klager kom frem til Malaga cirka tre timer og 40 minutter forsinket, og har på
denne bakgrunn fremsatt krav om standardkompensasjon i henhold til EU-forordning
261/2004 på 400 euro.

Tjenesteyterne har i det vesentlige anført
Norwegians flyvning D85023 fra Oslo til Malaga 28. mars 2018 var forsinket med tolv
minutter ved avgang fra Oslo. I løpet av flyvningen ble en av passasjerene syke og hadde
behov for medisinsk hjelp. Det ble bestemt at flyet skulle mellomlande i København. 

Opprinnelig skulle klager ankommet Malaga kl. 00.05 lokal tid. Flyet landet i Malaga kl.
03.44 lokal tid, og totalt sett ble forsinkelsen for klager tre timer og 39 minutter ved
ankomst. Mellomlandingen medførte forlenget arbeidstid for besetningen. Da dette var
sent på kvelden, stod besetningen i fare for å "gå ut på arbeidstid". Det viste seg at det
ble nødvendig å bytte besetning. Når reservemannskap kalles inn har de 90 minutter til
å sjekke inn til avgangen. Det var derfor umulig å unngå en forsinkelse i påvente av ny
besetning. 

Det var også nødvendig med teknisk inspeksjon av flyet. Flyet ble inspisert mens
passasjerene ventet på ny besetning. Det var ikke noe galt med flyet, men det er påkrevd
med teknisk sjekk etter en slik mellomlanding. Dette er standard prosedyre når et fly må
lande kort tid etter avgang og veier mer enn planlagt (overvektslanding). 

Norwegian anfører at de ovennevnte forhold utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
forsinkelsen ikke kunne vært unngått selv om alle rimelige tiltak ble truffet. Selskapet
avviser på dette grunnlag klagers krav om standardkompensasjon.

Nemnda bemerker

Norwegians flyvning D85023 fra Oslo til Malaga 28. mars 2018 ble omdirigert til
København, og nemnda legger til grunn at klager ankom sin destinasjon tre timer og 39
minutter forsinket. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Nemnda legger til grunn at forsinkelsen skyldtes at flyet måtte lande i København på
grunn av akutt sykdom hos en passasjer. Videre måtte kabinpersonalet ha sin lovpålagte
hvile, og passasjerene måtte vente mens tilkalt reservemannskap kom seg til flyplassen.
Nemnda er av den oppfatning at dette må anses som en ekstraordinær omstendighet i
forordningens forstand. Det vises til nemndas vedtak i for eksempel FLYKN-2017-1291.
Nemnda er av den oppfatning at forsinkelsen ikke kunne vært unngått selv om alle
rimelige tiltak ble truffet. Klager har etter nemndas syn ikke krav på erstatning etter EU-
forordning 261/2004.

Vedtak

Transportklagenemnda - fly anbefaler ikke at klager gis medhold.