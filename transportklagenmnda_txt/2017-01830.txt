Vedtak i Transportklagenemnda - Fly

Sammendrag

Krav om refusjon grunnet ruteendring.

Dato
08.05.2018

Saksnummer
2017-01830

Tjenesteytere
Gotogate - Marco Polo
KLM
Alitalia

Klager har i det vesentlige anført

Den 3. desember 2016 bestilte klager flybilletter for fem personer t/r Bergen - Venezia
den 29. juni - 9. juli 2017 hos Gotogate med KLM. Den 20. april fikk klager beskjed om en
ruteendring på returen som gjorde at reiseruten ikke kunne gjennomføres. Klager hadde
retur fra Venezia kl 16.20, men denne var nå fremskyndet til kl 12.10. Klager ville ikke
rekke denne avgangen da de ankom fra et cruiseskip samme dag. Billettene måtte derfor
kanselleres, og klager måtte kjøpe nye og dyrere billetter.

Klager stiller seg kritisk til at Gotogate ikke informerte henne om ruteendringen. Klager
fikk tilfeldig vite om ruteendringen via andre personer som hadde bestilt samme reise
hos et annet reisebyrå. 

Klager krever refusjon av KLM billettene, samt refusjon av mellomlegget mellom
opprinnelige og nye billetter.

Det vises for øvrig til klagers brev.

Tjenesteyterne har i det vesentlige anført
Gotogate har i det vesentlige anført:

Klager hadde kjøpt en reise hos Gotogate med KLM t/r Bergen - Venezia. Billettene var
utstedt på Alitalia-dokument, KLMs alliansepartner. 

Ved ruteendringer kan kunden velge enten ombooking eller å avbryte reisen mot full
refusjon. Da ombookingen Gotogate tilbød klager ikke passet, valgte hun å kansellere
billettene. Gotogate sendte da i henhold til sine prosedyrer en refusjonssøknad til
flyselskapet Alitalia. Alitalia svarte med å si at grunnet økonomiske utfordringer har
flyselskapet fryst alle utbetalinger, og at samarbeidet med KLM har opphørt. 

Gotogate er kun en formidler av flybilletter. Før man får gjennomført en bestilling
hos Gotogate må man krysse av for å ha lest regler og vilkår. Her kommer det frem at
reisebyrået ikke står ansvarlig ved blant annet ruteendringer, og at det ikke kan påvirke
flyselskapets behandlingstid i refusjonssaker. 

På bakgrunn av ovennevnte kan Gotogate ikke imøtekomme klagers krav. 

KLM har i det vesentlige anført:

KLM henviser klager til Alitalia da ruteendringen ble utført av Alitalia. 

Alitalia har fått muligheten til å kommentere saken, men har valgt å ikke avgi uttalelse til
nemnda.

Nemnda bemerker

Alitalia har ikke avgitt uttalelse til nemnda, og nemnda treffer da vedtak basert på
opplysningene som er fremkommet tidligere i saken, jf. transportklagenemndforskriften
§ 5-3 tredje ledd. 

En ruteendring innebærer kansellering av en avtalt flygning. Kansellering gir rett til
erstatning etter EU-forordning 261/2004 artikkel 5, jf. artikkel 7, med mindre flyselskapet
har informert om endringen minst to uke før planlagt avgangstid. Dette gjelder enten
flyreisen er kjøpt direkte fra flyselskapet eller fra en formidler, jf EU-domstolens dom av
11.05.2017 (Krijgsman - SLM). 

Ved kansellering har passasjerene valget mellom refusjon av hele billettprisen eller
omruting snarest mulig, på tilsvarende transportvilkår. Da klager og hennes reisefølge
kom fra cruise den 9. juli ville de ikke rekke den nye avgangstiden, og hun valgte
derfor å kansellere reisen. Klager har da krav på full refusjon av de ubenyttede
billettene. Kanselleringen gir ingen rett til standarderstatning. Det er heller ikke krevd.
Forordningen er imidlertid ikke til hinder for ansvar på annet grunnlag, jf. forordningen
artikkel 12. 

Det er flyselskapene som er ansvarssubjekter etter forordningen. Formidlere av
flybilletter vil kunne bli holdt ansvarlig for tap som følge av mangelfull formidling
av informasjon på alminnelig erstatningsrettslig grunnlag.  Nemnda kan ikke se at
Gotogates unnlatelse av å videreformidle informasjon om ruteendringen har noen
betydning i saken da klager uansett ble klar over denne på annen måte. 

Nemnda kan heller ikke se at KLM kan bebreides for ruteendringen som ble foretatt av
Alitalia.

Vedtak

Transportklagenemnda - fly anbefaler at Alitalia refunderer klagers ubenyttede billetter.