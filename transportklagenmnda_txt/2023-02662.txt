Vedtak i Transportklagenemnda
- Kollektivreiser

Sammendrag

Krav om frafall av ilagt gebyr. Påstand om at klager
ikke ble informert om at han ble ilagt gebyr. .

Dato
22.08.2024

Saksnummer
2024-01265

Tjenesteytere
Ruter

Klager har i det vesentlige anført

Klager anfører at han hadde billett, men at kontrolløren nektet å se billetten. Klager
anfører at kontrolløren påstod at klager hadde kjøpt billetten om bord. Klager anfører at
kontrolløren kranglet med han, og at klager nektet å vise legitimasjon på grunn av at han
hadde billett. 

Klager anfører at kontrollørens kollega tok over, og at hun ba om å se legitimasjon for
å sjekke noe. Klager anfører at han ga kontrolløren bankkortet sitt. Klager anfører at
da han spurte hva hun sjekket, sa kontrolløren at hun skulle se om klager hadde fått
advarsel det året. Klager anfører at han spurte om kontrolløren skrev gebyr, og at hun da
svarte «nei». 

Klager anfører at han gikk gebyr uten at han ble informert om det. Klager anfører at han
først fikk vite at han hadde blitt ilagt gebyr da han mottok inkassovarsel 8. mars 2024.
Klager anfører at han kunne betalt gebyret på stedet dersom han visste om det.

Tjenesteyterne har i det vesentlige anført
Klager ble ilagt et gebyr grunnet senkjøp den 1. februar 2024.

Billetten som kunde har vedlagt er kjøpt kl. 21:33:48, men inspeksjonen av han startet kl.
21:33:21. Kunden har i tillegg til dette hatt dårlig tid og forlatt kontroll situasjonen uten å
ha tatt med seg gebyrslippen.

3. Passasjerens forpliktelser
Passasjeren skal:
a) betale for reisen i henhold til de vilkår og priser Ruter har fastsatt.
b) ha gyldig billett ved påstigning på et transportmiddel eller ved inntreden i en
kontrollsone. Dette innebærer at elektronisk billett skal være aktivert på dette tidspunkt.
c) bruke billetten i tråd med kunngjorte regler og vilkår, som blant annet finnes om bord
på transportmidlene, på ruter.no og i Ruter-appen.
d) fremvise billetten til personalet på oppfordring. På transportmidler som kun tillater
ombordstigning foran, skal gyldig billett fremvises uoppfordret til fører.
e) dokumentere retten til rabattert billett ved fremvisning av gyldig legitimasjon.
Studenter skal fremvise studentbevis som bekrefter rett til studentrabatt på
reisetidspunktet (f.eks. betalt semesteravgift) - eller legitimere retten på annen måte som
er i samsvar med publiserte vilkår fra Ruter om bord på transportmidlene, på ruter.no,
og i tekstmateriell.

Ruter ser ingen grunn til å frafalle denne eller redusere gebyret til 1200 kroner.

Nemnda bemerker

Klager krever at ilagt gebyr frafalles, da han hevder at han ikke ble informert om at han
ble ilagt gebyret. 

Ruter har opplyst at klager ble i lagt et gebyr grunnet senkjøp den 1. februar 2024.
Billetten som klager har vedlagt er kjøpt kl. 21:33:48, men inspeksjonen av han startet
kl. 21:33:21. Det er videre opplyst at klager hadde dårlig tid og forlot kontrollsituasjonen
uten å ha tatt med seg gebyrslippen.

Nemnda viser til kontrollrapporten hvor det fremgår at klager kjøpte billett rett foran
kontrolløren, og at han ble informert om tilbakeholdelse i påvente av politi for å få
bekreftet id. Noe som tilsier at det ikke kan være tvil om at det skulle utstedes gebyr.
Billetten er validert etter avgang, og det har formodningen mot seg at klager ville ha
betalt på stedet da han nektet å vise id fordi han var av den oppfatting at han hadde
gyldig billett. 

Klager hadde dermed ikke gyldig billett ved påstigning og det var grunnlag for gebyr.

Vedtak

Transportklagenemnda anbefaler at klager ikke gis medhold.