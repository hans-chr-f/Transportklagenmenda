Vedtak i Transportklagenemnda - Fly

Sammendrag

Krav om refusjon av billetter grunnet kansellering (ikke cashpoints).

Dato
03.05.2021

Saksnummer
2020-03194

Tjenesteytere
Norwegian Air Shuttle

Klager har i det vesentlige anført

I begynnelsen av 2020 bestilte klager med reisefølge (til sammen fem personer)
flybilletter til San Francisco med avreise oktober 2020. Billettene ble bestilt i separate
bookinger av flyselskapet Norwegian, men hadde samme datoer og flyvninger.

Den 30. juni 2020 fikk de beskjed om at reisen var kansellert, og klager fikk tre valg: 1) Å
få pengene tilbake, 2) gratis endring av reisen eller 3) refusjon i form av cashpoints + 20%
bonus.  Klager valgte det siste alternativet, og brukte poengene til å kjøpe nye flybilletter
med avreise i mars 2021. 

Kort tid etter kjøpet av nye billetter fikk klager beskjed om at Norwegian hadde endret
ankomstflyplass fra San Francisco til Los Angeles. Dette var veldig uforståelig for klager,
da det fortsatt var over 6 måneder før reisen. Norwegian ville dekke kostnadene for
reise mellom de to flyplassene, men kun buss/tog. Klager har anført at dette ville ødelagt
planene deres, da det tar 10-12 timer med buss. Klager undersøkte i tillegg, og fant
at prisforskjellen mellom buss og fly ikke var stor. En kunne kjøpt flybillett for ca. 50
USD noen måneder før, men for buss rundt 100 USD. Klager har tenkt å få refusjon av
billettene, fordi det var Norwegian som avbrøt vilkårene. Klager hadde full rett til å ikke
akseptere dette.

Den 30. september 2020 fikk klager beskjed om at reisen i mars 2021 var kansellert
grunnet Covid-19. Klager snakket med Norwegian og ble nektet penger tilbake på
kontoen ettersom de hadde valgt CashPoints. Klage mener Norwegian ikke kan forvente
at de kan kansellere hver 6 måned, bytte flyplass, og deretter bare overføre pengene til
deres konto (CashPoints). Klager ønsker ikke å være villedet av Norwegian i uendelighet.
De har også hørt at Norwegian kan gå konkurs, og at de kan stå igjen både uten billetter
og penger, da CashPoints vil være ubrukelige.

Klager har fremsatt krav om at Norwegian refunderer billettene fullt ut.

Tjenesteyterne har i det vesentlige anført
Norwegian har ikke fremmet tilsvar for nemnda. Til klager har Norwegian skrevet at de
kun har rett på refusjon i form av CashPoints, da reisen ble betalt med CashPoints.

Nemnda bemerker

Flyselskapet har tross oppfordring ikke avgitt uttalelse til nemnda. Nemnda treffer
da vedtak basert på opplysningene som er fremkommet tidligere i saken, jf.
transportklagenemndforskriften § 5-3 tredje ledd.

Begge de aktuelle kanseleringene ble varslet mer enn to uker før planlagt avgang,
og klager har dermed ikke krav på standarderstatning etter EU-forordning 261/2004
artiklene 5 og 7.

Ved kansellering skal passasjeren gis valget mellom refusjon eller omruting, jf. EU-
forordning 261/2004 artikkel 8 nummer 1. Den 13. mai 2020 kom EU-kommisjonen med
en anbefaling om at verdikuponger aksepteres som et alternativ til refusjon i form av
penger under Covid-19-pandemien. Det understrekes likevel i samme anbefaling at
refusjon i form av verdikuponger kun er mulig så lenge passasjeren har gitt sitt samtykke
til dette.

Det er i denne saken ikke bestridt av klager at de valgte alternativet CashPoints for
kanselleringen av reisen oktober 2020.  Spørsmålet er om klager må godta at refusjonen
for kanselleringen av den nye flyvningen (mars 2021), som klager fikk beskjed om
september 2020, refunderes i form av CashPoints, eller om klager kan kreve full refusjon
av reisen i form av penger. Norwegian har avslått klager med den begrunnelse at
betalingen skjedde med CashPoints.

Refusjon etter forordningens artikkel 8 nummer 1 bokstav a gjelder "hele billettprisen".
I et tilfelle der den reisende har kjøpt billetten med CashPoints eller andre former for
verdikuponger mener nemnda at "hele billettprisen" blir refundert dersom refusjonen
skjer på samme måte som den opprinnelige betalingen skjer. Billetter kjøpt med
CashPoints kan således ikke kreves refundert i penger. Dette kan sammenlignes med
valuta, der den reisende ikke kan kreve refusjon i annen valuta enn opprinnelig benyttet.
Nemnda forstår klager slik at Norwegan har refundert CashPoints slik at hun fortsatt har
disse. Dersom dette ikke er tilfellet anbefaler nemnda at dette gjøres slik at hun har fått
refundert det hun betalte for den siste billetten (CashPoints)

Vedtak

Transportklagenemnda anbefaler at Norwegian refunderer CashPoints benyttet for
betaling av flyvningen i mars 2021 hvis dette ikke er gjort. Ut over det gis klager ikke
medhold.