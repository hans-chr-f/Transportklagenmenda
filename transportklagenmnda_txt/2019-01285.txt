Vedtak i Transportklagenemnda - Fly

Sammendrag

Krav om standardkompensasjon og refusjon av utgifter ved forsinkelse. Værforhold.

Dato
26.11.2019

Saksnummer
2019-01285

Tjenesteytere
Emirates

Klager har i det vesentlige anført

Klager reiste med Emirates' flyvning EK413 fra Sydney (SYD) til Dubai (DXB) 2. november
2018. Flyvningen ble forsinket, og klager mistet sin planlagte videreforbindelse til Oslo
lufthavn (OSL) med EK159, Hun ble booket om med samme flyvning til Oslo neste dag,
selv om det var mulig å reise via andre byer som Frankfurt, Stockholm eller København
3. november. Klager forsøkte å be om omruting samme dag, men fikk informasjon om at
dette ikke var mulig. 

Som følge av forsinkelsen på ett døgn mistet den ene passasjeren sin forhåndsbestilte
reise videre med Widerøe fra Oslo via Tromsø til Lakselv. Disse billettene kostet 170,29
euro, og klager har fremsatt krav om refusjon av disse. Den andre passasjeren skulle
reise med buss til Gøteborg, og har fremsatt krav om refusjon av bussbilletter til totalt
kroner 303,56 kroner, På bakgrunn av forsinkelsen har passasjerene også fremsatt krav
om standardkompensasjon i henhold til EU-forordning 261/2004 på 600 euro pr. person,
totalt 1 200 euro for to passasjerer.

Tjenesteyterne har i det vesentlige anført
Emirates' flyvning EK413 fra Sydney til Dubai 2. november 2018 ble forsinket som følge
av værforholdene i Sydney denne dagen. Det var blant annet tordenvær som forårsaket
forsinkelsen. Passasjerene mistet sin videreforbindelse med EK159 til Oslo, og ble booket
om til samme flyvning neste dag. Passasjerene ble også tilbudt hotellovernatting og
forpleining i ventetiden. 

Emirates har anført at de ovennevnte forhold utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
forsinkelsen ikke kunne vært unngått selv om alle rimelige tiltak ble truffet. Selskapet har
på dette grunnlag avvist klagers krav.

Nemnda bemerker

Emirates' flyvning EK413 fra Sydney til Dubai 2. november 2018 ble forsinket, og klager
mistet sin videreforbindelse med EK159 fra Dubai til Oslo 3. november. 

Klagerne reiste fra en tredjestat til en annen, med et flyselskap som ikke
er hjemmehørende i EU-området. EU-forordning 261/2004 kommer derfor
ikke til anvendelse, jf. forordningens artikkel 3, og klager har ikke rett til
standardkompensasjon. 

Klager har utover dette fremsatt krav om refusjon av utgifter til flybilletter med Widerøe
og buss fra Oslo til Gøteborg. 

I henhold til luftfartsloven § 10-20 er fraktfører ansvarlig for tap som følge av forsinkelse
for passasjeren, med mindre fraktfører godtgjør at "han selv og hans folk har tatt alle
forholdsregler som med rimelighet kan ventes for å unngå tapet, eller at dette ikke har
vært mulig for dem. 

Emirates har vist til at forsinkelsen skyldtes værforholdene i Sydney denne dagen, hvor
det var tordenvær som medførte at avgangen ble forsinket med cirka to timer. Nemnda
mener at flyselskapet har tatt alle forholdsregler som var mulig for å unngå tapet som
følge av forsinkelsen. Nemnda har derfor kommet til at klager ikke har krav på erstatning
fra flyselskapet.

Vedtak

Transportklagenemnda - fly anbefaler ikke at klager gis medhold.