Vedtak i Transportklagenemnda - Fly

Sammendrag

Krav om erstatning grunnet feil i bestillingssystemet mv.

Dato
10.11.2014

Saksnummer
317/14F

Tjenesteyter
KLM

Krav om erstatning grunnet feil i bestillingssystemet mv.

Klager har i det vesentlige anført:

Den 18. september 2012 bestilte klager en reise for to fra Oslo til Malaga via Amsterdam t/r,
for reise i påsken 2013, 22. mars - 2. april.

Da klager dagen før avreise skulle sjekke inn på internett, fikk han feilmelding og kontaktet
KLM. De kunne fortelle at grunnet feil i egne bookingsystemer var reservasjonen kansellert, og
neste ledige avgang var ikke før den 25. mars. Klager ble motvillig booket om til denne dagen.

Da klager skulle sjekke inn på hjemreisen fikk han igjen feilmelding. Han møtte opp tidlig på
flyplassen dagen etter for å sjekke inn manuelt. Han mottok til slutt boardingpass for begge
strekningene. I Amsterdam fikk klager beskjed om at han var booket om til senere avgang
med et annet flyselskap da KLM-flyet var forsinket. Da klager ankom Oslo var ikke bagasjen
ankommet.

Klager mistet tre hele dager av etterlengtet påskeferie, og krever kompensasjon. Klager bodde
privat i Spania og har derfor ingen kvitteringer.

Det vises for øvrig til klagers brev.

KLM har i det vesentlige anført:

Som følge av en feil i KLMs egne bookingsystemer ble klager nektet ombordstigning på
KL1144 fra Oslo til Amsterdam den 22. mars 2013. KLM beklager hendelsen og har tilbudt
klager standarderstatning 400 euro per person i henhold til EU-forordning 261/2004.

KLM forstår at klager kan ha hatt forhåndsbetalte utgifter i og med at de ankom destinasjonen
3 dager senere enn planlagt, og flyselskapet ønsker å refundere disse mot kvitteringer.

Det vises for øvrig til KLMs brev.

Nemnda bemerker:

Feil fra KLM førte til at klagernes billetter ble kansellert. Klagerne ble omrutet til reise tre
dager senere.

Passasjerer som har en bekreftet reservasjon på den berørte flygning, men som likevel blir
nektet ombordstigning mot sin vilje, har i henhold til EU-forordning 261/2004 artikkel 4.rett
til en standarderstatning. Størrelsen på erstatningen varierer etter reiselengden. For reiser i
Europa over 1 500 kilometer er standarderstatningen 400 euro per person.

Klagere har etter dette rett til en standarderstatning på 400 euro per person. KLM har tilbudt
dette.

Anvendelsen av EU-forordningen berører ikke en passasjers rett til erstatning på annet
grunnlag.

Som følge av den uberettigede avvisningen kom klagerne frem tre dager forsinket. KLM er
i henhold til luftfartsloven § 10-20/Montrealkonvensjonen artikkel 19 ansvarlig for tap som
følge av forsinkelse, med mindre selskapet godtgjør at det har tatt alle forholdsregler som
med rimelighet kan kreves for å unngå tapet, eller dette ikke har vært mulig for dem. Med
tap regnes så vel økonomisk som ikke-økonomisk tap, jf. EU-domstolens dom av 6. mai 2010,
Walz-Clickair (C-63/09).

Klagerne ble ikke påført ekstra utgifter, men forsinkelsen medførte ulempe og redusert
utbytte av ferien. KLM er etter nemndas vurdering erstatningsansvarlig for dette.

I henhold til EU-forordningens artikkel 12 skal standarderstatning etter EU- forordningen
trekkes fra erstatning på annet grunnlag. Passasjeren har således alltid krav på å få utbetalt
standarderstatningen dersom vilkårene er til stede for dette. Har passasjeren også rett til
erstatning på annet grunnlag, og denne erstatning overstiger standarderstatningen, kommer
standarderstatningen til fradrag. Overstiger standarderstatningen etter EU-forordningen
annen erstatning, utbetales kun standarderstatningen. Nemnda er av den oppfatning at det
ikke er grunnlag for erstatning ut over standarderstatningen.

Klagerne ble på hjemreisen nektet ombordstigning i Amsterdam. Klager opplyser at dette
skyldtes at KLM uten videre og uten samtykke fra klagerne hadde ombooket klagerne til en
senere flygning. KLM har ikke kommentert denne delen av klagen, og nemnda legger klagers
opplysninger til grunn. Klagerne ble følgelig avvist mot sin vilje til tross for at de hadde en
bekreftet reservasjon på flygningen. Nemnda er av den oppfatning at dette gir grunnlag for
standarderstatning etter forordningen.

Det følger av forordningen at det er det «transporterende luftfartsselskap» som er
ansvarlig. I henhold til artikkel 2 bokstav b, er et «transporterende luftfartsselskap», et
«lufttransportforetak som utfører eller har til hensikt å utføre en flygning i henhold til en
avtale med en passasjer eller på vegne av en annen person, juridisk eller fysisk, som har en
avtale med denne passasjeren».

Klagerne hadde en sammenhengende billett. Billetten var bestilt hos KLM, og KLM hadde
utstedt dokumenter for reisen. Strekningen Amsterdam-Oslo var en KLM-flight (KL1147),
men det fremgår av billetten at flygningen blir operert av Transavia. Det er ikke opplyst noe
om betydningen av/konsekvensene av at flygningen blir operert av Transavia. Klager må
etter nemndas vurdering i en slik situasjon kunne gå ut fra at KLM har ansvaret for reisen og
gjennomføringen av denne.

Flygningen Amsterdam-Oslo er på under 1 500 km, og nemnda anbefaler at KLM utbetaler en
erstatning på 250 euro per person.

Vedtak:

Transportklagenemnda - fly anbefaler at KLM utbetaler en samlet erstatning på 1 300 euro. Til
fradrag kommer eventuell tidligere utbetaling.

Vedtaket var enstemmig.