Vedtak i Transportklagenemnda - Fly

Sammendrag

Krav om kompensasjon grunnet ødelagt koffert og ødelagt innhold.

Dato
02.11.2016

Saksnummer
1493/15F

Tjenesteyter
Norwegian Air Shuttle ASA

Klager har i det vesentlige anført:

Klager reiste fra Kristiansand til Oslo 13. juli 2015 med DY277. Ved bagasjebåndet så klager
at kofferten var ødelagt og fikk laget en skaderapport. Kofferten hadde fått store sprekker og
en del av innholdet var også blitt ødelagt. Dette var en solid hard koffert som med normal
håndtering tåler en del. Klager fikk informasjon om at Norwegian har et samarbeid med
Morris og at hun kunne få en ny koffert der.

Da klager landet kl. 20:25 og skulle videre morgenen etter til USA så var det ikke tid til å skaffe
ny koffert. Kofferten ble så tapet sammen. Ny koffert, undertøy og toalettsaker ble kjøpt inn i
USA.

Klager har mottatt kroner 3&nbsp;059 for ødelagt koffert.

Klager krever å få dekket utgifter til ny koffert, undertøy som ble ødelagt samt noe av verdien
på toalettsaker som ble ødelagt. Totalt for de nye innkjøpene ble på 1080 USD.

Det vises for øvrig til klagers brev.

Norwegian Air Shuttle ASA har i det vesentlige anført:

Norwegian reduserer reisegodset antatte verdi for slitasje med 30 % det første året og
deretter 10 % per år. Kan ikke klager vise frem kjøpskvittering/garanti dekker Norwegian
maksimalt kroner 500. Denne summen har blitt utbetalt til klager.

Norwegian velger å imøtekomme ytterligere erstatning for kofferten og har utbetalt kroner
2&nbsp;559 til klager.

Norwegian henviser til sine generelle vilkår for befordringer, artikkel 10.1.1, bokstav B om
gjenstander som ikke aksepteres som bagasje.

Norwegian kan ikke imøtekomme klagers krav om erstatning av innholdet i kofferten.

Det vises for øvrig til Norwegians brev.

Nemnda bemerker:

Det er ikke bestridt at klagers koffert ble ødelagt under reisen fra Kristiansand til Oslo. Det er
heller ikke bestridt at deler av innholdet i koffertet ble ødelagt.

Norwegian er i henhold til luftfartsloven § 10-18 ansvarlig for skadet eller ødelagt bagasje
med mindre skaden skyldes reisegodsets egen beskaffenhet eller feil eller mangler ved
reisegodset.

Klager hadde bl.a. toalettmappe med diverse kremer mv i kofferten. Hun hadde også
solbriller. Nemnda kan ikke se at dette er gjenstander som ikke kan/bør oppbevares i
innsjekket bagasje. Av skaderapporten fremgår at det også var drikkeglass i kofferten. Disse
var ødelagt. Det kan synes som om disse knuste, noe som førte til glassplinter i undertøy som
lå i kofferten. Det fremgår ikke hvorledes disse var pakket.

Klager fremviste kofferten på flyplassen. Bilder av kofferten er vedlagt klagen. Klager anfører
at det ser ut som om kofferten har blitt overkjørt av et stort kjøretøy. Nemnda legger til grunn
at kofferten er vesentlig mer skadet enn det som må kunne påregnes ved vanlig lufttransport.

Kofferten var to år gammel. Klager husker ikke nøyaktig pris, men mener å huske at den
kostet mellom 4 og 5&nbsp;000 kroner.

Klager har krevd en samlet erstatning på 9&nbsp;180 kroner.

Norwegian har erstattet kofferten med 3&nbsp;059 kroner. Øvrig tap dekkes ikke under
henvisning til at man ikke skal ha skjøre gjenstander i kofferten.

Sett hen til at klagers koffert var ca. 2 år gammel, og til at klager ikke har kunnet dokumentere
ny-verdi av denne, har nemnda ingen innvendinger til erstatningen av kofferten.

Norwegian bør videre erstatte klagers solbriller med 1&nbsp;500 kroner. Disse var nye.
Nemnda kan ikke se at det er uforsvarlig legge solbriller i etui i en hard koffert.

Skaden viser etter nemdas vurdering at kofferten er blitt utsatt for vesentlig mer belastning
enn det som normalt kan forventes under en flygning, noe som sannsynligvis har ført til større
skade av innholdet i kofferten, enn ved «normal» bagasjehåndtering.

Nemnda anbefaler etter en skjønnsmessig helhetsvurdering at Norwegian utbetaler
ytterligere 4&nbsp;000 kroner. I summen inngår erstatning for solbrillene.

Vedtak:

Transportklagenemnda-fly anbefaler at Norwegian utbetaler ytterligere 4&nbsp;000 kroner.

Vedtaket var enstemmig.