Vedtak i Transportklagenemnda
- Kollektivreiser

Sammendrag

Krav om frafall av ilagt gebyr og fremtidig avtale om at det ikke blir utstedt
gebyr når klager sender bilde av kvittering på kjøpt busskort til tjenesteyter.

Dato
24.11.2022

Saksnummer
2022-01612

Tjenesteytere
Troms Fylkestrafikk

Klager har i det vesentlige anført

Klagers sønn ble ilagt gebyr på bussen den 10. juli 2022.

Klager anfører at hun er verge for sønnen, som er alvorlig psykisk syk. Klager anfører at
sønnen plages av mye kaos og forvirring. Klager anfører at dette medfører at han ofte
glemmer og mister ting, busskort, bankkort, mobiltelefon, klær osv. Klager anfører at han
derfor mange ganger har gått på bussen uten å ha kortet med seg og blitt ilagt gebyr.
Klager anfører at hun flere ganger har klaget på dette og sendt bilde av kvittering på
busskort hun har kjøpt for gjeldende periode, men hun får alltid avslag. Klager anfører
at gebyret er på 750 kroner, noe sønnen hennes ikke har økonomi til å betale, og at hun
derfor må gjøre dette.

Klager krever frafall av ilagt gebyr og en fremtidig avtale om at det ikke blir utstedt gebyr
når klager sender bilde av kvittering på kjøpt busskort til tjenesteyter.

Tjenesteyterne har i det vesentlige anført
Troms Fylkestrafikk har på tross av anmodning og purring ikke inngitt tilsvar i saken.

Overfor klager har Troms Fylkestrafikk begrunnet avslaget med at de ikke kan akseptere
at passasjerer reiser uten billett.

Nemnda bemerker

Klagers sønn ble ilagt gebyr på bussen den 10. juli 2022.

Det følger av informasjonen på nettsidene til Troms Fylkestrafikk, under «Billettkontroll»,
at dersom gyldig billett ikke kan framvises ved billettkontroll, kreves det en tilleggsavgift
som er dobbel billettpris for reisen, minimum 750 kroner. Det fremgår videre på samme
side at den reisende selv er ansvarlig for å ha gyldig billett hele veien. Bestemmelsen
er objektiv, og gebyr kan således ilegges selv om passasjeren ikke har opptrådt
klanderverdig.

Klagers sønn kunne ikke fremvise billett ved kontroll. Vilkårene for å ilegge gebyr var
således til stede.

Klager har imidlertid blant annet anført at sønnen er alvorlig psykisk syk og ofte glemmer
ting, som å ta med seg busskort når han skal kjøre buss.

Nemnda forstår klagers frustrasjon, men kan ikke se at dette gir grunnlag for frafall av
gebyr. Nemnda bemerker at det er den reisendes ansvar å kunne fremvise gyldig billett
ved reise med kollektiv transport. Av hensyn til reiseforetakenes behov er det nødvendig
å ha en konsekvent praksis. Reisende påberoper en rekke årsaker til at billetter ikke kan
fremvises, blant annet psykisk og fysisk sykdom. Nemnda har i mange saker lagt til grunn
at slike årsaker ikke gir grunnlag for å anbefale at gebyret frafalles.

Til klagers anførsel om at det bør lages en avtale om at det i fremtiden ikke skal ilegges
gebyr, skal nemnda bemerke at dette uansett ikke kan la seg gjøre, da transportør ikke
har anledning til å arkivere passasjerenes helseopplysninger.

Vedtak

Transportklagenemnda kan ikke anbefale at klager gis medhold.