Vedtak i Transportklagenemnda - Fly

Sammendrag

Krav om refusjon av utgifter grunnet kansellering.

Dato
10.05.2016

Saksnummer
0883/15F

Tjenesteyter
Norwegian Air Shuttle ASA

Klager har i det vesentlige anført:

Klager skulle reise fra Edinburgh til Oslo den 26. mars kl. 11:50 med DY1355. Avgangen ble
kansellert, og klager ble booket om til den 29. mars kl. 14:10 via København.

Klager krever refusjon av utgifter til hotell, mat og telefoner i ventetiden, til sammen kroner
9&nbsp;594 for fire personer. Han krever forsinkelsesrente av beløpet.

Det vises for øvrig til klagers brev.

Norwegian har i det vesentlige anført:

DY1355 ble kansellert som følge av værforholdene på Gardermoen denne dagen, det vises til
fremlagt dokumentasjon. Hendelsen var utenfor Norwegians kontroll.

I de tilfeller hvor en uregelmessighet er forårsaket av en ekstraordinær omstendighet, er
flyselskapet unntatt fra forpliktelse til å utbetale kompensasjon. I henhold til EU-forordning
261/2004 artikkel 5(3) skal et transporterende flyselskap ikke være pålagt å betale erstatning
i samsvar med artikkel 7, dersom det kan godtgjøre at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Omstendigheter som er utenfor flyselskapets kontroll er hendelser som ikke er forårsaket av
en handling eller unnlatelse av flyselskapet.

I henhold til Montrealkonvensjonen artikkel 19 og Luftfartsloven § 10-20, er fraktføreren
ansvarlig for tap som følge av forsinkelse ved lufttransport av passasjerer, reisegods og
gods, med mindre han godtgjør at han selv og hans folk har tatt alle forholdsregler som med
rimelighet kan kreves for å unngå tapet, eller at dette ikke har vært mulig for dem.

Norwegian har refundert klagers utgifter i henhold til de kvitteringene han har lagt frem, til
sammen kroner 6&nbsp;898,70. Flyselskapet dekker ikke utgifter til alkohol.

Norwegian kan ikke imøtekomme klagers krav utover det som allerede er utbetalt.

Det vises for øvrig til Norwegians brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda legger på bakgrunn av de foreliggende opplysninger til grunn at kanselleringen
skyldtes værforholdene på Gardermoen. Nemnda finner videre godtgjort at kanselleringen
ikke kunne vært unngått selv om alle rimelige tiltak var truffet. Kanselleringen gir etter dette
ikke rett til standarderstatning etter forordningen. Det er heller ikke krevet.

Ved kanselleringer har passasjerene krav på omruting snarest mulig på tilsvarende
transportvilkår. Flyselskapet skal tilby hotellovernatting der det er nødvendig samt mat
og forfriskninger som står i rimelig forhold til ventetiden, jf. forordningen artikkel 5, jf.
artikkel 9. Nemnda er av den oppfatning at passasjeren ikke har rett til dekning av utgifter til
alkoholholdig drikke.

Norwegian har erstattet utgifter til hotell, mat, transport mv. med kroner 6&nbsp;898.

Med unntak av utgifter til alkohol synes det for nemnda som om det er anvendt kurs for
GBP som utgjør forskjellen på kravet og utbetalt beløp. Nemnda er av den oppfatning at
omregning fra GBP til NOK må baseres på kurs den dag utgiftene påløp. I den utstrekning
dette gir klager rett til ytterligere utbetaling, anbefales det gjort.

Klager har krevd forsinkelsesrente av beløpet. Han har etter nemndas vurdering rett til
forsinkelsesrente etter forsinkelsesrenteloven § 2 fra 30 dager etter at kravet ble fremsatt til
betaling skjer. Nemnda anbefaler at Norwegian betaler forsinkelsesrente.

Vedtak:

Transportklagenemnda-fly finner ikke å kunne anbefale at klager gis medhold i sitt krav om
erstatning for utgifter til alkoholholdig drikke. Nemnda anbefaler at øvrig erstatning omregnes
fra GBP til NOK basert på kursen på det tidspunkt utgiftene påløp. I den utstrekning dette gir
klager rett til ytterligere utbetaling anbefales det gjort.

Nemnda anbefaler at Norwegian betaler lovens forsinkelsesrente fra 30 dager etter at krav
om betaling ble satt frem til betaling skjer.

Vedtaket var enstemmig.