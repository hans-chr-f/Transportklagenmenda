Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
15.10.2013

Saksnummer
199/13F

Tjenesteyter
Norwegian Air Shuttle ASA

Klager har i det vesentlige anført:

Klager skulle reise fra Dubai til Ålesund via Oslo den 28. februar 2013. Som følge av sterk
motvind måtte DY5003 mellomlande i Stockholm for å fylle drivstoff. Klager mistet sin
videreforbindelse med DY402, og ankom Ålesund ni timer forsinket.

Norwegian skylder på dårlige værforhold på Gardermoen, men klager mener Norwegian ikke
har satt inn store nok fly med tilstrekkelig drivstoff på strekningen.

Klager krever standarderstatning 250 euro per person i henhold til EU-forordning 261/2004.

Det vises for øvrig til klagers brev.

Norwegian har i det vesentlige anført:

DY5003 ankom Gardermoen 1 ½ t forsinket grunnet sterk motvind, dette medførte at flyet
måtte foreta en stopp i Stockholm for å fylle ekstra drivstoff.

Klager mistet sin videreforbindelse. Han fikk tilbud om enten full refusjon av strekningen
Oslo-Ålesund, eller ombooking til neste ledige avgang. Klager valgte sistnevnte, og fikk utdelt
matkupong i ventetiden.

I de tilfeller hvor en uregelmessighet er forårsaket av en ekstraordinær omstendighet, er
flyselskapet unntatt fra forpliktelse til å utbetale kompensasjon. I henhold til EU-forordning
261/2004 artikkel 5(3) skal et transporterende flyselskap ikke være pålagt å betale erstatning
i samsvar med artikkel 7, dersom det kan godtgjøre at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Omstendigheter som er utenfor flyselskapets kontroll er hendelser som ikke er forårsaket av
en handling eller unnlatelse av flyselskapet.

I henhold til dom C-402 i EU-domstolen, Sturgeon-dommen, er flyselskapene unntatt fra
videre kompensasjon hvis årsaken til kanselleringen er ekstraordinære omstendigheter
utenfor flyselskapets kontroll som forhindrer flyvningen. En omstendighet som er utenfor

Norwegians kontroll er hendelser som ikke er forårsaket av en handling eller unnlatelse av
flyselskapet.

Norwegian avviser klagers påstand om at selskapet opererer med for små fly på strekningen
Oslo-Dubai. Norwegian ville ikke fått godkjent oppstart av denne ruten med for små fly.

På grunnlag av ovennevnte kan Norwegian ikke imøtekomme klagers krav.

Nemnda bemerker:

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Nemnda legger på bakgrunn av de foreliggende opplysninger til grunn at forsinkelsen i
dette tilfellet skyldtes at flyet måtte mellomlande for å fylle drivstoff som følge av sterk vind.
Forholdet er etter nemndas vurdering å betrakte som en ekstraordinær omstendighet, og
forsinkelsen var ikke til å unngå selv om alle rimelige tiltak var truffet. Nemnda bemerker i
denne forbindelse at flytypen er godkjent til bruk på denne strekningen.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.