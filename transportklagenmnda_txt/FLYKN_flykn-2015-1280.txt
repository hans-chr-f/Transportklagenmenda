Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
31.10.2016

Saksnummer
1280/15F

Tjenesteyter
Türkish Airlines

Klager har i det vesentlige anført:

Klager skulle reist fra Oslo (kl.12:20 med TK 1752) til Kairo via Istanbul (kl. 18:10 med
TK694) 10. mai 2015. Strekningen fra Oslo til Istanbul ble forsinket og klager rakk ikke
videreforbindelsen til Kairo. Klager fikk booket om sin billett i skranken til Türkish Airlines.
Flyet skulle opprinnelig lande i Kairo kl. 19:25, men landet kl. 02:00 den 11. mai.

Klager har vært i kontakt med forbrukerrådet hvor det har blitt opplyst om at tekniske
problemer ikke er grunn til at kompensasjonskravet vil frafalles.

Klager krever standarderstatning 600 euro i henhold til EU-forordning 261/2004.

Det vises for øvrig til klagers brev.

Türkish Airlines har i det vesentlige anført:

Türkish Airlines beklager ulempen og sier at i tilfeller hvor det er tekniske årsaker som
forårsaker forsinkelser er det ingen krav om kompensasjonsrett.

Det vises til fremlagt dokumentasjon.

Türkish Airlines kan ikke imøtekomme klagers krav.

Det vises for øvrig til Türkish Airlines brev.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket som følge av teknisk feil. Klager ankom Kairo mer enn tre timer etter planlagt
ankomsttidspunkt. Forsinkelsen skyldtes en teknisk feil med flyet som ble benyttet på
flygningen fra Oslo til Istanbul.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Teknisk feil er ikke en ekstraordinær omstendighet i forordningens forstand. Teknisk feil fritar
således ikke fra plikten til å betale erstatning. Unntak kan tenkes ved fabrikasjonsfeil og ved
skader på flyet pga. sabotasje eller terrorhandlinger, jf. EU-domstolens avgjørelse av 17.
September 2015, Corina van der Lans - KLM (C-257/14).

Klager har etter dette rett til en standarderstatning på 600 euro. Nemnda anbefaler at Türkish
Airlines utbetaler standarderstatningen.

Vedtak:

Transportklagenemnda-fly anbefaler at Türkish Airlines utbetaler en standarderstatning på
600 euro.

Vedtaket var enstemmig.