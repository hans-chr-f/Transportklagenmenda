Vedtak i Transportklagenemnda
- Kollektivreiser

Sammendrag

Manglende gyldig billett / klagerett til selskapet

Dato
05.03.2020

Saksnummer
2020-00027

Tjenesteytere
Ruter

Klager har i det vesentlige anført

Klager reiste med bussen den 21. november 2019, da han ble ilagt gebyr. Klager anfører
at da han stod og ventet på busslinje 46 bestilte han enkeltbillett i appen. Klager forklarer
at det var dårlig tid til bussen kom, men at han trodde billetten var betalt da han gikk
ombord i bussen noen sekunder etterpå. Klager anfører at han fiklet med appen da
han gikk ombord fordi han fikk øye på at betalingen feilet på grunn av Vipps. På dette
tidspunktet ble klager tatt ut i kontroll og viste til kontrolløren at han hadde forsøkt å
betale, noe han fortsatt holdt på med. Klager forklarer at kontrolløren nektet klager å
betale, samt å gå av bussen. Klager forklarte hva som hadde skjedd til kontrolløren og sa
at det var Vipps som hadde feilet, samt at han fortalte at det var kort tid til bussen kom
og han var sent ute. 

Klager anfører at kontrolløren begynte, høyt og åpenlyst, å spørre om klagers adresse
inne i bussen. Til dette forklarer klager at han hadde sagt til kontrolløren at han ikke
ønsket å snakke om sin adresse på bussen mens det var mange folk ombord. Klager
presiserer at dette er brudd på GDPR, noe han ikke er fornøyd med. 

Videre forklarer klager at han tilbød å betale kontant, men fikk ikke lov til dette og fikk
ikke lov å fullføre betalingen på appen. Klager forklarer at når bussen ankom stoppet
klager skulle gå av ble 3 kontrollører med han utenfor bussen hvor det ble skrevet et
gebyr som ble overlevert til klager. Klager forklarer at han ikke hadde noen intensjon om
å snike og mener det skjedde en teknisk svikt da han forsøkte å kjøpe billetten. Klager
presiserer at han ikke fikk noe spørsmål eller tilbud om å betale 950 kr på stedet. I tillegg
til dette informere klager om at han bor i området hvor kontrollen ble gjennomført og
føler seg uthengt av kontrolløren. 

Klager mener at kontrollørene burde latt han fullføre betalingen, tilbudt han å betale
på bussen, ikke utlevert klagers personopplysninger på bussen, ikke holdt han igjen på
bussen og fortalt han om at han kunne betale på stedet. 

Klager krever frafall av gebyret, subsidiært en reduksjon av gebyret til 950 kr.

Tjenesteyterne har i det vesentlige anført
Klager ble ilagt gebyr den 21. november 2019 fordi han ikke hadde gyldig billett. Det
finnes flere muligheter for å betale i billettappen, hvorpå Vipps er en av dem. Dersom
det ikke går an å betale med Vipps finnes det andre betalingsmåter som bankkort,
Apple Pay og Paypal. I dette tilfellet så var problemet at betalingen ikke gikk igjennom i
Vippsappen. Dersom et betalingskort hadde vært lagret i billettappen ville det vært mulig
å betale med dette. Ruter tar ikke ansvar for feil som ligger hos tredjepart. 

Ruter presiserer at selv om blir opplyst om betaling ok i Vippsappen, må man forsikre
seg om at billetten blir lastet ned og nedtellingen starter. Det skjedde ikke i dette tilfellet,
og da blir kjøpet avbrutt og pengene som er reservert blir tilbakeført til konto. Klager vil
kunne se i sin nettbank at han ikke er trukket for dette forsøket. Det er kundens ansvar å
påse at man har fått en aktiv billett før ombordstigning uansett betalingsmåte. 

I dette tilfellet er det ikke registrert noe forsøk som har feilet før eller etter at kontrollen
har startet. 

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble ilagt gebyr på bussen den 21. november 2019 fordi han ikke hadde gyldig
billett.

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning. 

Av transportvilkårene punkt 6.2 første avsnitt følger at passasjerer som ved kontroll ikke
kan vise gyldig billett, vil bli ilagt gebyr. Bestemmelsen er objektive. Gebyr kan således
ilegges selv om passasjeren ikke har opptrådt klanderverdig.

Nemnd legger til grunn at klager hadde hatt liten tid til bussen og at han ikke hadde
gyldig billett før påstigning. Vilkårene for å ilegge gebyr var således til stede. Klager har
opplyst at han oppdaget at betalingen med Vipps feilet etter at han var på bussen. 

Nemnda viser til at det i gebyrrapporten er det registrert at gebyr ble ilagt kl. 15.47.  

Klagers billetthistorikk viser at han forsøkte å kjøpe billett kl. 15.47.02, dvs. etter at
kontrollen var startet. 

Nemnda finner på denne bakgrunn ikke å kunne anbefale at gebyret frafalles. 

For øvrig er det notert på gebyrrapporten at klager fikk orientering om betalingsfrist.
Det framgår ikke noe om orientering om å kunne betale på stedet. For øvrig fremgår at
situasjonen utviklet seg slik at kommunikasjonen neppe var den beste for å formidle at
klager kunne betal på stedet.  Nemnda kan ikke se at eventuell mangel på orientering
kan gi grunnlag for å frafalle gebyret. 

Nemnda har ikke grunnlag for å vurdere om det er grunnlag for kritikk av kontrollørens
atferd.

Vedtak

Transportklagenemnda for kollektivtransport finner ikke å kunne anbefale at klager gis
medhold.