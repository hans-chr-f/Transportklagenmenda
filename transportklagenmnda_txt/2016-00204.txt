Vedtak i Transportklagenemnda - Fly

Sammendrag

Krav om refusjon av gebyr for endring av navn.

Dato
31.10.2016

Saksnummer
2016-00204

Tjenesteytere
Flightfinder.no

Klager har i det vesentlige anført

Klager hadde bestilt reise gjennom flightfinder.no, men tastet ikke inn fullt navn ved
bestillingen. Klager ble oppmerksom på feilen etter om lag 2 ½ time. Klager forsøkte å
komme i kontakt med Flightfinder på telefon, men lyktes ikke.

Klager ringte da Qatar Airways. Qatar Airways opplyste at billettene ennå ikke var
utstedt. Det var således lett for agenten å rette navnet

Klager sendte epost til Flightfinder og ba om endring. Ca. halv time senere fikk klager
svar fra Flightfinder med krav om et gebyr på kr 1 500 for å rette navnet.

Til tross for flere eposter mellom klager og Flightfinder utstedte Flightfinder e-billetter
uten å rette navnet.

Klager mener det er urimelig med et slikt gebyr når han ga beskjed før billettene ikke var
utstedt.

Flightfinder reduserte senere gebyret til 900 kroner. Klager måtte betale gebyret for å få
navnet rette. Klager krever refundert gebyret. 

Tjenesteyterne har i det vesentlige anført
Flightfinder har ikke avgitt uttalelse til nemnda. Til klager har Flightfinder i det vesentlige
anført: 

I henhold til bestillingsvilkårene som klager samtykket i under bestillingen, har
Flightfinder rett til å ta gebyr for ekstra arbeider selskapet utfører. 

I denne saken er det tale om en navneendring, og dette medfører en høy kostnad da det
er flere avdelinger som er involvert i prosessen. 

Flightfinder har revurdert det opprinnelige kravet og redusert dette til 900 kroner.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3.

Klagen er forelagt Flightfinder ved nemndas epost av 14. mars 2016 med frist til       2.
mai 2016 for eventuelle bemerkninger. I eposten opplyses det bl.a. om at dersom
selskapet ikke benytter seg av sin rett til å uttale seg, kan nemnda likevel treffe vedtak
på grunnlag av de opplysninger som fremkommer i saken. Det opplyses videre om at
uimotsagte påstander fra en av partene normalt vil bli lagt til grunn som faktum av
nemnda. 

Flightfinder har ikke avgitt uttalelse til nemnda. Nemndas avgjørelse treffes på bakgrunn
av de foreliggende opplysninger.

Flightfinder anfører at de i henhold til sine vilkår kan ta seg betalt for ekstra arbeid
de utfører. Flightfinder har ikke nærmere spesifisert hvor dette står i vilkårene, eller
hva som står der. Nemnda har sett igjennom vilkårene som står på Flightfinders
hjemmeside uten å finne vilkår som omhandler ekstraarbeid generelt. Det er heller ingen
bestemmelse som omhandler Flightfinders gebyr for navneendring spesielt.  

Nemnda er likevel av den oppfatning at Flightfinder må kunne ta seg betalt for ekstra
arbeid som oppstår utenom selve den opprinnelige bestilling av billettene. Etter
nemndas vurdering må selskapet i mangel av spesifiserte og avtalte gebyrer, kunne kreve
erstattet sine utgifter med tillegg av en normal fortjeneste. 

Flightfinder har krevet 900 kroner. Nemndas flertall, lederen og flyselskapenes
representanter, er av den oppfatning at det faller utenfor nemndas kompetanse å
ta stilling til kravets størrelse. Mindretallet, forbrukernes representanter, er av den
oppfatning at kravet synes urimelig høyt, og at det bør reduseres.

På bakgrunn av flertallets vurdering finner nemnda ikke å kunne anbefale at klager gis
medhold.

Vedtak

Transportklagenemnda-fly finner ikke å kunne anbefale at klager gis medhold.