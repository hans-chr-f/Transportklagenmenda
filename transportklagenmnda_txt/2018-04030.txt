Vedtak i Transportklagenemnda - Fly

Sammendrag

Krav om refusjon av avbestillingsgebyr

Dato
05.11.2019

Saksnummer
2018-04030

Tjenesteytere
Ticket

Klager har i det vesentlige anført

Klager med reisefølge (til sammen to personer) bestilte en reise fra Bergen til
Johannesburg via Amsterdam (tur-retur) på Tickets nettsider. Bestillingen ble foretatt den
29. august 2018, med avreise til Sør-Afrika den 4. mars 2019.

I etterkant av bestilingen mottok klager to e-poster, hvor det ene emnefeltet lød:
"Bestillingsbekreftelse Ordre 3303307", og det andre "Takk for din bestilling av ordre
33..". 

Da klager i etterkant skulle sjekke sin bestilling benyttet hun mottatt ordrenummer. På
nettsiden sto det imidlertid at bestillingen var annullert. På grunn av dette bestilte klager
en ny reise for ikke å miste de ønskede billettene. Det viste seg imidlertid at bestillingen
hadde gått gjennom. Klager endte dermed opp med to bestillinger. Klager anfører at
dette skyldtes feil fra Ticket sin side, og at hun derfor ikke skal betale avbestillingsgebyr
for den ekstra reisen. 

Klager anfører at to stk ordrenummer ble opprettet ved den første bestillingen;
ordrenummer 3303307 og ordrenummer 3303327. Dette faktum var klager imidlertid
ikke klar over. 

Den 6. september 2018 forsøkte klager å logge inn på Ticket sine nettsider for å se
bestillingen. Klager logget tilfeldigvis inn med ordrenummer 3303327, og fikk se at den
var kansellert.  Klager anfører at hun ikke hadde fått noen beskjed om dette.   

Klager ble forvirret og bestilte en ny reise umiddelbart, som fikk ordrenummer 3313978.
Klager betalte denne med sitt eget kort for å unngå problemer.  På dette tidspunktet satt
klager med to reiser til og fra Sør-Afrika, noe hun ikke var klar over.

Klager oppdaget at noe var galt den 13. september 2018, og ringte Ticket og fikk beskjed
om at hun måtte betale 1600 NOK i avbestillingsgebyr. Klager anfører at dobbelt-
bookingen ikke var deres feil, men skyldtes problemer hos Ticket, eller i det minste feil
langt utover hva en kan forvente at en forbruker skal ta ansvar for. Det sier seg selv at
hun ikke hadde bestilt to like reiser hvis ikke systemet til Ticket hadde fortalt at reisen var
annullert.

Klager fremsatte skriftlig klage til Ticket hvor alt dette ble forklart, og at de krevde
annullering av ordre 3303307 uten gebyr, evt at Ticket kansellerte ordrenummer 3313978
uten gebyr og beholdt ordrenummer 3303307.  

Klager påpeker at mangel på brukervennlighet og tekniske problemer ikke bør gå ut
over dem. Det kreves således at avbestillingsgebyret refunderes. Videre bør det stilles
krav om at e-poster som blir sendt til kunder i fremtiden på ikke-eksisterende ordre ikke
inneholder fiktive ordrenumre. Det bør heller ikke komme en "Takk for bestilling" e-post
som ikke er reell. Måten e-poster sendes ut på nå er etter klagers oppfatning å anse som
villende markedsføring. 

Til informasjon ble selve reisen foretatt uten større problemer.

Tjenesteyterne har i det vesentlige anført
Ticket motsetter seg klagers krav.

I Tickets reisevilkår står det at man som kunde er ansvarlig for å kontrollere at man har
mottatt bekreftelse/reisedokumenter innen 24 timer eller førstkommende virkedag.
Dersom man ikke har mottatt reisedokumenter, anmodes det om å ta kontakt med
Ticket omgående.

Klager booket reisen med ordrenummer 3303307 den 29. august 2018 kl. 09:28. Det ble
sendt en betalingsbekreftelse til kunden kl. 09:48. Selve ordrebekreftelsen med billetter
ble sendt til klager kl 12:16.

Kunden booket ytterligere en reise 29. august 2018 kl. 09:42 med ordrenummer
3303327. Denne ble annullert pga. manglende betaling.  Pr. 29. august 2018 hadde
klager dermed kun én gyldig bestilling.

Den 6. september 2018 bestilte klager på nytt en reise med ordrenummer 3313978.
Betalingsbekreftelse ble sendt til klager umiddelbart etter betalingen. Ordrebekreftelsen
med billetter ble tilsendt klager samme dag.

Ticket er lett å komme i kontakt med. Kontaktdetaljer står oppført i alle e-postene som
ble tilsendt klager. Klager kontaktet Ticket for første gang den 13. september 2018.
Klager valgte å avbestille ordrenummer 3303307 med Ticketgaranti. Hun fikk full refusjon
unntatt egenandelen og kredittkortgebyret. Det vises til selskapets vilkår hvor det
informeres om egenandel og kredittkortgebyr ved tilbakebetaling.

Ticket forsøkte også å søke tilbakebetaling fra flyselskapet av den ene reisen.
Flyselskapet kunne ikke tilbakebetale da bestillingene ikke er identiske (forskjellige
hjemreisedatoer).

På bakgrunn av oversendt dokumentasjon motsetter Ticket seg klagers krav.

Nemnda bemerker

Klager bestilte to reiser på Tickets nettside henholdsvis den 29. august  2018. Reisene
ble bekreftet med epost sendt til klagers epostadresse. Dette fremgår av fremlagt
dokumentasjon. 

Ticket er en formidler av flybilletter. Dersom klager hadde spørsmål vedrørende
bestillingen hun hadde hos Ticket, kunne hun etter nemndas syn ha kontaktet
reisebyrået. Først den 13. september tok klager kontakt med Ticket angående
dobbeltbestillingen. Det var på dette tidspunktet for sent å kansellere billettene. Klager
hadde imidlertid kjøpt Ticketgaranti som gav henne full refusjon av den ene bestillingen
mot egenandel.  

Nemnda mener klager selv må bære ansvaret for at hun dobbeltbestilte reisene. 

Nemnda kan etter dette ikke anbefale at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold i sitt krav.