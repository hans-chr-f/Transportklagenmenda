Vedtak i Transportklagenemnda - Fly

Sammendrag

Krav om refusjon av flybilletter grunnet kansellering som følge av covid-19 pandemien.

Dato
17.11.2021

Saksnummer
2021-00791

Tjenesteytere
Bravofly
SAS

Klager har i det vesentlige anført

Klager (4 personer) hadde bestilt flybilletter hos Bravofly med SAS for reise fra Gazipasa
til Bergen via Oslo den 7. november 2020. Den 12. oktober ble klager informert om at
reisen var kansellert.

Klager krever full refusjon kroner 12 300.

Tjenesteyterne har i det vesentlige anført
Bravofly har ikke avgitt uttalelse til nemnda.

SAS har i det vesentlige anført:

Ved bestilling av reise hos et reisebyrå som Bravofly, er det reisebyrået som mottar
betaling fra passasjeren før byrået deretter betaler videre til det aktuelle flyselskapet.
Dersom en reise blir kansellert, må reisebyrået legge inn en refusjonsforespørsel hos
flyselskapet. 

I dette tilfellet har ikke Bravofly lagt inn en slik forespørsel. Billettene står imidlertid
fortsatt åpne, slik at Bravofly skal kunne refundere billettene fullt ut på egenhånd. 

Etter SAS oppfatning er spørsmålet om refusjon en sak mellom passasjeren og Bravofly.

Nemnda bemerker

Basert på sakens opplysninger legger nemnda til grunn at klagers flyvninger mellom
Gazipasa og Bergen ble kansellert mer enn 14 dager i forveien. Klager har derfor ikke rett
på standarderstatning i henhold til EU-forordning 261/2004 artikkel 5 nummer 1 bokstav
c punkt i). 

Klager krever refusjon av billettene, noe hun har krav på ved kansellering i henhold til
EU-forordning artikkel 8 nummer 1 dersom hun velger dette fremfor omruting. 

Det følger av EU-forordning 261/2004 artikkel 5 nr. 1 at det ved kansellering er det
"transporterende luftfartsselskapet" som skal tilby assistanse etter artikkel 8, altså
omruting eller refusjon. Dette gjelder også om billetten er kjøpt av et online reisebyrå.
Flyselskapet er etter forordningen ansvarlig overfor passasjeren direkte. Flyselskapet er
ikke forhindret fra å kreve regress fra sin avtalepart jf. EU-dom C-302/16 (Krijgsmann). 

Nemnda mener derfor at SAS må refundere klagers billettutgifter på 12 300 kroner
direkte til klager.

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at SAS refunderer klagers flybilletter direkte til klager.