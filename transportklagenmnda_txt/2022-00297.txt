Vedtak i Transportklagenemnda - Fly

Sammendrag

Krav om refusjon av merkostnad som følge av prisøkning på bestilte billetter.

Dato
22.06.2022

Saksnummer
2022-00297

Tjenesteytere
Bravofly

Klager har i det vesentlige anført

To personer skulle reise tur-retur med Widerøe fra Stavanger til Ålesund 13.–17. april
2022. Billettene ble bestilt den 15. februar 2022 gjennom Bravofly, og kostet 4008 kroner,
som klager betalte. 

Klager mottok melding fra Bravofly den 17. februar om at bestillingen ikke var bekreftet,
ettersom pris på billettene hadde endret seg fra klager bestilte til Bravofly bekreftet
reisen. Bravofly refunderte 4008 kroner, og ba klager bestille reisen på nytt. 

Klager bestilte ny reise gjennom Widerøe, betalte 4634 kroner, og krever refundert
prisforskjellen på opprinnelige og nye billetter, 626 kroner.

Tjenesteyterne har i det vesentlige anført
Bravofly har tross oppfordring ikke fremmet tilsvar for nemnda.

Nemnda bemerker

Klager krever refusjon av prisdifferansen på 626 kroner som oppstod da han måtte
bestille direkte fra flyselskapet fordi første ordre hos reisebyrået, Bravofly, ikke gikk
gjennom. 

Klager bestilte reisen 15. februar og fikk beskjed to dager senere om at bestillingen
ikke var bekreftet. Reisebyrået refunderte klager billettkostnadene med beskjed om å
bestille reisen på nytt. Klager valgte da å bestille direkte fra flyselskapet, Widerøe. De nye
billettene kostet 626 kroner mer enn via reisebyrået. 

Etter nemndas oppfatning har klager her fått en berettiget forventning om at billettene
var hans til den prisen han ble trukket for, selv om han ikke fikk en endelig bekreftelse
på dette. Nemnda har lagt vekt på at klager ble trukket for beløpet og at det gikk så
mye som to dager før han fikk beskjed om at billettkjøpet likevel ikke var gått gjennom.
Nemnda anbefaler derfor at Bravofly skal dekke merkostnadene til klagers nye billetter
med Widerøe med kr 626.

Vedtak

Transportklagenemnda anbefaler at Bravofly dekker klagers merkostnader med kr 626.