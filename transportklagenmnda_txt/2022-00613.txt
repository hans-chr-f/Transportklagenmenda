Vedtak i Transportklagenemnda - Fly

Sammendrag

Krav om erstatning for både økonomisk og ikke-
økonomisk tap grunnet nektet ombordstigning.

Dato
17.06.2022

Saksnummer
2022-00613

Tjenesteytere
Qatar Airways

Klager har i det vesentlige anført

Klager (bor i Norge) kjøpte en tur/retur flybillett med Qatar Airways for å reise fra Norge
til Nigeria. Utreisen var den 23. desember 2021, med retur til Norge den 1. februar 2022.
På returen skulle klager reise fra Lagos til Doha, fra Doha til Oslo og til slutt fra Oslo til
Stavanger. Planlagt ankomsttid i Stavanger var kl. 15:55 den 2. februar 2022. 

På returen møtte klager opp flere timer før avgangstid. Han hadde sjekket inn og fått
utstedt boardingpass kl. 13:54, altså rundt seks-syv timer før avgang. De ansatte som
representerte Qatar Airways var imidlertid veldig frekke og lite samarbeidsvillige.
De nektet å gi noe informasjon og assistanse. Det eneste klager trengte var å levere
innsjekket bagasje og gå til gate. Klager tilbød seg også å reise uten innsjekket bagasje,
ettersom flyvningen var veldig viktig for han. Klager hadde til og med klarert seg gjennom
Immigration, og hadde fått et stempel for dette.  

De ansatte på flyplassen begynte å kreve bestikkelser, og mange andre passasjerer
ble rasende. Klager forsøkte å få sin mor (som var med på flyplassen) til å snakke med
de ansatte for å finne ut hvorfor de kun hjalp noen passasjerer. Hans mor fikk et frekt
svar, og ble i tillegg fysisk angrepet. Dette var tydeligvis uprovosert. I et forsøk på å løse
problemet ble de dirigert til et kontor. På vei dit ble klager fysisk angrepet og skadet
hånden sin. De ansatte prøvde å stjele klagers telefon, da de var av den oppfatning at
denne inneholdt videobevis mot dem. De klarte imidlertid ikke å ta telefonen fra klager. 

Inne på kontoret til sikkerhetssjefen (HOD - Head of Security) fikk klager forståelse.
Sikkerhetssjefen ba den ansatte om å sørge for at klager fikk boarde flyet, da han hadde
boardingpasset med seg.  En sikkerhetsvakt ble sendt med klager, for å sørge for at han
ikke støtte på flere problemer. 

Når de skulle boarde flyet ble klager igjen møtt av den samme ansatte. Denne personen
blokkerte for klager, og ba han gi fra seg telefonen eller bevise at han hadde slettet alle
bevisene mot dem. Klager bemerker at dette var brudd på hans privatliv. Men ettersom
flyvningen var så viktig for han, så ville han samarbeide. Klager fikk imidlertid aldri lov
til å gå ombord. Han sto der i flere timer før han hadde muligheten til å rømme. Klager
pakket baggen og tok taxi den lange veien tilbake fra flyplassen.

Klager kom over en mediebriefing fra visepresidenten for samarbeidskommunikasjon i
Qatar Airways. 

Grunnet hendelsen måtte klager flytte på avtalene sine (både møter og intervjuer). Han
kjøpte seg i tillegg ny flybillett med Qatar Airways til neste dag.

Da klager ankom flyplassen neste dag (veldig lenge før avgang). Han sto lenge i kø, og
da han kom frem fikk han beskjed at billetten hans hadde blitt kansellert uten noen
forklaring. Han ble dirigert til et Qatar Airways-kontor, hvor han fikk beskjed om at den
ansatte som hadde signert kanselleringen ikke var på jobb, og at ingen visste når han
kom. Klager ble med dette igjen nektet å reise, og mistet flyvningen sin. 

Som et resultat av hendelsen mistet klager sin mulighet til å få lisens til å praktisere
som lege i Storbritannia minst ett år. Dette hadde klager betalt og forberedt seg til,
og det ble et inntektstap på godt over 40 000 GBP og ytterligere 5450 GBP allerede
brukt i forberedelsesprosessen. I tillegg til dette måtte klager kjøpe nye billetter med et
annet selskap (N835,000 / 681 GBP).  Klager hadde også fått beskjed om at han var best
kvalifisert til en jobb i Stavanger, men han mistet intervjuet. 

De økonomiske tapene kan ikke sammenlignes med den bortkastede tiden og
den mentale belastningen. I denne sto det at klager hadde ankommet flyplassen
etter innsjekk var stengt, og at klager og hans familie gikk til fysisk angrep på
flyplassansatte. Klager mener at alt dette er feilinformasjon, og at det er veldig skuffende
at Qatar Airways går ut med en slik misvisende mediepublikasjon uten å verifisere
opplysningene. 

Klager har fremsatt følgende krav:

1. Et brev med unnskyldning
2. At flyselskapet sørger for at rettferdigheten seirer, spesielt når det gjelder de to
navngitte ansatte (navn i klageskjema).
3. At de publiserer en ny mediebriefing hvor sannheten om hendelsesforløpet kommer
frem
4. Full refusjon av flybilletten og refusjon av ny flybillett
5. Kompensasjon for tapt arbeidsinntekt, økonomi og år.
6. Kompensasjon for overfall, vold og ærekrenkelse.

Klager bemerker at dette ikke er et engangstilfelle. Flere passasjerer har opplevd det
samme som klager på denne flyplassen. Klager viser til et vedlagt eksempel, hvor en
amerikansk dame ble utsatt for forsøk på å kreve inn bestikkelser. Qatar Airways må ta
ansvar istedenfor å komme med falske påstander.

Tjenesteyterne har i det vesentlige anført
I denne saken er det ikke tale om en forsinkelse eller kansellering.

Klager har blitt plassert på flyselskapets liste over passasjerer som er nektet befordring.
Dette med bakgrunn i hendelsen som oppsto på flyvningen indikert i brevet sendt til
klager den 21. februar 2022. 

Sett i lys av Qatar Airways sine befordringsvilkår artikkel 8 punkt 3, har flyselskapet rett til
å nekte passasjeren befordring.

Qatar Airways har ikke mulighet til å dele noen interne rapporter med
Transportklagenemnda.

Nemnda bemerker

Spørsmålet om hva som rent faktisk skjedde på flyplassen, er et bevisspørsmål. Saken
er av en slik art at vedtak ikke kan fattes på forsvarlig vis uten at partene avgir muntlig
forklaring. Nemnda er videre av den oppfatning at saken for øvrig reiser bevisspørsmål
som vanskelig kan avklares under saksbehandlingen. Nemnda finner av denne grunn
ikke å kunne komme med anbefaling i saken.

Vedtak

Saken avvises.