Vedtak i Transportklagenemnda
- Kollektivreiser

Sammendrag

Krav om refusjon av utlegg til taxi grunnet forsinket tog

Dato
25.08.2021

Saksnummer
2021-00966

Tjenesteytere
Vy

Klager har i det vesentlige anført

Klager reiste med Vy fra Oslo S til Oslo lufthavn 26. juni 2021. Toget hadde opprinnelig
avgangstid kl. 00:24 og opprinnelig ankomsttid kl. 00:47. Togets faktiske ankomsttid
var kl. 00:56. Klager anfører at forsinkelsen oppstod ved Kløfta. Klager forklarer at det
var tydelig at det var planlagte arbeider på Gardermobanen da toget kjørte over på
hovedbanen ved Kløfta og inn på Gardermobanen igjen ved Jessheim. Klager anfører at
dette medførte at toget ble forsinket. Klager viser til innsendt dokumentasjon i saken
med informasjon om arbeid i spor. 

På grunn av forsinkelsen rakk ikke klager siste buss, fordi denne bussen gikk før klager
ankom Oslo lufthavn. Klager ble derfor nødt til å ta taxi, da dette var eneste mulighet for
klager å komme seg hjem. 

Etter at klager har mottatt Vy sitt tilsvar i saken legger han til at han mener det blir feil at
han som hadde gyldig reisebillett fra Oslo til Maura får en ekstrautgift på over kr. 700 når
toget blir forsinket på grunn av planlagte arbeid, samt at det ikke var noen informasjon
om dette før han reiste eller underveis på reisen. Klager påstår at dette ikke skyldes
generell forsinkelse. Klager forklarer at 9 minutters forsinkelse gjorde teknisk sett slik at
han ble 5 timer (neste bussavgang) forsinket for å komme hjem. Klager mener dette er
Vy sin skyld og ikke klagers skyld. Klager mener Vy burde være bedre på å informere. Vy
må stå for forsinkelsen ved å dekke klagers ekstrautgift. 

Klager krever å få refundert totalt kr. 743 for utgifter som han ble påført.

Tjenesteyterne har i det vesentlige anført

Klager reiste med Vy tog 838 den 26. juni som hadde annonsert avgangstid fra Oslo S
kl. 00:24 og ankomst til Oslo lufthavn kl. 00:47. Toget ankom Oslo lufthavn 9 minutter
forsinket kl. 00:58. Dette er Vy sin seneste avgang på denne linjen.

Til informasjon var det en avgang fra Oslo til Oslo lufthavn 30 minutter forut for tog 383
som hvis benyttet kunne ha gitt en buffer i tilfelle forsinkelse og således redusert risiko
for tap når klager skulle benytte siste buss fra Oslo lufthavn. 

Vy sine reisevilkår omfatter ikke dekning av utlegg til annen bakketransport etter
ankomst til Oslo lufthavn med oss. Vi har ikke inngått avtale med klager om transport og
overgangstid til buss videre fra Oslo lufthavn til Maura. En forsinket avgang eller ankomst
på 9 minutter utløser generelt ikke noen rettigheter hos oss, heller ikke prisavslag. 

Vy har ikke akseptert risiko for eventuelt tap som følge av en 9 minutters forsinkelse
med oss, og anser klagers utlegg til drosje som en upåregnelig følgeskade som kommer
utenom hva vi dekker.

Nemnda bemerker

Klager krever refusjon av kr. 743 for utgifter til taxi som følge av togforsinkelse på 9
minutter medførte at klager mistet bussen. 

I henhold til Vys reisegaranti gjelder denne kun ved forsinkelser over 30 minutter. Da
forsinkelsen her var på 9 minutter, er det ikke grunnlag for noe erstatning.

Vedtak

Transportklagenemnda finner ikke å kunne anbefale at klager gis medhold.