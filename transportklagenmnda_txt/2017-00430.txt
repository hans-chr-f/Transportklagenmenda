Vedtak i Transportklagenemnda - Fly

Sammendrag

Krav om dekning av toalettsaker og klær ved forsinket bagasje.

Dato
19.12.2017

Saksnummer
2017-00430

Tjenesteytere
Norwegian

Klager har i det vesentlige anført

Klager reiste med Norwegians flyvning DY812 fra Oslo lufthavn til Stockholm og DY7087
fra Stockholm til Los Angeles 20. februar 2017. Klagers bagasje ble forsinket, og ankom
ikke Los Angeles før 22. februar kl. 08.30. 

På ovennevnte bakgrunn har klager fremsatt krav om refusjon av nødvendige
toalettsaker og klær for to passasjerer, totalt kroner 8 257.

Tjenesteyterne har i det vesentlige anført
Klager har fremsatt krav om fullstendig refusjon av sine utgifter til klær og toalettsaker
ved forsinket bagasje. Norwegian har tilbudt klager dekning av kroner 700 for
toalettsaker, samt kroner 2 333 for utgifter til klær. 

Alle flyselskap følger de samme regler for utbetaling av kompensasjon i de tilfeller hvor
bagasjen er forsinket. Norwegian utbetaler fast kroner 350 for pr. person til dekning av
toalettsaker, samt 50 prosent av innsende utgifter til klær. Denne reduksjonen blir gjort
da Norwegian anser det slik at klærne har en nytteverdi for klager i etterkant. 

Dersom klager ønsker full refusjon av utgifter til klær, kan klærne sendes til Norwegians
bagasjeavdeling. 

Norwegian avviser på dette grunnlag klagers resterende krav.

Nemnda bemerker

Klagers bagasje ble forsinket med to dager.

Norwegian er i henhold til luftfartsloven § 10-20/Montrealkonvensjonen artikkel 19
ansvarlig for tap som følge av forsinket bagasje, med mindre selskapet godtgjør at de og
deres folk har tatt alle forholdsregler som med rimelighet kan kreves for å unngå tapet,
eller at dette ikke har vært mulig for dem.

Norwegian har ikke bestridt ansvarsgrunnlag i saken. Norwegian har tilbudt klager
dekning av til sammen kroner 700 for toalettsaker og kroner 2 333 for innkjøpte klær,
totalt kroner 3 033.

Klager har ikke krav på å få dekket de fulle utgifter til klesinnkjøp, med mindre klærne
returneres til Norwegian sammen med kvitteringer. Så lenge klager beholder klærne, vil
disse fortsatt ha en reell verdi for klager. 

Når det gjelder utgifter til toalettsaker, er det vanskelig for nemnda å vurdere
rimeligheten av innkjøpene så lenge kvitteringer ikke er vedlagt.  Nemnda mener derfor
at Norwegians tilbud i dette tilfellet er rimelig.

Vedtak

Transportklagenemnda - fly anbefaler ikke at klager gis medhold utover det tilbud som
klager allerede har fått av Norwegian.