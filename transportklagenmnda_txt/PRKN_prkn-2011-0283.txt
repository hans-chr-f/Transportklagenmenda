Vedtak i Pakkereisenemnda

Sammendrag

Saken gjelder støy m.m fra andre gjester - uspesifisert reise Mallorca.

Dato
03.05.2012

Saksnummer
283/12

Tjenesteyter
Star Tour AS

Klager: X

Turarrangør: Star Tour AS

Antall reisende: 2

Reisens pris: kr 3620

Saken gjelder:

Saken gjelder støy m.m fra andre gjester - uspesifisert reise Mallorca.

Klager anfører at det reisefølge de ble tildelt leilighet sammen med, var sterkt beruset
allerede ved ankomst. Drikkingen fortsatte med mye støy og ubehageligheter. Etter å
ha klaget til Star Tour fikk de rom på annet hotell mot å betale 300 euro. Beløpet kreves
refundert.

Star Tour har henvist til betingelsene som gjelder for uspesifiserte reiser.

Der fremgår det at den reisende selv må betale for prisdifferansen ved bytte av bolig. I dette
tilfelle fikk klager dessuten en rabatt på 163 euro.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen - §
6-1 i pakkereiseloven. Av betingelsene for uspesifiserte reiser, som er en del av avtalen i dette
tilfelle, fremgår at « Reisende fra forskjellige reisefølger kan bli plassert sammen.

Soverom i delt leilighet kan forekomme». Kjøper av uspesifisert reise må derfor være
forberedt på å måtte dele leilighet med andre reisende med en helt annen livsstil. Nemnda
har forståelse for at dette kan være ubehagelig og at det sikkert har blitt opplevd slik i dette
tilfelle, men det er altså en risiko man tar ved å kjøpe slik reise.

Det følger av de samme betingelser at hvis man ønsker å bytte bosted, må man betale
prisdifferansen.

Vedtak:

Reklamasjonsnemnda for pakkereiser kan ikke anbefale at det refunderes noe av merprisen
for nytt bosted.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Solveig Kohagen, Ving Norge AS

Vigdis Fiske Amisol AS