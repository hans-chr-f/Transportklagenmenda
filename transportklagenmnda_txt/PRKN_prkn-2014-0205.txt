Vedtak i Pakkereisenemnda

Sammendrag

Krav om prisavslag på 50 % av reisens pris på grunn av magevirus på hotellet.

Dato
24.08.2015

Saksnummer
205/14P

Tjenesteyter
Star Tour AS

Saken gjelder:

Krav om prisavslag på 50 % av reisens pris på grunn av magevirus på hotellet.

Klager har i det vesentlige anført:

Klager og hennes sønn på 15 år var i Tyrkia på All Inclusive hotellet Seven Seas i Side fra 12. til
26. juli 2014.

På hotellet ble klager smittet av et magevirus som ga henne forferdelige magekramper,
kvalme og diare. Dette begynte så tidlig som morgenen tirsdag den 15. juli da de skulle på
en rafting-tur. De gjennomførte turen, men klager var kvalm og uvel under hele utflukten.
Torsdag var klager på apoteket for å få noe for smertene, men det hun fikk hjalp ikke. Hun
var ikke klar over at det var et magevirus på hotellet før på kvelden lørdag 19. juli etter en
tekstmelding fra Star Tour om at et flertall av gjestene på hotellet opplevde magesmerter.
Lørdag var det ikke lege å oppdrive. Søndag oppsøkte klager legen på hotellet og fikk
medisiner som virket, samt en anbefaling om å holde seg på rommet i minst tre dager etter
behandlingen startet.

Utfallet av dette var at klager hadde en hel uke, midt i ferieoppholdet, hvor hun var syk og
heller ikke i stand til å spise noe særlig. Hennes sønn fikk også en demper på ferien da det var
begrenset hva han kunne begi seg ut på alene.

Star Tour nekter for at dette hadde noe med hotellet å gjøre, noe klager finner underlig da det
var minimum 70 gjester som var smittet og det tross alt er et all inclusive hotell. De hadde ikke
vært utenfor hotellet før viruset inntraff.

På bakgrunn av ovenstående krever klager et prisavslag på 50 %.

Star Tour har i det vesentlige anført:

Som reisearrangør ser Star Tour svært alvorlig på sykdomsutbruddet. Torsdag 17. juli
ble Star Tours guider på Seven Seas og hotellpersonalet oppmerksom på at det var flere
som hadde blitt syke under oppholdet. Star Tour anslår at det var ca. 50 gjester av 1.174
gjester som ble syke under oppholdet denne uken. Etter at dette kom frem har det blitt tatt
prøver av matvarer og vannkilder ved hotellet, i håp om å finne smittekilden. Resultatet
av testene avdekket ikke noe unormalt, men viste at hotellet behandler mat og drikke på
en tilfredsstillende måte. Det ble heller ikke funnet smitte hos noen av de ansatte som
jobber med mat og drikke ved hotellet. Bassengene ble også testet, men også her var
prøveresultatene normale. Samtidig med testingen igangsatte hotellet forebyggende tiltak
som blant annet desinfisering av fellesområder, porselen og bestikk i restaurantene. Star Tour
viser til fremlagte testresultater for hotellet.

Videre har Star Tour blitt kontaktet av ca. 20 andre gjester som kom hjem i perioden 16.-19.
juli som også har blitt syke. Dersom en reisearrangør skal anses som erstatningsskyldig ved
sykdom, skal det kunne fastslås at håndteringen på hotellanlegget har vært uaktsom eller
uforsvarlig. Etter undersøkelsene som er blitt gjort kan ikke Star Tour se at dette er tilfellet.
I og med at det ikke foreligger dokumentasjon på bekreftet smittekilde, er det vanskelig å
påvise hvorfor klager ble syk. I slike tilfeller må man kontakte sitt reiseforsikringsselskap.

Star Tour finner ikke grunnlag for prisavslag i dette tilfellet.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2.

Tre dager etter at hun ankom hotell Seven Seas Side fikk klageren en magevirusinfeksjon som
ga kramper, kvalme og diare. Klager mener at det hele startet om morgenen den 15. juli. Hun
ble ikke klar over at det var et magevirus på hotellet før om kvelden den 19. juli da Star Tour i
en tekstmelding opplyste at et flertall at hotellets gjester opplevde magesmerter. Lørdag fikk
hun ikke tak i lege. Søndag fikk hun tak i hotellets lege som skrev ut medisiner og anbefalte
henne å holde seg på rommet i minst tre dager etter behandlingsstart. Resultatet var at en
uke mer eller mindre ble ødelagt for klageren og hennes 15-årige sønn. Arrangøren Star Tour
bekrefter at det på hotellet, som er et all-inclusive hotell, var en rekke tilfeller av magevirus
på samme tid som klageren bodde der. Arrangøren anslår at ca 50 gjester av 1174 ble syke
samme uke som klageren.

I ettertid har Star Tour blitt kontaktet av ca. 20 andre gjester som kom hjem i perioden 16. til
19. juli 2014 og som ble syke etter at de kom hjem.

Star Tours syn er at så lenge det ikke er påvist noen smittekilde - og hotellet har tatt prøver av
forskjellige matvarer og bassengområdet uten at det er påvist noen smittekilde - kan det ikke
bevises at smittekilden befinner seg på hotellet.

Det er den som krever erstatning som har bevisbyrden for at vilkårene er oppfylt.
Vedkommende må føre bevis for at det foreligger ansvarsgrunnlag og årsakssammenheng
mellom den uaktsomme handlingen og skaden.

Nemnda legger til grunn at bevisbyrden er oppfylt hvis det er mer enn 50% sannsynlig at Star
Tour visste om sykdomsutbruddet før klageren ankom hotellet og unnlot å varsle gjestene om
det. Det er etter nemndas syn unødvendig å tilbakeføre smitten til en spesiell kilde, hvis det
føres tilstrekkelig bevis for at smitten var til stede på hotellet, slik at nyankomne, friske gjester
løp stor risiko for i løpet av få dager å bli smittet av det samme mageviruset. Smitten kan f.eks.
ha kommet fra en spesiell matvare som ikke ble testet fordi den ikke lenger var tilgjengelig da
testene ble utført. At smitten spredde seg kan være forårsaket av at smittebærende gjester
brukte spisesalen inntil de ble dårlige. Nemnda har i den videre vurderingen delt seg i et
flertall og et mindretall.

Slik nemndas flertall, lederen, bransjerepresentantene og forbrukerrepresentanten
Silje Jystad, ser det, er bevisbyrden for at hotellet er smittekilden oppfylt i dette
tilfellet. Det er usannsynlig at gjest etter gjest skulle ankomme hotellet friske, og
deretter bli syke av et magevirus de var smittet av et annet sted. Klageren ble syk etter
tre dager, og hun hadde ikke spist noe annet sted enn på hotellet. Star Tour sendte
lørdag den 19. juli ut en tekstmelding som advarte gjestene mot viruset, og hvor det
fremgikk at «et flertall ved hotellet har kjent seg dårlig i magen» . Ca. 20 gjester som
hadde bodd på hotellet ble i samme periode syke etter at de kom hjem.

Klageren fikk halve ferien ødelagt. Etter flertallets syn kan det imidlertid ikke legges til grunn at
arrangørens stedlige representanter var klar over sykdomsutbruddet da klageren ankom den
12. juli.

Star Tours guider ble etter eget utsagn først oppmerksomme på at mange var syke den 17.
juli. Gjestene informert den 19. juli, slik at de kunne ta sine forholdsregler.

Slik flertallet ser det, var det ikke mulig for arrangøren å hindre klagerens sykdomsutbrudd
fordi det må antas at arrangøren ikke visste om smitten før etter 12. juli. I et slikt tilfelle
foreligger ikke erstatningsplikt. Klageren må henvende seg til sitt forsikringsselskap for å få
erstattet utgifter etc.

Mindretallet, forbrukerrepresentanten Anne Sofie Faye-Lund, er som flertallet av den
oppfatning at reisearrangøren ikke er å bebreide for at det oppstod sykdomsutbrudd
på klagers hotell. For klager ble imidlertid halve ferien ødelagt pga. sykdom, noe som
utgjør en mangel ved pakkereisen, jf. pkt. 8.2 i Alminnelige vilkår for pakkereiser, og
pakkereiseloven § 6-1. Ifølge punkt. 8.2 bokstav b) har klager i slike tilfeller rett på
et forholdsmessig prisavslag. Kun dersom avviket fra det avtalte skyldes «naturgitte
forhold som arrangøren verken hadde eller burde ha kjennskap til eller herredømme
over» jf. punkt 8.2 tredje setning, fritas arrangøren for ansvar. De samme regler
fremgår av pakkereiselovens bestemmelser § 6-1, § 6-2 og § 6-3. Etter mindretallets
oppfatning kan ikke et sykdomsutbrudd på hotellet naturlig anses som « naturgitte
forhold», og klager må derfor ha rett på prisavslag. Et passende prisavslag vil være 50 %
av reisens pris.

På bakgrunn av flertallets vurdering traff nemnda slikt

Vedtak:

Reklamasjonsnemnda for pakkereiser kan ikke anbefale at det blir gitt prisavslag i dette
tilfellet.