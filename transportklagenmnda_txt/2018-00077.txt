Vedtak i Transportklagenemnda - Fly

Sammendrag

Krav om standarderstatning kansellering.

Dato
17.01.2019

Saksnummer
2018-00077

Tjenesteytere
Widerøe

Klager har i det vesentlige anført

Klager skulle reise fra Tromsø til Alta den 5. desember 2017 med WF926 kl. 17:00. Dette
flyet ble innstilt på grunn av manglende crew noe som ble opplyst over høyttalerne.
Klager ventet på flyplassen fra kl. 17:00 til kl. 23:00 og hun ble ikke informert om sine
rettigheter. Det ble kun utlevert en matkupong i ventetiden.

Klager krever standarderstatning på 250 euro i henhold til EU forordning 261/2004.

Tjenesteyterne har i det vesentlige anført
WF926 den 5. desember 2017 ble kansellert grunnet mangel på crew. Mangel på crew
betyr her at besetningen som var planlagt på denne maskinen sto værfast i Bodø, med
stengt rullebane og dårlige værforhold som ikke lot oss forflytte maskinen nordover.
Værforhold som ikke lar oss forflytte tilgjengelig crew fra stasjon til stasjon, men lar dem
stå værfast er dessverre utenfor Widerøes kontroll.

Som utgangspunkt forsinket Widerøe først flyvningen med 45 minutter i påvente av
bedring i været i Bodø, men da forholdene ikke løyet, måtte flyselskapet dessverre
kansellere da WF926 / WF927 var uten crew i Tromsø. Widerøe viser til vedlagt IRRLOGG
og METAR fra Bodø. 

Widerøe kan ikke imøtekomme klagers krav.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande / ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemnda mener at flyselskapet Widerøe har godtgjort at verken kanselleringen eller de
ekstraordinære omstendighetene kunne vært unngått selv om alle rimelige tiltak var
truffet. Dokumentasjonen viser at klagerens flygning ble kansellert grunnet mangel på
crew som følge av sterk vind og tette snøbyger. 

Klageren har etter dette ikke rett til standarderstatning.

Vedtak

Transportklagenemnda - fly anbefaler ikke at klageren gis medhold.