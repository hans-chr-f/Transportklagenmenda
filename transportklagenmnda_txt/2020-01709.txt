Vedtak i Transportklagenemnda
- Kollektivreiser

Sammendrag

Krav om dekning av taxiutgifter som følge av forsinkelse

Dato
24.08.2020

Saksnummer
2020-01709

Tjenesteytere
Møre og Romsdal fylkeskommune

Klager har i det vesentlige anført

Den 29. mai 2020 skulle klager reise fra Kristiansund til Moa. Fra Moa skulle klager ta
en ferge videre til Hareid. Bussen fra Molde ble imidlertid forsinket som følge av at den
måtte vente på buss fra Trondheim. For å rekke videreforbindelsen fra Moa til Hareid
måtte klager hoppe av bussen på fergekaia i Molde og ta taxi fra Vestnes til Moa.

Klager krever refundert kr. 1 747 for utgifter til taxi.

Tjenesteyterne har i det vesentlige anført
Fram har i sitt tilsvar vist til det opprinnelige avslaget klager fikk ved sin klage til
selskapet. I det opprinnelige avslaget har Fram vist til at forsinkelsen skyldes enorm
biltrafikk ut fra Trondheim.

Videre har de vist til at reisegarantien bare dekker reise for bussen og at reisegarantien
ikke gjelder dersom forsinkelsen eller innstillingen skjer på grunn av forhold utenfor
Frams kontroll. Dette er tilfeller slik som veiarbeid eller uforutsette problemer med
kjøreveien, og større arrangement eller andre trafikale forhold som i stor grad rammer
kollektivtrafikken.

Fram avviser klagers krav.

Nemnda bemerker

Klager krever refundert utgifter til taxi ettersom bussen var forsinket, slik at han måtte ta
taxi fra Vestnes til Moa for å rekke videreforbindelsen til Hareid.

Fram har en reisegaranti som på visse vilkår gir rett til å få refundert utgifter ved
forsinkelser. Reisegarantien gjelder imidlertid ikke dersom forsinkelsen skyldes
forhold utenfor Frams kontroll. Vegarbeid eller uforutsette problemer med kjøreveien,
samt større arrangement eller andre trafikale forhold som i stor grad rammer
kollektivtrafikken vil være å anse som forhold utenfor Frams kontroll.

I dette tilfellet skyldes forsinkelsen biltrafikk ut fra Trondheim. Reisegarantien vil derfor
ikke komme til anvendelse.

Nemnda kan ikke se at klager har krav på å få refundert utgiftene til taxi.

Vedtak

Transportklagenemnda for kollektivtransport finner ikke å kunne anbefale at klager gis
medhold.