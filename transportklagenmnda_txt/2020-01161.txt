Vedtak i Transportklagenemnda - Fly

Sammendrag

Krav om erstatning for ødelagt barnevogn.

Dato
18.01.2021

Saksnummer
2020-01161

Tjenesteytere
Ryanair

Klager har i det vesentlige anført

Klager skulle reise fra Oslo til London den 16. januar 2020 med Ryanair sin flyvning
FR1319.  Klager hadde med barnevogn. Da de mottok den på beltet var den totalskadet
og ikke reparerbar. 

Klager fikk beskjed om å levere barnevognen ved en barnevogn-skranke på flyplassen.
Den ansatte beholdt barnevognen som bevis og lagde en rapport på det mens klager sto
der. Klager fikk så beskjed om å sende en klage innen fem dager, noe de gjorde når de
kom hjem den 18. januar. Klager har ikke lenger barnevognen, da den står på flyplassen i
London. 

Klager krever erstatning for ødelagt barnevogn. Barnevognen hadde sønnen fått i gave
fra Dubai. Den hadde verdi på ca 7999 NOK. Den var ca 5 måneder gammel. Klager
har ikke originalkvitteringen, da det var en gave. Det har imidlertid blitt lastet opp et
skjermbilde av en lignende barnevogn. 

Ryanair har bedt klager om å ta med barnevognen til et verksted for å få prisoverslag
over hva det vil koste å reparere vognen. Dette er ikke mulig da den ansatte på
ekspedisjonen på flyplassen i London tok vognen.

Tjenesteyterne har i det vesentlige anført
Ryanair har ikke fremmet tilsvar for nemnda. Til klager har de anført at klager må skaffe
et prisanslag på hvor mye det vil koste å reparere barnevognen.

Nemnda bemerker

I henhold til luftfartsloven § 10-18 første ledd er fraktfører ansvarlig for skader på
reisegods «såfremt den hendelse som har forårsaket skaden, er inntruffet ombord
på luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset». Det er ikke anledning til å ta forbehold i generelle vilkår
som begrenser fraktførers ansvar etter luftfartsloven.

Det er langvarig nemndspraksis for at skader på barnevogn er erstatningsmessig i
henhold til luftfartsloven. Det finnes riktignok beskyttende emballasje for barnevogner
på markedet, og det må forventes at flere tar denne type emballasje i bruk. Dette
fremstår imidlertid ikke som et vilkår.  Barnevogner er svært vanlig å medbringe som
bagasje, og vanligvis skjer transporten uten at skade inntreffer. Flyselskapene bør ha et
opplegg for skånsom håndtering av disse.

I denne saken har klager både fremlagt skaderapport fra flyplassen og bilder av
skadene på barnevognen. Nemnda finner det med dette tilstrekkelig sannsynliggjort at
barnevognen ble ødelagt mens den var i flyselskapets varetekt. Vognen var fem måneder
gammel. Den var imidlertid kjøpt i utlandet, og klager har ikke originalkvitteringen. Klager
har heller ikke vognen lenger, da den er på flyplassen i London. Nemnda har ikke grunn
til å tvile på klagers opplysninger om vognens alder eller verdi. Da vognen var under ett
år gammel på tidspunktet hvor skaden inntraff, anbefaler nemnda at Ryanair erstatter
hele vognens gjenanskaffelsesverdi med 7999 NOK. 

Til Ryanair har klager i tillegg krevd refusjon av reisekostnadene pga. selve opplevelsen.
Nemda kan ikke se at klager har begrunnet sin ulempe slik at denne kan erstattes, og går
derfor ikke inn på vurderingen om det er hjemmel for dekning av denne typen tap.

Vedtak

Transportklagenemnda-fly anbefaler at Ryanair erstatter verdien av klagers barnevogn
med 7999 NOK.