Vedtak i Transportklagenemnda - Fly

Sammendrag

Krav om erstatning grunnet kansellering som følge av streik.

Dato
04.03.2016

Saksnummer
0658/15F

Tjenesteyter
Norwegian Air Shuttle ASA

Krav om erstatning grunnet kansellering som følge av streik.

Klager har i det vesentlige anført:

Klager skulle reise fra Barcelona til Oakland via Oslo og Stockholm den 8. mars 2015. DY4118
fra Oslo til Stockholm ble kansellert som følge av streik. Det eneste Norwegian kunne tilby var
ny avgang den 13. mars, seks dager senere.

Klager var på gjennomreise i Europa og hadde ingen mulighet til å tilbringe så mange netter i
Norge mot slutten av reisen. Han fikk låne penger av sin mor til å kjøpe nye billetter hjem med
et annet selskap. USD 1&nbsp;461,80. Klager ble på forhånd lovet refusjon av denne utgiften.

Da klager kom hjem mottok han avslag fra Norwegian med begrunnelse at det fantes tidligere
avganger ledige med Norwegian, og at klager ikke hadde gitt selskapet en sjanse til å booke
om. Klager understreker på det sterkeste at dette ikke stemmer. Han tilbragte flere timer på
telefon med Norwegian da kanselleringen var et faktum, for å få hjelp til å booke om.

Klager krever refusjon av nye billetter, USD 1&nbsp;461,80.

Det vises for øvrig til klagers brev.

Norwegian har i det vesentlige anført:

DY4118 ble kansellert som følge av pilotstreik, det vises til fremlagt dokumentasjon. Klager
valgte å avbryte reisen, Norwegian har derfor autorisert full refusjon av billettene til klagers
reisebyrå.

Klager hevder han fikk beskjed om at det ikke fantes ledige plasser til Stockholm før den 13.
mars. Dette stemmer ikke. Det var ledige plasser på DY804 den 9. mars kl. 07:40. Klager ville
fortsatt ha rukket sin videreforbindelse til USA. Det fantes også mulighet til å reise med tog til
Stockholm.

I de tilfeller hvor en uregelmessighet er forårsaket av en ekstraordinær omstendighet, er
flyselskapet unntatt fra forpliktelse til å utbetale kompensasjon. I henhold til EU-forordning
261/2004 artikkel 5(3) skal et transporterende flyselskap ikke være pålagt å betale erstatning
i samsvar med artikkel 7, dersom det kan godtgjøre at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Omstendigheter som er utenfor flyselskapets kontroll er hendelser som ikke er forårsaket av
en handling eller unnlatelse av flyselskapet.

Norwegian kan på grunnlag av ovennevnte ikke imøtekomme klagers krav.

Det vises for øvrig til Norwegians brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå innstillingen.

EU-forordningen nevner i sin fortale at streik kan være et eksempel på en ekstraordinær
omstendighet som medfører at flyselskapets forpliktelser bør være begrenset eller bortfalle.
Forordningen sier imidlertid ikke at enhver streik som rammer flyselskapets drift må anses
å ligge utenfor dettes kontroll. Forordningen sier heller ikke om det skal/bør skilles mellom
streik i eget selskap eller streik hos andre.

Nemnda er av den oppfatning at streik hos tredjemann, for eksempel streik blant flygeledere
og flyplassansatte, faller utenfor flyselskapets ansvarsområde. Innstilling som følge av slik
streik gir således etter nemndas vurdering ikke rett til erstatning etter EU-forordningen.

Nemndas flertall, lederen og flyselskapenes representanter, er videre av den
oppfatning at også en lovlig streik blant selskapets ansatte oftest vil være en
ekstraordinær omstendighet i EU-forordningens forstand.

I dette tilfellet skyldtes kanselleringen av DY4118 pilotstreik. Flertallet er av den oppfatning
at en slik streik faller utenfor det som må anses som en del av selskapets ordinære drift.
Flertallet er videre av den oppfatning at kanselleringen ikke kunne vært unngått selv om alle
rimelige tiltak var truffet.

Etter flertallets vurdering gir således kanselleringen ikke rett til standarderstatning etter EU-
forordningen.

Mindretallet, forbrukernes representanter, er av en annen oppfatning. Etter
mindretallets vurdering er ikke pilotstreiken å anse som en ekstraordinær
omstendighet i forordningens forstand. Mindretallet viser til at en uventet hendelse
ikke er det samme som en ekstraordinær omstendighet. Etter mindretallets
vurdering er en lovlig, varslet streik en generell risiko ved å drive en virksomhet,
selv om ikke streik kan eller skal forhindres av flyselskapet. En intern og lovlig
streik hos flyselskapet er en del av flyselskapets ordinære drift, og kan derfor ikke
anses som ekstraordinær. Mindretallet mener følgelig at passasjeren har krav på
standardkompensasjon.

En samlet nemnd bemerker videre:

Ved kansellering plikter flyselskapet å tilby omruting snarest mulig, på tilsvarende
transportvilkår, til bestemmelsesstedet, jf. forordningen artikkel 5, jf. artikkel 8. Flyselskapet
plikter også å tilby mat og forfriskninger som står i rimelig forhold til ventetiden samt
hotellinnkvartering der det er nødvendig, jf. artikkel 5, jf. artikkel 9. Ved vurderingen av om
flyselskapet har tilbudt omruting «snarest mulig» må man etter nemndas vurdering foreta
en helhetsvurdering av de forskjellige omrutingsalternativer med eget eller andre selskap.
Sentrale momenter i vurderingen er kostnader og fordeler/ulemper ved de forskjellige
alternativer.

Klager hadde en sammenhengende billett til Oakland. Etter nemndas vurdering burde
Norwegian i den foreliggende situasjon ha tilbudt klager omruting slik at han kunne rukket
videreforbindelsen fra Stockholm. Klager ble i stedet overlatt til seg selv. Nemnda anbefaler at
Norwegian erstatter klagers merutgifter til billetter med annet selskap.

Vedtak:

Transportklagenemnda-fly anbefaler at Norwegian erstatter klagers merutgifter til billetter
med annet selskap.