Vedtak i Transportklagenemnda
- Kollektivreiser

Sammendrag

Krav om refusjon av ilagt gebyr. Klager ble ilagt gebyr for seg
selv og en sparkesykkel. Tjenesteyter har ikke inngitt tilsvar.

Dato
16.06.2022

Saksnummer
2022-00203

Tjenesteytere
AtB AS

Klager har i det vesentlige anført

Klager ble ilagt gebyr på bussen den 5. oktober 2021.

Klager anfører at han ble ilagt gebyr både for seg selv og for sparkesykkelen han
hadde med seg. Klager anfører at han handlet i god tro og ikke har gjort noe galt i
forbindelse med sparkesykkelen. Klager anfører at han kort tid etter at han fikk gebyret
på nytt ble stoppet i en billettkontroll av tre vektere. Klager anfører at han da tok opp
opplevelsen og møtet med de andre vekterne. Klager anfører at etter en kort samtale
med dem, ble han fortalt at det her har skjedd en feil, og at han ikke skulle betale for
den sparkesykkelen, da den er av typen som er sammenleggbar, og den lett kan bæres
under armen. Klager anfører at de rådet ham til å klage videre på dette, samt henvise til
ordlyden i billettforskriften til AtB på nettet i forbindelse med reglene for sparkesykler.

Klager anfører videre at han fikk forklart av vekterne at ettersom sparkesykkelen hans
var sammenleggbar, altså konstruert og laget for å enkelt kunne bæres under armen,
skal han ikke betale for billett eller noe gebyr. Klager anfører at dette er uavhengig av om
sparkesykkelen er elektrisk eller ikke. Klager anfører at siden elektriske sparkesykler ikke
er nevnt i billettinformasjonen, regnes reglene for vanlig sparkesykkel.

Klager anfører at det kommer frem av svaret han fikk fra AtB at han hadde forsøkt å
betale for billett før vekterne kom om bord på bussen, men betalingsløsningen i appen
feilet. Klager anfører at han derfor har handlet hederlig og redelig i juridisk god tro, og
han må derfor kunne få refundert gebyret på grunn av feilbedømmelsen som har skjedd
i dette tilfellet.

Klager anfører videre at han er blitt ufør og har minstepensjon, og derfor blir dette
beløpet et betydelig beløp for ham.

Det vises til klagers øvrige anførsler i fremlagt klage til AtB.

Klager krever full refusjon av det ilagte gebyret.

Tjenesteyterne har i det vesentlige anført
AtB har på tross av anmodning og purring ikke inngitt tilsvar til nemnda.

Overfor klager har AtB blant annet anført at det ikke er registrert noen interne avvik i
Mobillettsystemet på det aktuelle tidspunktet, og at AtB ikke kan ta ansvar for eventuelle
problemer som oppstår internt på klagers telefon eller hos Vipps. AtB viser videre til at
det også er mulig å kjøpe billett via SMS, og at billetten uansett må være kjøpt før man
går om bord på bussen. Hva gjelder sparkesykkelen, har AtB anført at kontrollørene i
denne saken har vurdert at klagers sparkesykkel var for stor til å gå gratis.

Nemnda bemerker

Klager ble ilagt gebyr på bussen den 5. oktober 2021 som følge av manglende billett for
seg selv og sparkesykkelen han hadde med seg.

Det følger av AtBs transportvedtekter punkt 3 a og b at det er den reisendes ansvar å ha
gyldig betalingsmiddel og å ha gyldig billett ved påstigning.

Av transportvedtektenes punkt 6.2 følger det at det skal ilegges tilleggsavgift dersom den
reisende ikke kan vise gyldig billett. Bestemmelsen er objektiv. Gebyr kan således ilegges
selv om passasjeren ikke har opptrådt klanderverdig.

Klager har anført at betalingsløsningen i appen feilet, slik at han ikke fikk kjøpt billett før
kontrollørene kom. Videre har klager anført at sparkesykkelen hans var i tråd med AtBs
regler for gratis transport av sparkesykler.

Nemnda bemerker at det er den reisendes ansvar å sørge for gyldig billett ved reise
med kollektiv transport, og den reisende har plikt til å sikre seg at kjøpet er gjennomført
før ombordstigning. Videre bemerker nemnda at det er den reisendes ansvar å gjøre
seg kjent med hvordan man kjøper billett, ved å sette seg inn i billettsystemer og
betalingsmåter. Nemnda har i sin praksis lagt til grunn at dette også gjelder om man ikke
har erfaring med å reise der man måtte befinne seg, på aktuell strekning eller lignende.

Nemnda bemerker at det er uheldig at AtB ikke har inngitt tilsvar i saken. Nemnda
bemerker imidlertid at AtB uansett har lagt til rette for at billett kan kjøpes på flere
måter, som via SMS. Det fremgår av AtBs svar til klager at det ikke var registrert noen
avvik ved Mobillettsystemet på det aktuelle tidspunktet, slik at det ikke fremstår å ha
vært noen svikt ved AtB tekniske løsning. Dersom man har problemer med kjøp av billett,
men likevel går på bussen, tar man selv risikoen ved å bli ilagt gebyr ved en eventuell
kontroll. Nemnda kan på bakgrunn av dette ikke se at det er grunnlag for å anbefale
frafall av det ilagte gebyret som følge av at klager ikke hadde kjøpt billett til seg selv før
ombordstigning.

Hva gjelder det ilagte gebyret for sparkesykkelen, finner nemnda at det ikke er
sannsynliggjort at sparkesykkelen var liten nok til at klager kunne ta den med gratis.
Klager har selv anført at sparkesykkelen hans kunne legges sammen og enkelt
fraktes under armen, slik at den var i tråd med AtBs regler for gratis transport av små
sparkesykler. Det er imidlertid ikke dokumentert for nemnda at sparkesykkelen var slik
at den kunne tas under armen, og heller ikke at dette faktisk ble gjort. Det må legges til
grunn at kontrolløren vurderte at sparkesykkelen var for stor til å fraktes gratis.

Vedtak

Transportklagenemnda anbefaler ikke at klager gis medhold.