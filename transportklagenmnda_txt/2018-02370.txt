Vedtak i Transportklagenemnda - Fly

Sammendrag

Krav om refusjon av kostnader ved endring av flybilletter.

Dato
29.01.2019

Saksnummer
2018-02370

Tjenesteytere
Norwegian

Klager har i det vesentlige anført

Klager bestilte en tur/retur-billett for to passasjerer fra Oslo til Faro med utreise 23. juni
2018 og retur 7. juli 2018. Senere ønsket han å endre reisetidspunktene, og kontaktet
Norwegian på telefon. Han fikk beskjed om at det ikke var et problem å endre billettene,
og at endringen ville koste han kroner 800. Dersom de nye billettene var billigere ville
han imidlertid ikke få refusjon av dette mellomlegget. Klager ble informert om at han ville
få en e-post med endring av reisetidspunkt og pris på de nye billettene. 

Da klager mottok denne e-posten var billettprisen steget fra opprinnelige kroner 10 344
til kroner 18 853. Klager anfører at dersom han hadde fått beskjed om at prisdifferansen
ville være så stor, ville han ikke endret billettene. Klager anfører at Norwegian ikke har
gitt god nok informasjon om kostnadene knyttet til endringene, og har fremsatt krav om
refusjon av kroner 9 014.

Tjenesteyterne har i det vesentlige anført
Norwegian anfører at kostnadene som har påløp i forbindelse med endringen er i
samsvar med selskapets vilkår. Vilkårene har klager lest og akseptert ved kjøp av
billettene. 

I denne saken ringte én av de to passasjerene i reisefølget til Norwegian ved to
anledninger for å undersøke endring av billettene. Den ene samtalen fant sted 11.
januar, hvor passasjeren undersøkte endringsmulighetene. Klager ble her informert
om regler og vilkår for endring av billetter. Kort tid etter første samtale mottok
kundesenteret en ny samtale fra klager, og hun valgte å endre billettene i løpet av denne
samtalen. Det er vanlig prosedyre for kundesenteret å informere om pris og andre
gebyrer som kan påløpe. Passasjeren har også blitt informert om å gjøre eventuelle
endringer om de har leiebilavtaler eller lignende. 

Da endringen og gebyrene som påløp er i tråd med Norwegians vilkår, avviser følgelig
Norwegian klagers krav.

Nemnda bemerker

Klager ønsket å endre reisetidspunkt. Da reisen ble endret, hadde billettprisen steget fra
opprinnelige kroner 10 344 til kroner 18 853.

Det fremgår av Norwegians vilkår at det påløper et gebyr for selve billettendringen.
Dersom ny flyvning er rimeligere, vil man ikke motta refusjon av billettprisen. Det
fremgår videre at passasjeren alltid må betale prisdifferansen mellom opprinnelig
flyvning og ny flyvning. Det er klagers ansvar å sette seg inn i bestemmelsene.  Nemnda
kan derfor ikke se at Norwegian er ansvarlig for klagers ekstrautgifter.

Vedtak

Transportklagenemnda - fly anbefaler ikke at klager gis medhold.