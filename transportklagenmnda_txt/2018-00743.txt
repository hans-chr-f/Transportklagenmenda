Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
26.10.2018

Saksnummer
2018-00743

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY641 fra Bergen (BGO) til Oslo lufthavn
(OSL) 23. november 2017 kl. 18.20. Flyvningen ble kansellert, og klager ble booket om til
ny flyvning med DY645 kl. 19.40 samme kveld. 

På ovennevnte bakgrunn har klager fremsatt krav om standardkompensasjon i henhold
til EU-forordning 261/2004 på 250 euro pr. person, totalt 500 euro for to passasjerer.

Tjenesteyterne har i det vesentlige anført
Norwegians flyvning DY641 fra Bergen til Oslo 23. november 2017 ble kansellert på
grunn av værforholdene i Bergen denne dagen. Snø og regn rammet flyplasser og
luftrommet i Sør-Norge hele denne dagen. Flere avganger ble forsinket eller kansellert.
Tidligere avgang, DY622, ble også kansellert som følge av utfordrende snøvær. Dette
medførte direkte konsekvenser for klagers flyvning. Klager ble booket om til DY645
samme kveld. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav om standardkompensasjon.

Nemnda bemerker

Norwegians flyvning DY641 fra Bergen til Oslo 23. november 2017 kl. 18.20 ble
kansellert. 

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken ved at det ikke er mulig å lande/ta av, kan være
en slik ekstraordinær omstendighet som medfører at den reisende ikke har krav på
erstatning. Dette må vurderes konkret. 

I dette tilfellet skyldtes kanselleringen store snømengder og regn som rammet flyplasser
og luftrommet i Sør-Norge. En rekke avganger ble forsinket eller innstilt som følge av
værforholdene. Det vises til fremlagt dokumentasjon. 

Nemnda mener at værforholdene i dette tilfellet må anses som ekstraordinære
omstendigheter. De ekstraordinære omstendighetene kunne ikke vært unngått eller
overvunnet, til tross for at alle rimelige tiltak var truffet. Norwegian vurderte diverse
tiltak, men ingen av alternativene ville medført en kortere forsinkelse for passasjeren.
Klager ble dessuten booket om til ny flyvning samme kveld kl. 19.40. 

Kanselleringen gir etter dette ikke rett til standarderstatning, og nemnda anbefaler ikke
at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.