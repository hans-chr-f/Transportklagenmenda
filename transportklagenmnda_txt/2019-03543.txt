Vedtak i Pakkereisenemnda

Sammendrag

Krav om kompensasjon grunnet sen ankomst La Gomera.

Dato
28.11.2019

Saksnummer
2019-03543

Tjenesteytere
Apollo Reiser AS

Klager har i det vesentlige anført

Klagen gjelder en pakkereise for fire personer med innkvartering i en treromsleilighet
med fransk balkong på Hotel Aptos Playa Calera, La Gomera i perioden 03.03.2019 -
10.03.2019. Totalpris kroner 29 432.

Klager skulle være med fergen til La Gomera fra Tenerife. Bussen var forsinket og kom
ikke tidsnok til hotellet der klager skulle bli hentet. Resultatet var at de ikke nådde fergen
og måtte vente 3 timer på neste ferge. Klager skriver at de etter planen skulle vært på
hotellet rett etter kl. 22.00 De ankom hotellet like før kl. 02.00. Ferga brukte 50 minutter
lenger tid enn den de opprinnelig skulle vært med. Klager anfører at de ankom hotellet
på La Gomera nærmere fire timer senere enn planlagt. 

Klager mener de mistet en dag på La Gomera fordi de kom så sent og var trøtte dagen
etter ankomst. 

Klager bekrefter at de har fått en kompensasjon på 1 156 kroner og dekket 586 kroner
for mat. 

Klagers krav beløper seg til 1 050 kroner pr. person, til sammen 4 200 kroner, med
fratrekk av 1 156 kroner, totalt 3 044 kroner.

Det vises for øvrig til korrespondanse fra klager.

Tjenesteyterne har i det vesentlige anført
Apollo ble informert om at bussen som skulle hente klager som skulle til La Gomera var
forsinket og at disse derfor ikke rakk fergen, men måtte vente på neste ferge.

Dette betød at de ble forsinket ca. tre timer til reisemålet. Apollo gjør oppmerksom
på at opprinnelig ankomst La Gomera var rundt kl. 22.00, og de er derfor ikke enig i at
forsinkelsen på tre timer gjorde at klager og reisefølget mistet en hel dag på La Gomera. 

Apollo har refundert utlegg til mat med kroner 586 samt en kompensasjon på kroner 1
156 for ulempen med sen ankomst. Utover dette er Apollo av den oppfatning at det ikke
er grunnlag for ytterligere kompensasjon.

Det vises for øvrig til korrespondanse fra Apollo Reiser AS.

Nemnda bemerker

Arrangøren har ansvaret for at reisetjenestene som inngår i pakkereiseavtalen, leveres i
tråd med avtalen, jfr. pakkereiseloven § 25. Bestemmelsen spesifiserer ikke hva ansvaret
omfatter ut over å vise til avtalen, men innholdet utledes også av gitte opplysninger i
dokumentasjonen i markedsføringen av den avtalte tjenesten innhold, dvs. i kataloger,
brosjyrer, nettsider, annonser i media, med mer. Arrangørens mangelsansvar omfatter
avvik hos arrangøren, men også feil og forsømmelser begått av dem arrangøren svarer
for. Dersom det foreligger en mangel ved pakkereisen, kan den reisende kreve avhjelp,
alternative tjenester, prisavslag eller erstatning etter henholdsvis § 27, § 28, § 31 og § 32. 

Klager har krevet prisavslag begrunnet i forsinket ankomst med tre timer. Forsinkelsen
skyldtes forsinket buss som igjen medførte at klager mistet fergen. Opprinnelig
ankomsttid var kl 22.00 og klager kom ikke til hotellet før 02.00. Selv om klagers ankomst
ble forsinket med tre timer og ankomsten først fant sted midt på natten, er ikke nemnda
enig i at klager mistet en hel dag på grunn av dette. Nemnda ser at det kan være
belastende pga tidspunktet på døgnet. Etter nemndas vurdering må arrangørens
kompensasjon på 1156 kroner for forsinkelsen, samt 586 kroner for refundert utlegg til
mat, være innenfor en rimelig kompensasjon for forsinkelsen som fant sted. 

Pakkereisenemnda anbefaler ikke at klager gis medhold.

Vedtak

Pakkereisenemnda anbefaler ikke at klager gis medhold.