Vedtak i Transportklagenemnda - Fly

Sammendrag

Krav om refusjon av flybilletter grunnet kansellering av annen booking.

Dato
26.04.2021

Saksnummer
2020-03042

Tjenesteytere
Norwegian Air Shuttle

Klager har i det vesentlige anført

Klager med reisefølge (til sammen fire personer) hadde flybilletter med Norwegian fra
Tromsø til Oslo med Norwegians flyvning DY375 den 7. juli 2020.  Klager er bosatt i New
York og hadde separate billetter frem til Tromsø. Den 19. mai 2020 fikk klager beskjed
om at flyvningen fra New York til Oslo den 18. juni 2020 var kansellert, slik at klager ikke
kom seg til Norge. Han fikk da heller ikke benyttet sine separate bookinger fra Ålesund
til Tromsø, Tromsø til Oslo og tilbake fra Oslo til New York. Klager kontaktet Norwegian
vedrørende innenriksflyvningene den 21. mai 2020. Den 1. juni 2020 fikk klager beskjed
om endringer på innenriksflyvningene. De kunne kansellere eller endre flyvningen fra
Ålesund til Tromsø. De hadde imidlertid kun mulighet til å endre Tromsø-Oslo-flyvningen.
Klager valgte derfor å kansellere Ålesund-Tromsø-flyvningen for å se om det gikk å
kansellere Tromsø-Oslo-flyvningen senere.

Den 12. juni 2020 fikk klager svar på mailen sin datert 21. mai 2020. Klager benyttet
skjemaet Norwegian her viste til for å kansellere flyvningen fra Tromsø-Oslo samme dag.
Alle kanselleringer skjedde tre uker før avgang.

Klager har fått refusjon av reisen fra New York til Oslo, fra Ålesund til Tromsø og Oslo til
New York, men ikke reisen fra Tromsø til Oslo. Avslaget er begrunnet med at klager selv
avbestilte reisen før flyvningen var kansellert. 

Klager har fremsatt krav om refusjon av reisen fra Tromsø til Oslo for fire personer,
pålydende 3 770 NOK.

Tjenesteyterne har i det vesentlige anført
Norwegian har ikke fremmet tilsvar til Transportklagenemnda. Til klager har Norwegian
skriver at de ikke kan imøtekomme klagers krav om refusjon, da klager valgte å frivillig
kansellere flyvningen før flyvningen ble kansellert av Norwegian.

Nemnda bemerker

Klager har opplyst at de fikk informasjon om alle kanselleringene over 3 uker før avreise,
og kanselleringene gir dermed ikke grunnlag for standarderstatning etter EU-forordning
261/2004 artiklene 5 og 7.

Ved kansellering har den reisende valget mellom refusjon av billettprisen og omruting
snarest mulig, jf. EU-forordning 261/2004 artikkel 9. 

Slik nemnda tolker sakens informasjon og dokumenter, er det reisen fra Tromsø til Oslo
den 7. juli 2020 klager krever refundert. Denne reisen var ifølge fremlagt dokumentasjon
bestilt separat fra de andre kansellerte flyvningene/bookingene, som klager har mottatt
refusjon for. 
Kansellering av de andre flyvningene gir dermed ikke rett på refusjon av flyvningen
fra Tromsø til Oslo den 7. juli, da det ikke er tale om sammenhengende billetter i
forordningens forstand.

Nemnda legger videre til grunn at flyvningen fra Tromsø til Oslo den 7. juli ikke var
kansellert fra flyselskapet sin side, men at klager sendte inn forespørsel om refusjon/
avbooking på egenhånd. Dette fordi det ikke ville bli mulig å benytte bookingen grunnet
de andre kanselleringene.

EU-forordning 261/2004 regulerer ikke refusjonsspørsmålet i tilfeller hvor det
er passasjeren selv som avbestiller. I EU-kommisjonens veileder rundt EU-
passasjerrettigheter sett i lys av situasjonen med Covid-19 punkt 2.2 påpekes det at
refusjonsspørsmålet i dette tilfellet avhenger av type billett og vilkårene for billettypen.
Det fremgår av klagers reisekvittering at de billettene var i kategorien LowFare og at de
ikke kan refunderes. Klager har med dette ikke rett på refusjon av billetten i henhold til
billettvilkårene.

Vedtak

Transportklagenemnda anbefaler at klager ikke gis medhold.