Vedtak i Transportklagenemnda
- Kollektivreiser

Sammendrag

Krav om erstatning for utgifter til taxi i forbindelse
med oppsatt buss for tog på en reise fra Stavanger.

Dato
12.01.2016

Saksnummer
18/15 J

Tjenesteyter
NSB

Klager har i det vesentlige anført:

Klager skulle ta toget fra Stavanger til Egersund søndag 1. pinsedag. Det var satt opp buss
for tog og klager fikk informasjon om at bussen ikke ville stoppe i Egersund og heller ikke
ved Krossmoen på E39 ved Egersund. Klager svarte da «la meg få bli med til Moi», men
fikk da beskjed om at han kom til å klage så mye på Krossmoen at han ville utgjøre en
sikkerhetsrisiko. Klager hevet ikke stemmen før han ble nektet adgang på bussen.

Klager gikk så til Jernbaneverket på stasjonen og klaget. De ba han si at han skulle være med
til Moi. Da han kom tilbake til NSB ble det ordnet med taxi til en del av de andre passasjerene,
men ikke til ham.

Klager tok da selv taxi til Egersund og krever utgiften til dette på kr 1910 erstattet av NSB.
Klager viser til erklæring fra taxisjåføren som kjørte ham denne dagen og som bekrefter at
klager var rolig under taxituren.

NSB har i det vesentlige anført:

Klager ønsket å reise den 24. mai 2015 fra Stavanger til Egersund.

Fra fredag 22. mai 2015 til mandag 25. mai 2015 utførte Jernbaneverket arbeider på
strekningen Stavanger–Egersund, og strekningen ble derfor stengt for togtrafikk. NSB
organiserte alternativ transport i form av «buss for tog».

Bussjåføren som kjørte «buss for tog» den aktuelle dagen nektet klager påstigning, da klager
ropte og skrek veldig. Bussjåføren anså vedkommende som en sikkerhetsrisiko. NSB viser til
korrespondanse mellom NSB og strekningsleder som bekrefter hendelsen.

Det fremgår av NSBs Transportvilkår § 2 C at NSB ikke plikter å transportere passasjerer som
ikke retter seg etter stasjons- eller ombordpersonalets anvisninger, er beruset eller gjennom
oppførsel kan medføre sikkerhetsrisiko eller være til sjenanse for medpassasjerer, eller krever
ekstraordinære tilretteleggelse i forbindelse med transporten og NSB ikke på forhånd har hatt
anledning til å planlegge nødvendige tiltak, eller NSB av sikkerhetsmessige grunner ikke anser
det forsvarlig å medta passasjeren.

NSB tilbyr allikevel å refundere utgiftene til klagers togbillett om han hadde forhåndskjøpt
billetten. NSB kan ikke se at klager har sendt togbillett til NSB eller Transportklagenemnda i
denne saken.

NSB finner ikke grunnlag for å etterkomme klagers ønske om å refundere hans utlegg for taxi.

Nemnda bemerker:

NSB plikter å transportere passasjerer med gyldig billett frem til angitt bestemmelsesstasjon.
Transporten skal skje uten unødig opphold og om nødvendig med annet transportmiddel
enn tog, jf. NSBs transportvilkår § 2 A. Passasjerer som ikke retter seg etter stasjons- eller
ombordpersonalets anvisninger, kan nektes transport, jf. § 2 C.

Klager hevder at den ruten som buss for tog skulle kjøre ville medføre at han ikke kom frem til
sitt bestemmelsessted som var Egersund, men at han ba om å få bli med til Moi.

Nemnda legger til grunn at klagers oppførsel ga grunnlag for å nekte ham ombordstigning
i bussen. Bussjåføren har ansvar for at transporten skjer på forsvarlig vis og vil i kraft av
dette ansvaret ha myndighet til å nekte å ta med passasjerer som gjennom sin oppførsel
kan medføre sikkerhetsrisiko eller være til sjenanse for øvrige passasjerer i bussen, jf. NSBs
transportvilkår § 2 C.

Klager hevder at noen av passasjerene fikk tilbud om taxi, men ikke han. På bakgrunn av
bussjåførens vurdering av klagers oppførsel og deretter nektet ombordstigning, vil det heller
ikke foreligge noen plikt å transportere klager med taxi.

Klager har ikke fremlagt noen billett for reisen fra Stavanger til Egersund, men NSB har tilbudt
refusjon av billetten dersom de mottar denne. På bakgrunn av ovenstående finner nemnda
ikke grunnlag for annen refusjon av klagers reiseutgifter den aktuelle dagen.

Vedtak:

Transportklagenemnda - jernbane finner ikke å kunne anbefale at klager gis medhold.

Vedtaket er enstemmig.