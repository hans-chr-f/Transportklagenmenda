Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
09.04.2019

Saksnummer
2018-01356

Tjenesteytere
SAS

Klager har i det vesentlige anført

Klager med reisefølge (totalt fem personer) skulle reise fra Kristiansand til Milano via
Oslo den 26. januar 2018 kl 06.20 med ankomst kl 10.35. Klager skulle reise sammen
med en større gruppe fra Gardermoen, og det var bestilt felles transport fra Milano til
Cavalese. 

Dagen før avreise mottok klager melding om at SK204 fra Kristiansand til Oslo var
kansellert, og at klager med reisefølge var booket om til å fly via Frankfurt. Dette
medførte en forsinket ankomst på tre timer, og klager mistet sin videre transport. 

Klager krever standarderstatning 250 euro per person i henhold til EU-forordning
261/2004. Videre krever klager refusjon av utgifter til ny transport, kroner 8 000. 

Det vises for øvrig til klagers brev.

Tjenesteyterne har i det vesentlige anført
SK204 ble kansellert, og klager med reisefølge har fått utbetalt 250 euro i henhold til
forordningen. 

Kroner 8 000 som klager måtte betale for sin transport anses dekket av
standarderstatningen. 

SAS kan ikke imøtekomme klagers krav utover det som allerede er utbetalt.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf EU-forordning 261/2004 artikkel 5 og 7. 

Flyselskapet SAS har utbetalt standarderstatning med 250 euro per person, tilsammen 1
250 euro. 

Klager anfører at hun pådro seg utgifter til transport ved ankomst Milano.
Standarderstatningen overstiger utgiftene til transport på kroner 8 000. Dersom
standarderstatningen overstiger annen erstatning, utbetales kun standarderstatningen,
jf. forordningens Artikkel 12. 

Nemnda kan etter dette ikke anbefale at klager får medhold i sitt krav om refusjon av
utgifter til transport.

Vedtak

Transportklagenemnda - fly anbefaler ikke at klager gis medhold.