Vedtak i Transportklagenemnda
- Kollektivreiser

Sammendrag

Krav om frafall av ilagt gebyr.

Dato
18.10.2021

Saksnummer
2021-01250

Tjenesteytere
Ruter

Klager har i det vesentlige anført

Klager løp for å rekke trikken og rakk derfor ikke kjøpe billett før hun kom ombord i
trikken. Klager ble stoppet i kontroll da hun satt inne på trikken, godt i gang med å kjøpe
billett. Ifølge klager var kontrolløren både aggressiv og lite mottakelig for spørsmål eller
kommentarer fra klager, og hun opplevde situasjonen som ubehagelig. 
Klager viser til at i enkelte situasjoner kan det være umulig å kjøpe billet på forhånd, som
i dette tilfellet, og da bør kontrollørene vise hensyn. Klager krever at gebyret frafalles.

Tjenesteyterne har i det vesentlige anført
Klager ble stoppet i kontroll om bord på trikkelinje 12 den 20. mai 2021 og ilagt gebyr for
manglende gyldig billett.

Viser til Ruters reisevilkår, punkt 3 hvor det fremgår at passasjeren skal:

b) ha gyldig billett ved påstigning på et transportmiddel eller ved
inntreden i en kontrollsone. Dette innebærer at elektronisk billett
skal være aktivert på dette tidspunkt.
d) fremvise billetten til personalet på oppfordring. På transportmidler som kun tillater
ombordstigning foran, skal gyldig billett fremvises uoppfordret til fører.

Klager skriver selv at hun hadde hastverk og derfor ikke rakk å kjøpe billett før hun gikk
om bord.
Ruter ser ingen grunn til frafall av dette gebyret.

Nemnda bemerker

Klager ble ilagt gebyr på trikken 20. mai 2021 fordi hun ikke hadde billett. 

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning. Det følger videre av punkt
6.2 første avsnitt at passasjerer som ved kontroll ikke kan vise gyldig billett, vil bli ilagt
gebyr. Bestemmelsen er objektiv. Gebyr kan således ilegges selv om passasjeren ikke har
opptrådt klanderverdig

Klager har selv forklart at hun kjøpte billett etter påstigning. Hun kunne ikke vise gyldig
billett og vilkårene for å ilegge gebyr var dermed tilstede. 

Nemnda har forståelse at gebyret kan oppleves som en streng reaksjon, men av hensyn
til reiseforetakene er det nødvendig med en konsekvent praksis.

Vedtak

Transportklagenemnda finner ikke å kunne anbefale at klager gis medhold.