Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
04.12.2018

Saksnummer
2018-00120

Tjenesteytere
SAS

Klager har i det vesentlige anført

Klager med reisefølge på tilsammen to personer skulle reise fra Brüssel til Oslo den 11.
desember 2017 kl 19.00 med SK4746. Klager ble booket om til påfølgende dag kl. 15.10,
og ankom endelig bestemmelsessted omtrent et døgn forsinket. 

Klager mistet en legeavtale som hun måtte betale for, og hennes reisefølge mistet en
dags arbeidsinntekt. 

Klager krever standarderstatning 250 euro per person. Videre krever hun refusjon av tapt
legetime kroner 403, samt en dags tapt arbeidsfortjeneste.

Tjenesteyterne har i det vesentlige anført
SK4746 ble kansellert da flyplassen i Brüssel stengte som følge av værforhold, kraftig
snøvær. SAS viser til fremlagt dokumentasjon. 

Et flyselskap må forholde seg til en stengt flyplass, og SAS kunne ikke gjøre annet enn å
booke om klager. 

Hendelsen er ikke kompensasjonsberettiget da årsaken var ekstraordinære
omstendigheter utenfor SAS kontroll. 

SAS har refundert klagers dokumenterte utgifter i ventetiden med 310,25 euro, men kan
ikke imøtekomme hennes krav utover dette.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande/ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemnda mener at flyselskapet SAS har godtgjort at verken kanselleringen eller de
ekstraordinære omstendighetene kunne vært unngått selv om alle rimelige tiltak var
truffet. Dokumentasjonen viser at klagerens flygning ble kansellert som følge av kraftig
snøvær. 

Klager har etter dette ikke rett til standarderstatning.

Klager krever videre refusjon av tapt arbeidsfortjeneste samt erstatning for tapt
legetime. 

Nemnda mener at flyselskapet ikke kan holdes ansvarlig for disse utgiftene i medhold
av luftfartsloven § 10-20 heller, og viser til begrunnelsen for at klageren ikke har rett til
standarderstatning; Flyselskapet må sies å ha godtgjort at det har tatt alle forholdsregler
som med rimelighet kan kreves for å unngå tapet også i luftfartslovens og Montreal-
konvensjonens forstand.

Vedtak

Transportklagenemnda - fly anbefaler ikke at klager gis medhold.