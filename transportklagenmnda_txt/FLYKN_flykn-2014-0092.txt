Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
21.10.2014

Saksnummer
092/14F

Tjenesteyter
Ryanair

Krav om standarderstatning grunnet kansellering.

Klager har i det vesentlige anført:

Klager skulle reise fra Rygge til Madrid den 12. juni 2013 kl. 16:50 med FR5423. Avgangen ble
kansellert.

Klager krever standarderstatning i henhold til EU-forordningen, 400 euro per person. Videre
krever klager refundert utgifter i ventetiden.

Ryanair har i det vesentlige anført:

FR5423 ble kansellert som følge av streik i Frankrike, det vises til fremlagt dokumentasjon.

Hendelsen er ikke kompensasjonsberettiget i henhold til EU-forordning 261/2004, da årsaken
var ekstraordinære omstendigheter utenfor Ryanairs kontroll.

Det ble gitt care til passasjerene på Rygge Lufthavn i ventetiden. Klager valgte å ikke bli
ombooket til neste ledige avgang. Hans billett er derfor refundert i sin helhet.

På grunnlag av ovennevnte kan Ryanair ikke imøtekomme klagers krav.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Nemnda legger på bakgrunn av de foreliggende opplysninger til grunn at innstillingen skyldtes
streik i trafikkontrollen i Frankrike. Det er å anse som en ekstraordinær omstendighet.
Nemnda legger videre til grunn at flyselskapene ble pålagt å redusere sin aktivitet som følge
av streiken. Etter nemndas vurdering kunne ikke kanselleringen av klagers flygning unngås
selv om alle rimelige tiltak var truffet. Kanselleringen gir følgelig ikke rett til erstatning.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.