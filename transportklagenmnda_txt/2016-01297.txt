Vedtak i Transportklagenemnda
- Kollektivreiser

Sammendrag

Streik

Dato
20.02.2017

Saksnummer
2016-01297

Tjenesteytere
NSB AS

Klager har i det vesentlige anført

Klager mistet sitt togtilbud under lokomotivførerstreiken og måtte reise med en venn til
og fra jobb. Klager søkte derfor NSB om refusjon for deler av sin 30-dagersbillett. Klager
fikk imidlertid kun refundert 16 dager av billetten, men mener at han skulle hatt refusjon
for 23 dager, dvs. kr. 938. Klager benytter som oftest disse avgangene fra Oppegård til
Skøyen t/r: Mandag: kl. 7.09 retur kl. 15.56. Tirsdag, Onsdag, Torsdag og Fredag: kl. 8.09
retur kl. 16.56

Tjenesteyterne har i det vesentlige anført
Klager var dessverre en av de som ble berørt av streiken hos våre lokførere som
startet den 29. september og ble avsluttet 21. november. Dette var en varslet og lovlig
arbeidskonflikt.

På strekningen Oppegård -  Skøyen - Oppegård medførte streiken redusert frekvens fra
29. september til 8. oktober. Fra 8. oktober og til 2. november var det ikke togtilbud på
denne strekningen. 

Klager hadde en Ruter periodebillett kjøpt via NSBs app i denne perioden. Billetten
startet 23. september og utløp 23. oktober, gyldig for sonene 2S og 1. 

Klager har fått full refusjon av dagsverdien på billetten fra og med den 8. oktober til
og med 23. oktober, da billetten utløp. NSB har da gitt full refusjon får de dager det
ikke var noe togtilbud på strekningen, til tross for billetten ikke var avbestilt og således
kunne benyttes på Ruters transportmidler. NSB kan ikke tilby refusjon av dagsverdien
på billetten i perioden hvor de hadde redusert frekvens slik klager krever, altså 29.
september til og med 7. oktober. 

Til klagers opplysninger om hvilke avganger han reiser med viser NSB til at klager har
opplyst forskjellige avgangstider til nemnda og NSB. 
NSB viser til logg for de forskjellige avgangene og avvik. 

NSB legger til at klager kjøpte ny tilsvarende periodebillett med gyldighet fra 24. oktober.
Denne var altså gyldig fra dagen etter at billetten det her er tale om utløp, og det ikke
opererte tog på strekningen Oppegård - Oslo. 

Klager har ikke fremlagt noen dokumentasjon på kjøring i periode det kreves refusjon
for jf. spørsmål fra NSB til klager via Nemnda den 22. desember - og klagers svar til
Nemnda den 10. januar. NSB finner det ikke sannsynliggjort at klager har benyttet annen
transport i perioden det kreves refusjon for. Videre har avgangene klager benytter,
operert, som da ikke gir noen generell rett på refusjon av dagsverdi.

Nemnda bemerker

Nemnda legger til grunn at klager hadde 30-dagers billett på toget for perioden 23.
september til 23. oktober 2016. 

Nemnda har merket seg at klager på grunn av streiken i NSB har fått refusjon tilsvarende
dagsverdien for de dagene det ikke var noe togtilbud, dvs. fra 8. oktober til 23. oktober. 

For perioden fra streikens start 29. september til og med 7. oktober legger nemnda
til grunn at de fleste av de togavganger klager pleide å benytte ikke var innstilt. Klager
er gitt refusjon for en reise som var innstilt og det ikke var alternativ avgang innen 30
minutter, som er det vanlige vilkåret for refusjon ved forsinkelse. 

Klager har ikke framlagt dokumentasjon for at han har reist med andre transportmidler i
den første perioden. 

Nemnda kan ikke se at det er grunnlag for å anbefale ytterligere refusjon.

Vedtak

Transportnemnda Kollektivtransport finner ikke å kunne anbefale at klager gis medhold.