Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
04.09.2013

Saksnummer
327/12F

Tjenesteyter
SAS

Krav om standarderstatning grunnet kansellering.

Klager har i det vesentlige anført:

Klager skulle reise fra New York til Oslo den 22. april 2012 med SK908. Flyet ble kansellert.
Klager ble booket om via London, og ankom Oslo over tolv timer forsinket.

Klager krever standarderstatning 600 euro per person.

SAS har i det vesentlige anført:

SK908 skulle opereres av det flyet som kom inn til New York den 22. april som SK907. På vei
til New York ble det oppdaget teknisk svikt på SK907. Flyet måtte returnere til Norge, og ble
deretter kansellert. Den tekniske svikten som ble oppdaget var for høy utstøtningstemperatur
på motor nummer to. Det vises til teknisk rapport.

Klager ble booket om til å reise via London.

Til tross for at denne maskinen hadde gjennomgått alle vedlikeholdsprogram i henhold til
pålegg fra myndigheter og produsent, oppstod hendelsen uforutsett. Det var ingenting SAS
kunne ha gjort for å forutse feilen.

Den tekniske feilen var en ekstraordinær omstendighet, og gir i henhold til EU forordning
261/2004 ikke grunnlag for kompensasjon.

På grunnlag av ovennevnte kan SAS ikke imøtekomme klagers krav.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.

Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

Innstillingen skyldtes i dette tilfellet at flyet som skulle operere ruten ikke kom frem til Newark
i tide som følge av en teknisk feil. Nemnda viser til teknisk rapport der det fremgår at denne
flygningen ble innstilt som følge indikasjon på for høy temperatur i en av flyets motorer.

Saken er forelagt Luftfartstilsynets tekniske avdeling, som har avgitt uttalelse den 21. juni
2012.

Nemnda legger på bakgrunn av de foreliggende opplysninger til grunn at feilen oppsto uten
forvarsel til tross for at rutinemessig teknisk vedlikehold var gjennomført. Feilen utgjorde en
sikkerhetsrisiko.

I den foreliggende situasjon var det etter nemndas vurdering ikke praktisk mulig å treffe tiltak
for å unngå feilen eller kanselleringen av flygningen fra Newark. Kanselleringen gir derfor ikke
rett til erstatning etter EU-forordningen.

Klager kom hjem ca. 12 timer forsinket. SAS er i henhold til luftfartsloven § 10-20 ansvarlig for
tap som følge av forsinkelse, med mindre selskapet godtgjør at det har tatt alle forholdsregler
som med rimelighet kan kreves for å unngå tapet, eller dette ikke har vært mulig for dem.

Nemnda er av den oppfatning at SAS i dette tilfellet ikke hadde mulighet til å unngå
forsinkelsen. Nemnda viser til begrunnelsen ovenfor. Forsinkelsen gir således ikke rett til
erstatning etter luftfartsloven.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines