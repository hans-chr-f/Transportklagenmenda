Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
19.10.2022

Saksnummer
2022-00899

Tjenesteytere
SAS

Klager har i det vesentlige anført

Klager skulle reise fra Las Palmas til Bodø via Oslo den 2. januar 2022 med SK4698 kl
13.05, og videre med SK4126 kl 22.00. SK4698 fra Las Palmas ble forsinket nesten to
timer, slik at klager mistet sin videreforbindelse. Klager ble booket om og ankom endelig
bestemmelsessted 15 timer forsinket. 

SAS skylder på ATC-restriksjoner. Det ble imidlertid opplyst at årsaken til forsinkelsen var
at flyet ventet på fire passasjerer som hadde sjekket inn bagasjen, og at dersom disse
passasjerene ikke dukket opp måtte bagasjen deres fjernes før flyet kunne ta av.  

Klager reiste sammen med sin mann på de samme flyvningene, men på annet
reservasjonsnummer. Hans krav om erstatning ble imøtekommet umiddelbart etter at
kravet ble sendt inn.

Klager krever standarderstatning i henhold til EU-forordning 261/2004 med 400 euro.

Tjenesteyterne har i det vesentlige anført
SAS har ikke avgitt uttalelse til nemnda. Til klager har flyselskapet i det vesentlige uttalt:

SK4698 ble forsinket grunnet ATC-restriksjoner. Hendelsen er ikke
kompensasjonsberettiget da årsaken til forsinkelsen var ekstraordinære omstendigheter
utenfor SAS' kontroll.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. 

SAS har tross oppfordring ikke avgitt uttalelse til nemnda. Nemnda legger etter dette
klagers anførsler til grunn. 

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Flyselskapet SAS har til klager uttalt at forsinkelsen skyldtes ATC (Air Traffic
Control)-restriksjoner (restriksjoner i luftrommet). Nemndas flertall - leder og
forbrukerrepresentantene - mener at selskapet ikke har godtgjort at forsinkelsen ikke
kunne vært unngått selv om alle rimelige tiltak var truffet, og at klager derfor har rett
på standarderstatning. Flertallet mener at flyet mistet sin slot som en konsekvens av at
passasjerer ikke dukker opp og bagasje derfor må lastes av. Flertallet mener at dette er
en del av flyselskapets sedvanlige virksomhetsutøvelse, og at årsaken til forsinkelsen ikke
ligger i ekstraordinære omstendigheter.

Mindretallet - bransjerepresentantene - mener at det at et fly mister sin slot som et
resultat av bagsjekk skyldes sikkerhetsrestriksjoner, og at selskapet ikke er ansvarlig for
de forsinkelser som oppstår som en konsekvens av en slik situasjon. Mindretallet mener
derfor at forsinkelsen skyldes ekstraordinære omstendigheter og at klager ikke har rett
på standarderstatning.

Nemnda konkluderte deretter i tråd med flertallets oppfatning.

Vedtak

Transportklagenemnda anbefaler at selskapet utbetaler standardkompensasjon med 400
euro.