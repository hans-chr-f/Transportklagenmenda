Vedtak i Transportklagenemnda
- Kollektivreiser

Sammendrag

Ilagt gebyr for manglende eller ufullstendig billett

Dato
27.03.2017

Saksnummer
2017-00016

Tjenesteytere
Ruter

Klager har i det vesentlige anført

20. januar tok klager og hans reisefølge bussen fra Lilleøyveien til Nydalen.Det var
kontroll på bussen og klager ble ilagt gebyr. Klager var på vei til jobb med gyldig
månedsbillett som han fyller på regelmessig. Kontrolløren opplyste klager at han ble ilagt
gebyr fordi kortet skal aktiveres hver gang han går på bussen. Klager bemerker at han
har et månedskort og ikke en enkeltbillett. Klager opplevde i tillegg at hans reisefølge fikk
lov til å kjøpe billett på sin mobil under kontrollen, mens han ikke fikk lov til å aktivere sin
billett, men ble i stedet ilagt gebyr. 

Klager krever at gebyret slettes.

Tjenesteyterne har i det vesentlige anført
Ruter viser til klage angående gebyret klager ble ilagt 20.desember 16 kl 08:44 på linje
31E. Klager satt på bussen da kontrollørene kom på. Gebyret ble ilagt fordi klager ikke
kunne fremvise gyldig billett.

Til Ruter forklarer klager at han har gyldig månedsbillett, men at han fikk gebyr fordi
dette ikke var lest av. Dette stemmer ikke. På reisekortet som ble fremvist i kontrollen,
og oppgitt til Ruter ved klage, ligger det kun en enkeltbillett. Den ble kjøpt 27.september
2016, og billetten ble aktivert etter kontrollen 20.12.16 kl 09:21. 

Videre klager han på forskjellsbehandling, og viser til en annen kunde som ikke fikk
gebyr. Ruter kan ikke ta stilling til hva som skjer når andre blir kontrollert . Ruter kan
heller ikke se at bildet han sender inn av en kortleser som er ute av drift har noe med
denne saken å gjøre, da kortleserne på bussen han befant seg på fungerte slik de skulle.
På bakgrunn av dette opprettholder Ruter sitt krav om gebyr i dette tilfellet.

Nemnda bemerker

Nemnda legger til grunn at klager ved kontroll på busslinje 31E mellom Lilløyveien og
Nydalen den 20. desember 2016 ikke kunne vise fram gyldig billett. Klager hevder å ha
månedskort, men dette var ikke aktivert.  

Det fremgår av Ruters transportvilkår punkt 5 at den reisende plikter å ha gyldig billett
før ombordstigning eller før passering av kontrollsone. 

Av samme bestemmelse går det fram at passasjerer som ved kontroll ikke kan vise gyldig
billett, vil bli ilagt gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig.

Vilkårene for å ilegge gebyr var til stede. 

Nemnda har merket seg Ruters opplysninger, dokumentert ved utskrift av historikken på
klagers kortnummer,om at det i klagers reisekort kun var en enkeltbillett som var kjøpt i
desember og som ble aktivert etter kontrollen. 

Nemnda kan ikke forholde seg til kontrollørenes vurdering og reaksjon i forhold til
klagers venninne. 

Nemnda finner ikke grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.