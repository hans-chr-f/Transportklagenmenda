Vedtak i Transportklagenemnda - Fly

Sammendrag

Krav om standarderstatning grunnet forsinkelse. Mistet videreforbindelse.

Dato
15.06.2024

Saksnummer
2023-04052

Tjenesteytere
Lufthansa German Airlines

Klager har i det vesentlige anført

Klager, fire personer, skulle reise fra Oslo til Sydney, via Frankfurt og Singapore, den 19.
desember 2022. 

Klager kjøpte reisen gjennom Kilroy og hadde følgende reiserute:
LH0863 19DEC22 Oslo (16:10) – Frankfurt (18:20)
LH0778 19DEC22 Frankfurt (21:55) – Singapore (20DEC 17:00)
LH9780 20DEC Singapore (20:40) – Sydney (21DEC 07:40)

Klager sin flyvning fra Oslo til Frankfurt, LH0863) var forsinket og hadde ny estimert
avgang fra Oslo kl. 18:40. På grunn av denne forsinkelsen rakk ikke klager sin
videreforbindelse fra Frankfurt til Singapore. 

Klager ble omrutet til følgende reiserute, og måtte overnatte en natt i Frankfurt:
LH0630 20DEC22 Frankfurt (12:45) – Dubai
EK0414 21DEC Dubai (01:15) – Sydney

Klager mottok også bagasjen sin forsinket. Klager har fått erstatning for dette gjennom
sin reiseforsikring og har ikke ytterligere krav knyttet til bagasje. 

Klager krever standarderstatning tilsvarende 600 EUR per passasjer.

Tjenesteyterne har i det vesentlige anført
Klager hadde følgende flyvning:
LH863 19. desember 22 Oslo – Frankfurt 16:10 - 18:20
LH778 19. desember 22 Frankfurt – Singapore 21:55 – 17:00 +1
LH9780 20. desember 22 Singapore – Sydney 20:40 – 07:40 +1

Passasjeren krever standarderstatning. 

Flyvning LH863 var forsinket på grunn av sent innkommet fly på flyvning LH862 fra
Frankfurt på grunn av isende regn. Ifølge flymaskinens flyplan var flyet i Frankfurt og
hadde ingen tidligere flyvninger før LH862. Dokumentasjonen viser at det Frankfurt-
flyplass var påvirket av regnet hele morgenen. 

Passasjeren ble omrutet uten kostnad til neste ledige flyvning, som de benyttet seg av..
Dette var følgende flyvning:
LH630 20. desember 22 Frankfurt – Dubai 13:30 – 23:00
EK414 21. desember 22 Dubai – Sydney 02:00 – 22:30 

Ifølge våre systemer ble LH863 den 19. desember 2022 fra Oslo til Frankfurt forsinket
på grunn av dårlige værforhold i Frankfurt og Oslo. Vi ber om forståelse for at
uregelmessigheten i dette tilfellet ligger utenfor selskapets kontroll og kunne ikke vært
unngått. 

Lufthansa anser seg fritatt fra ansvar i henhold til EU-forordning 261/2004 artikkel 5 (3)
og kan ikke imøtekomme klagers krav om standarderstatning

Nemnda bemerker

Basert på sakens dokumenter legger nemnda til grunn at klagers flyvning LH863 fra
Oslo til Frankfurt den 19. desember 2022 skulle lande kl. 18:20. Klager sin flyvning ble
forsinket fra avgang i Oslo. På grunn av forsinkelsen som rammet flyvning LH863 mistet
klager sin videre forbindelse fra Frankfurt via Singapore til Sydney. Klager ble omrutet til
flygninger neste dag, og ankom Sydney den 21. desember kl. 22:30, med en forsinkelse
på 14 timer og 50 minutter. 

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).
Lufthansa har anført at forsinkelsen skyldtes værforholdene på flymaskinens tidligere
flyvning, samt værforholdene i Oslo ved avgang. 

I tråd med EU-domstolens avgjørelse C-74/19 kan en hendelse på en forutgående
flyvning kvalifisere som en ekstraordinær omstendighet der hendelsen forårsaker
forsinkelser for de etterfølgende flyvningene. Forutsetningen er at det er en direkte
årsakssammenheng mellom den ekstraordinære omstendigheten og forsinkelsen av
påfølgende flyvning.

Spørsmålet er så om værforholdene på flymaskinens tidligere flyvning er å anse som en
ekstraordinær omstendighet etter forordningen. 
Værforhold som påvirker flytrafikken ved at det ikke er mulig å lande/ta av, ved at
det oppstår overbelastning på flyplassen eller lignende, kan være en ekstraordinær
omstendighet i forordningens forstand som medfører at den reisende ikke har krav
på erstatning. Dette må vurderes konkret. Det er flyselskapet som må godtgjøre at det
foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå forsinkelsen. 

Nemnda finner det godtgjort at forsinkelsen på klager sin flyvning var forårsaket av
værforholdene på flymaskinens tidligere flyvning, samt værforholdene i Oslo. Det
vises til at været på flymaskinens tidligere flyvning stod for 2 timer og 59 minutter av
forsinkelsen, og at værforholdene i Oslo stod for 24 minutter av forsinkelsen. Lufthansa
har underbygget påstandene sine med logger og rapporter som viser at det var
værforhold som var årsaken til forsinkelsen. Lufthansa omrutet klager til flyvninger den
påfølgende dagen, og nemnda er av den oppfatning at Lufthansa har gjort alle rimelige
tiltak for å unngå eller minimere ulempene. Nemnda kan basert på dette ikke anbefale at
klager tilkjennes standarderstatning på grunn av forsinkelsen av LH863.

Vedtak

Transportklagenemnda kan ikke anbefale at klager gis medhold.