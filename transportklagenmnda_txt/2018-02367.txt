Vedtak i Pakkereisenemnda

Sammendrag

Krav om standarderstatning på 400 euro.

Dato
07.03.2019

Saksnummer
2018-02367

Tjenesteytere
Thomas Cook Airlines

Klager har i det vesentlige anført

Klager bestilte en pakkereise til Rhodos i perioden 29.07.2018 - 06.08.2018. Klagen
gjelder for en person. Klagers reisefølge har sendt sin egen klage. Totalpris per person kr.
3.995. Klager reiste med 2018-02365.

På grunn av feil ved innsjekkingssystemet på Rhodos, måtte klager lande på Dalaman
flyplass, Tyrkia.

Klager ble holdt igjen på Dalaman flyplass i 24 timer uten særlig mat/drikke, 36 timer
uten søvn, hardt og kaldt flisgulv som har medført ryggproblemer, smerter i hofter og
ribbein, samt sykdom. Denne opplevelsen førte til endringer i søvnmønsteret som igjen
førte til at det var vanskelig å nyte ferien som planlagt. Klager hadde lite/ingen energi,
vondt i hodet og øyne.

Klager landet på Dalaman flyplass i Tyrkia ca. klokken 00.30 om natten 30.08.18, og reiste
videre til Rhodos med fly ca. klokken 22.30 den 30.08.2018.

Klager krever refusjon av telefonutgifter i forbindelse med å prøve å få hjelp. I Hellas
har klager gratis bruk, mens i Tyrkia brukte han ca. kr. 568 for å ringe Ving, Den norske
ambassaden og familie for å få hjelp.

Klager har fått refundert sine telefonutgifter på kr. 568 fra Ving.

Klager krever standarderstatning på 400 euro.

Det vises for øvrig til korrespondanse fra klager.

Tjenesteyterne har i det vesentlige anført

DK1596 ble instruert til å lande i Dalaman, Tyrkia av Air Traffic Control (ATC). Forsinkelsen
skyldtes en ekstraordinær omstendighet.

Årsak til forsinkelsen var tekniske problemer med innsjekking på hele flyplassen på
Rhodos. Flyplassen ble stengt og DK1596 ble omdirigert til Dalaman flyplass i Tyrkia.  

Tyrkia har andre pass- og visumregler enn Hellas. Dette har skapte problemer for noen
av Vings gjester, noe også klager fikk oppleve. Klager fikk ikke forlate flyplassen og måtte
fly over til Rhodos senere på kvelden.

Ving har som følge av hendelsen og forsinket ankomst til reisemålet informert alle
berørte gjester om at en dagsandel av reisen (fratrukket eventuelle rabatter, forsikringer
og tilleggsytelser) automatisk blir refundert. Ettersom dette ble en spesiell situasjon
for klager og ettersom de ble ytterligere forsinket til reisemålet, har Ving refundert to
dagsandeler.

Ving har erstattet kr. 2.124 for tapt feriedøgn som er utbetalt til klagers medreisende og
Ving har refundert klagers telefonutgifter på kr. 568. 

Thomas Cook Airlines kan ikke se at det foreligger grunnlag for standarderstatning.

Det vises for øvrig til korrespondanse fra Thomas Cook Airlines.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Forsinkelsen skyldtes at flyplassoperatøren Fraparts check-in system brøt sammen på
14 flyplasser i Hellas 29. juli 2018.  Dette medførte at mer enn 1.000 passasjerer mistet
sine flyavganger eller ble omdirigert fordi flyene ikke fikk tillatelse til å lande på Rhodos. I
klagerens tilfelle ble flyet omdirigert til en flyplass i Tyrkia.  

Nemnda finner at dette var en hendelse som lå utenfor flyselskapets kontroll og at den
omfattes av begrepet "ekstraordinære omstendigheter som ikke kunne ha vært unngått
selv om alle rimelige tiltak var truffet", jfr. EU-forordning 261/2004 artikkel 5 nr. 3. 

Klageren har i et slikt tilfelle ikke rett til standarderstatning etter EU-forordningen,
men har rett til øvrige ytelser som fremgår av forordningen. Det er opplyst at klageren
oppholdt seg på flyplassen i ca. 22 timer før han og hans reisefølge fikk reise videre til

Rhodos. Grunnen til at de ikke fikk visum var, slik nemnda forstår saken, at klageren fikk
problemer i flyplasskontrollen fordi han for mange år siden reiste til Norge og sto om
etterlyst i Tyrkia. 

Arrangøren har etter nemndas syn ikke oppfylt sin plikt til å sørge for forpleining og
bistand i ventetiden da de to fikk lite mat og liten bistand forøvrig. 

Anvendelsen av EU-forordningen berører ikke passasjerenes rett til erstatning på annet
grunnlag. Mangler kan gi grunnlag for et forholdsmessig prisavslag etter pakkereiseloven
§ 6-2.  Klageren har etter det som er opplyst fått utbetalt to dagsandeler.  Han har fått
dekket kr. 568 i telefonutgifter.  I tillegg har arrangøren bedt om at det blir innsendt
dokumentasjon hvis man har hatt ytterligere utgifter, f. eks. til mat eller lignende.  

Nemnda finner etter omstendighetene at dette er tilfredsstillende.  Også arrangøren
kom i en vanskelig situasjon da så mange mennesker måtte tas hånd om på forskjellige
flyplasser i regionen. 14 flyplasser i Hellas var stengt på samme tid.

Ut over det som er gjennomgått ovenfor, kan nemnda i dette tilfellet ikke anbefale at det
blir gitt kompensasjon eller prisavslag.

Vedtak

Pakkereisenemnda finner ikke å kunne anbefale at det blir gitt kompensasjon eller
prisavslag ut over det som fremgår ovenfor.