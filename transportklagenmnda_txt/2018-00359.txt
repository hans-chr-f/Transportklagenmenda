Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
17.01.2019

Saksnummer
2018-00359

Tjenesteytere
Widerøe

Klager har i det vesentlige anført

Klager skulle reise fra Tromsø til Amsterdam den 28. september 2017 kl 10.35 med
ankomst kl 15.55 med Widerøe og KLM via Bergen. Widerøes flight WF617 ble kansellert.
Klager ble innlosjert på hotell og booket om til påfølgende dag via Oslo og Billund.

Klager stiller seg undrende til Widerøes påstand om tykk tåke i Tromsø. Det var litt tåke
om morgenen, men denne lettet utover dagen og det ble pent vær. 

Klager krever standarderstatning 400 euro i henhold til EU-forordning 261/2004.

Tjenesteyterne har i det vesentlige anført
WF617 ble kansellert som følge av dårlig vær i Tromsø, tett tåke. Flyet som skulle operere
klagers flyvning kom seg ikke ned i Tromsø grunnet tåken, og måtte omdirigeres til
Bardufoss. Som en følge av dette ble klagers flyvning kansellert. Det vises til fremlagt
dokumentasjon.

Hendelsen er ikke kompensasjonsberettiget da årsaken var ekstraordinære
omstendigheter utenfor Widerøes kontroll.  

Widerøe kan ikke imøtekomme klagers krav.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf EU-forordning 261/2004 artikkel 5 og 7. 

Værforhold som påvirker flytrafikken ved at det ikke er mulig å lande/ta av, kan være en
ekstraordinær omstendighet som medfører at den reisende ikke har krav på erstatning.
Dette må vurderes konkret.  

Nemnda mener at flyselskapet Widerøe har godtgjort at verken kanselleringen eller de
ekstraordinære omstendighetene kunne vært unngått selv om alle rimelige tiltak var
truffet. Dokumentasjonen viser at klagers flygning ble kansellert som følge av at flyet
som skulle operere klagers flyvning kom seg ikke ned i Tromsø grunnet tåken, og måtte
omdirigeres til Bardufoss. Kanselleringen gir således ikke rett til standarderstatning etter
EU-forordningen. 

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf artikkel
8. Widerøe tilbød klager omruting til neste dag via Oslo og Billund. Etter nemndas
vurdering må dette etter forholdene anses som snarest mulig.

Vedtak

Transportklagenemnda - fly anbefaler ikke at klager gis medhold.