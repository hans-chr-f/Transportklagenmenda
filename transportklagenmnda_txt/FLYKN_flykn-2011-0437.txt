Vedtak i Transportklagenemnda - Fly

Sammendrag

Krav om standarderstatning og refusjon av utgifter i forbindelse med forsinkelse.

Dato
21.03.2012

Saksnummer
437/11F

Tjenesteyter
SAS

Krav om standarderstatning og refusjon av utgifter i forbindelse med forsinkelse.

Klager har i det vesentlige anført:

Klager og hans familie skulle reise fra Stavanger til Orlando via København og Washington
den 16. juli 2011 kl. 10:00. SK1875 fra Stavanger til København ble forsinket grunnet tekniske
problemer, slik at klagerne mistet sin videreforbindelse.

Klager ble ikke informert om sine rettigheter som passasjerer, men de ble etter lang tid i
uvisshet booket om via Amsterdam og London, med overnatting på Gatwick. Klagerne ble
lovet at både transport og hotell i London skulle være arrangert ved ankomst, men verken
transport eller hotell var ordnet.

Klagerne ankom Orlando over 22 timer forsinket, og krever standarderstatning 600 euro
per person, samt erstatning for diverse utgifter i London, 6 617 kroner. Klager har kun fått
refundert noen av utgiftene i London, 4 100 kroner.

Det vises for øvrig til klagers brev.

SAS har i det vesentlige anført:

SK1875 ble forsinket som følge av teknisk svikt, feil i PA systemet om bord. Det vises til teknisk
log. Systemet brukes til kommunikasjon i kabinen, og det er i henhold til forordningens
innledning punkt 14 ikke tillatt å fly med en slik feil. Feilen oppstod plutselig under drift
og er ikke et resultat av manglende vedlikehold. På grunnlag av dette kan SAS ikke tilby
kompensasjon.

Da klagerne ville miste sin forbindelse fra København, ble de omrutet så snart som mulig
med andre flyselskap. En forsinkelse av flyvningen og påfølgende forsinket ankomst var
uunngåelig, SAS dekker ikke tap som følge av dette i henhold til Luftfartsloven § 10-20.

SAS beklager at hotellet ikke var bekreftet på Gatwick, og har derfor refundert klagers
dokumenterte utgifter til hotell, samt udokumenterte utgifter til mat, 200 kroner per person.
Til sammen kroner 4 100.

SAS kan ikke imøtekomme klagers krav utover dette.

Det vises for øvrig til SAS brev.

Nemnda bemerker:

Nemnda legger på bakgrunn av de foreliggende opplysninger til grunn at klagerne ankom det
endelige bestemmelsesstedet om lag 22 timer forsinket.

Nemnda er delt i sitt syn på passasjerenes rettigheter ved lengre forsinkelser.

Nemndas flertall, lederen og forbrukernes representanter, er av den oppfatning
at forsinkelse som medfører at passasjerene kommer frem til det endelige
bestemmelsesstedet tre timer eller mer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Flertallet viser til EU forordning 261/2004 artikkel 6 jf artikkel 7, jf artikkel 5, jf EU
domstolens avgjørelse i sak Sturgeon-Condor av 19. november 2009 (C-402/07). Flertallet
er kjent med at enkelte flyselskap bestrider dommen, og at EU domstolen er bedt om
å ta stilling til spørsmålet på nytt. Dommens konklusjon er imidlertid klar, og flertallet
legger til grunn at dommen gir uttrykk for gjeldende rett.

Nemndas mindretall, flyselskapenes representanter, er av en annen oppfatning.
EC261/04 (EU forordning 261/2004) ikke gir noen anvisning på utbetaling av en
pengekompensasjon ved forsinkelse. Tilblivelse av «Sturgeon» dommen er uklar i
forhold til flere rettsprinsipper bla. ved at Generaladvokaten tok stilling til spørsmålet
om hvorvidt forsinkelse utløser rett til kompensasjon. Dette var et spørsmål som ikke
var stilt i Sturgeon saken. Generaladvokaten har også angitt en tidsgrense på at tre
timer forsinkelse utløser rett til kompensasjon, en tidsramme hvor opprinnelsen er
ukjent og som ikke samsvarer med noen andre artikler i forordningen.

At passasjerer ikke har krav på kompensasjon ved forsinkelse følger av forarbeidene til
EU261/04 (EU forordning 261/2004) - det ble vurdert men avvist, og videre slått fast i dom
av ECJ Grand Chamber i «IATA». Artikkel 6 i forordningen gir klare og presise anvisninger på
rettigheter ved forsinkelse. I motsetning til innstilling som er beskrevet i artikkel 5, og nektet
ombordstigning (artikkel 4) gir ikke forsinkelse i artikkel 6 noen anvisning på kompensasjon,
med rette, da det er i strid med Montreal konvensjonens artikkel 29.

Forsinkelse gir Ikke rett til standarderstatning etter EC 261/04 (EU forordning 261/2004) slik
forordningen er utformet, tiltenkt, og støttet av «ECJ Grand Chamber», og i tilfelle Sturgeon
dommen er gyldig, er det stilt spørsmål om gyldigheten av artikkel 5-7 i forordningen. Flere
domstoler har stilt spørsmål til EU domstolen om gyldigheten av Sturgeon dommen i forhold
til artikkel 5-7. Dette gjelder bla. en britisk domstol. Inntil EU-domstolen har kommet med
tilsvar, anser mindretallet Sturgeon-dommen som uavklart. Etter mindretallets oppfatning gir
følgelig ikke forsinkelse rett til kompensasjon etter EU forordningen.

Flyselskapet må etter flertallets vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.

Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

Innstillingen skyldtes i dette tilfellet feil ved flyets PA system, et system som brukes til å gjøre
annonseringer om bord. Flertallet legger på bakgrunn av de foreliggende opplysninger til
grunn at feilen oppsto uten forvarsel til tross for at rutinemessig teknisk vedlikehold var
gjennomført.

I den foreliggende situasjon var det etter flertallets vurdering ikke praktisk mulig å
treffe tiltak for å unngå feilen eller kanselleringen. Kanselleringen gir derfor ikke rett til
standarderstatning.

SAS har i henhold til forordningens bestemmelser erstattet klagernes utgifter til hotell og mat
på Gatwick.

Anvendelsen av EU forordningen berører ikke en passasjers rett til ytterligere erstatning på
annet grunnlag.

Flyselskapet er i henhold til luftfartsloven § 10-20 ansvarlig for tap som følge av forsinkelse,
med mindre selskapet godtgjør at det har tatt alle forholdsregler som med rimelighet kan
kreves for å unngå tapet, eller dette ikke har vært mulig for dem.

Nemnda er av den oppfatning at SAS i dette tilfellet ikke hadde mulighet til å unngå
forsinkelsen. Forsinkelsen gir således ikke rett til erstatning etter luftfartsloven.

SAS har ikke kommentert klagernes kritikk av kundebehandlingen de ble utsatt for. Det er
vanskelig for nemnda å ta stilling til denne på bakgrunn av de foreliggende opplysninger.
Generelt sett må man imidlertid kunne forvente en profesjonell og høflig behandling selv i en
stresset situasjon. Flyselskapet skal imidlertid håndtere omruting for en rekke personer med
individuelle behov og ønsker, og det sier seg selv at ikke alle ønsker kan hensyntas.

Vedtak:

Flyklagenemnda finner ikke å kunne anbefale at klagerne gis ytterligere erstatning.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines.