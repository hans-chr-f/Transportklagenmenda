Vedtak i Transportklagenemnda - Fly

Sammendrag

Krav om erstatning for utgift til mat utover utdelt
matkupong i ventetiden på ny avgang neste dag.

Dato
24.03.2022

Saksnummer
2022-00099

Tjenesteytere
Flyr

Klager har i det vesentlige anført

Klager og hans medreisende skulle reise med Flyr fra Oslo til Trondheim den 16. januar
2022 kl. 18.10. Da det viste seg at de ikke kunne lande i Trondheim returnerte flyet til
Oslo lufthavn. I ventetiden på ny avgang fikk de utdelt matkuponger på kr. 150 per
person. De kjøpte en pizza og to cola som kostet totalt kr. 438. De ble omrutet til å reise
neste dag. Klager sendte krav om erstatning for merutgiften på kr. 138 for mat, men Flyr
avviste kravet og mente at kr. 150 per person er tilstrekkelig til å kjøpe seg mat for på
Oslo lufthavn. 

Klager viser til at man har  krav på å få dekket et enkelt måltid passende til tidspunktet
på dagen. Det er ingen bestemt øvre grense for dette beløpet, så lenge det er et enkelt
og rimelig måltid. De måtte vente over 12 timer på ny avgang og mener kravet ikke er
urimelig. Tilsvaret fra Flyr medfører ikke riktighet da det ikke ble delt ut gratis snacks/
drikke fra salgsvognene under flyturen. De fikk ikke tilbud om dette. 

Klager viser til EU-forordning 261/2004 artikkel 9 og krever kr. 138 erstattet.

Tjenesteyterne har i det vesentlige anført
Flyrs viktigste prioritet er å kunne frakte sine gjester til avtalt reisemål til avtalt tid
med sikkerhet som første prioritering. Søndag 16. januar 2022 var store deler av
Norge rammet av en storm, og under innflyvning til Trondheim måtte FS 220 avbryte
innflyvningen da Trondheim lufthavn Værnes ble stengt av sikkerhetshensyn. Flyrs
vurdering var at værforholdene var så vanskelige på omkringliggende flyplasser, at den
beste løsningen var å fly tilbake til Oslo. FS 220 hadde avgangstid 18.10 og gikk ut fra
gate 18.08. Flyet returnerte til Oslo og parkerte ved gate igjen klokken 19.56. Mens flyet
var i luften tilbake til Oslo begynte Flyrs Customer Care team å arbeide med løsninger for
sine gjester.

I henhold til EU-forordning 261/2014 om passasjerrettigheter, var været og
stenging av ankomstlufthavn av ekstraordinær karakter, og utløser dermed ingen
standardkompensasjon. Flyrs plikter i henhold til EU-forordning 261/2014 om
informasjon, omruting og forpleining ble ivaretatt, og vil bli beskrevet under;

FS 220 ble innstilt og da er det artikkel 5 i forordningen som blir gjeldene. Alle gjester
om bord fikk informasjon av besetningen samt SMS. SMS inneholdt lenke til Flyrs
nettside som omhandler passasjerrettigheter. Alle gjester ble omrutet til direkteavgang
til Trondheim den 17.01.22 klokken 09.25 og varslet om det på SMS. Når det gjelder
forpleining, som er kjernen i klagen, ble følgende gjort:

Det ble delt ut vannflasker og kaffe/te ombord i flyet. Ettersom flyet returnerte ble det
også delt ut gratis snacks/drikke fra salgsvognene slik at gjestene skulle få noe å spise/
drikke. Ved ankomst i Oslo ble det delt ut matkort pålydende kr. 150 , samt at alle gjester
fikk tilbud om hotell med frokost inkludert, og busstransport til hotellet, da hotellet ikke
er knyttet til terminalen. De kan ikke se at det er urimelig i forhold til ventetiden, der
store deler av tiden er en natt.

I EU-forordning 261/2014 artikkel 9 står det følgende; måltider og forfriskninger som
står i rimelig forhold til ventetiden. Flyr mener de har oppfylt sine forpliktelser i henhold
til gjeldene lover og forskrifter. Flyr mener av prinsipiell art at det ikke kan være opp til
gjestene selv å definere hva som er rimelig i forhold til ventetiden, all den tid det blir
en subjektiv vurdering for hver enkelt. Flyr mener at 150 kroner er nok til å kjøpe seg et
enkelt måltid ved norske flyplasser, og har satt det som standard basert på erfaring og
undersøkelser.

Flyr står dermed fast ved sin avgjørelse om å ikke utbetale noe ytterligere beløp i denne
saken, og mener deres forpliktelser i henhold til EU-forordning 261/2014 er oppfylt.

Nemnda bemerker

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det
er flyselskapet som må godtgjøre at det foreligger et slikt spesielt tilfelle. Flyselskapet
må videre godtgjøre at de har truffet alle rimelige tiltak for å unngå kanselleringen.
I dette tilfellet skyldtes kanselleringen at FS220 ikke  kunne lande på Værnes eller
omkringliggende flyplasser og derfor måtte returnere til Oslo lufthavn. Dette er ikke
dokumentert av Flyr med for eksempel vær-eller trafikkrapporter slik det anmodes om
at flyselskapene fremlegger når nemnda innhenter tilsvar fra innklagede flyselskap.

Klager og hans medreisende har etter dette krav på standarderstatning på 250 euro per
person. 

I tilfeller hvor et fly kanselleres og passasjeren blir booket om til en flyavgang neste dag,
har passasjeren rett på hotellovernatting, transport mellom flyplassen og hotellet, og rett
på å få dekket rimelige utgifter til mat og alkoholfri drikke i ventetiden, jf. EU-forordning
261/2004 artikkel 9, jf. artikkel 5. Klager har lagt frem dokumentasjon på at han selv
måtte dekke mat og drikke i ventetiden med kr 138.

Klagers rett på refusjon av forpleiningsutgifter er avgrenset til hva som var «nødvendige,
passende og rimelige» ut fra ventetidens lengde. Dette følger av dom fra EU-domstolen i
sak C-12/11 McDonagh avsnitt 51.

Nemnda mener at det er rimelig at klager og hans medreisende får dekket et måltid
bestående av en pizza og to cola sett i lys av at kanselleringen skjedde på ettermiddagen
og ny avgang var satt til dagen etter. Nemnda anbefaler derfor at Flyr dekker det
resterende beløpet med kr. 138.

Vedtak

Transportklagenemnda anbefaler at Flyr utbetaler standarderstatning på 250 euro per
person, totalt 500 euro, og at klagers utgift til mat dekkes med kr. 138.