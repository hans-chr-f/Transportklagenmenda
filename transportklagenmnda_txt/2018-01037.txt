Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
12.03.2019

Saksnummer
2018-01037

Tjenesteytere
Widerøe

Klager har i det vesentlige anført

Klager skulle reise fra Ørsta/Volda (Hovden) til Alta via Oslo den 1. mars 2018 kl 10.25
med ankomst kl 14.10. WF148 fra Ørsta/Volda ble forsinket slik at klager mistet sin
videreforbindelse. Grunnet et svømmemesterskap i Alta var flere fly fulle. Hun ble booket
om via Tromsø, med overnatting, og ankom Alta den 2. mars om morgenen.

Klager mener at dersom SAS-skranken på Gardermoen hadde vært betjent med det
samme de ankom, hadde hun rukket et tidligere fly og ankommet Alta samme dag.
Videre stiller hun seg kritisk til at hun ikke mottok mer informasjon via app'en eller eller
per telefon. 

Klager krever standarderstatning i henhold til EU-forordning 261/2004.

Det vises for øvrig til klagers brev.

Tjenesteyterne har i det vesentlige anført
WF148 ble forsinket 1 time og 40 minutter (STA 1125 - ATA 1304) fra Hovden grunnet
værforhold og de-icing. Widerøe viser til fremlagt dokumentasjon.  

Klager ankom Oslo og ble da booket på videre flyvning via Tromsø senere samme dag
med overnatting og flyvning til Alta tidlig neste morgen. 

Klager hevder hun kunne blitt booket om til tidligere avgang. Widerøe viser til fremlagt
rapport fra SAS Ground Handling på Gardermoen som skriver:

"Dette var en dag med mye IRR (irregularitet), og det stemmer at det sentrale Service
senteret til SAS var stengt i perioder. Vi har derimot andre Service Points som kundene
kan kontakte. Jeg ser at hun ble booket om til SK4418, men det ble gjort for sent, og hun
ble da like etterpå overført til neste TOS fly. Ved lost cnx sendes det
ikke sms til pax, så de må sjekke sin APP for info om ny avgang. Vi beklager at pax ikke
rakk et tidligere fly til TOS, men som sagt så var det mye IRR og en del lange køer denne
dagen på OSL."

Klager ble booket om på tidligste tilgjengelige avgang. 

Hendelsen er ikke kompensasjonsberettiget da årsaken var ekstraordinære
omstendigheter utenfor Widerøes kontroll. 

Widerøe kan ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Nemnda mener at flyselskapet Widerøe har godtgjort at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet. Dokumentasjonen viser at flymaskinen som skulle operere klagerens flygning
ble forsinket som følge dårlige værforhold og de-icing køer.   

Klager har etter dette ikke rett til standarderstatning.

Klager ble booket om og ankom endelig bestemmelsessted påfølgende morgen. Nemnda
anser dette etter forholdene å være innen rimelig tid. 

Klager stiller seg kritisk til at SAS sitt servicesenter i perioder var stengt. Widerøe
har fremlagt rapport fra Gardermoen som forklarer at dette skyldtes store
uregelmessigheter, men at det fantes andre servicesentre som var åpne. Nemnda kan
ikke se at Widerøe kan stå ansvarlig for åpningstidene til servicesentrene på flyplassene.

Vedtak

Transportklagenemnda - fly anbefaler ikke at klager gis medhold.