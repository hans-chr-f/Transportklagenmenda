Vedtak i Transportklagenemnda - Fly

Sammendrag

Krav om erstatning for skadet bagasje.

Dato
25.06.2018

Saksnummer
2017-02128

Tjenesteytere
Ethiopian Airlines

Klager har i det vesentlige anført

Klager reiste med Ethiopian Airlines' flyvning ET714 fra Addis Ababa (ADD) til Oslo
lufthavn (OSL) med mellomlanding i Stockholm (ARN) 11. mai 2017. 

Begge klagers kofferter ble totalskadet under reisen. Hun anfører at bagasjen var
forsvarlig pakket og at det ikke forelå noen feil ved den før avreise. På dette grunnlag har
klager fremsatt krav om erstatning på kroner 5 898 for begge koffertene.

Tjenesteyterne har i det vesentlige anført
Ethiopian Airlines har ikke inngitt tilsvar til nemnda. 

Flyselskapet har tidligere tilbudt klager en erstatning på 280 USD i kontanter eller en
voucher på USD 392.

Nemnda bemerker

Klager anfører at begge hennes kofferter ble totalskadet under reise med Ethiopian
Airlines 11. mai 2017. 

Ethiopian Airlines har ikke inngitt tilsvar til Transportklagenemnda. Nemnda treffer
da vedtak på grunnlag av de opplysningene som er fremkommet tidligere i saken, jf.
transportklagenemndforskriften § 5-3 tredje ledd. 

I henhold til luftfartsloven § 10-18 første ledd, er fraktfører ansvarlig for skader på
reisegods "såfremt den hendelse som har forårsaket skaden, er inntruffet om bord på
luftfartøy eller mens godset var i fraktførerens varetekt": 

Klager har krevd NOK 5 898 i erstatning for sine to ødelagte kofferter. Ethiopian Airlines
har ikke bestridt at det foreligger ansvarsgrunnlag.

Ved totalskade må erstatningen i utgangspunktet baseres på gjenskaffelsesverdien
- det vil si det beløpet passasjeren må betale for å skaffe seg en tilsvarende koffert.
Passasjeren skal på den annen side ikke tjene på skaden. Det gjøres derfor fradrag for
slitasje og verdiforringelse på den skadede gjenstanden. 

Klager opplyser at koffertene ble kjøpt for 4 - 5 år siden. Hun har ingen dokumentasjon
som viser dette. Nemnda setter erstatningen skjønnsmessig til kroner 4 000.

Vedtak

Transportklagenemnda - fly anbefaler at Ethiopian Airlines utbetaler til klager NOK 4 000
i erstatning.