Vedtak i Transportklagenemnda
- Kollektivreiser

Sammendrag

For sent kjøp av billett

Dato
16.08.2018

Saksnummer
2018-01748

Tjenesteytere
Ruter

Klager har i det vesentlige anført

Klager ble ilagt gebyr fordi han hadde kjøpt billett for sent. 

Klager viser til at han hadde kjøpt billett på Ruters app. Billetten viste at påstigning var
tillatt, og nedtellingen på to minutter hadde startet da han steg ombord i bussen. 

Klager ber om at Ruter frafaller gebyret på 1 150 kroner.

Tjenesteyterne har i det vesentlige anført
Klager ble ilagt gebyr på bussen 1 juni 2018 fordi han hadde kjøpt billetten for sent. 

Billetten må være bekreftet og nedtellingen på to minutter må være startet før man
går ombord i bussen. I denne saken er billetten kjøpt kl. 23.57.52 og nedtellingen på to
minutter startet da. Sanntiden viser at bussen kjørte fra Jernbanetorget hvor kontrollen
kom på kl. 23.55.58. Billetten ble altså kjøpt to minutter etter at kontrollen startet. 

Ruter kan ikke tillate at kunden kjøper billetten sin underveis på reisen. Billetten må
kjøpes før man går ombord i bussen eller umiddelbart ved påstigning. 

Ruter kan på overnevnte bakgrunn ikke imøtekomme klagers krav.

Nemnda bemerker

Klager ble ved kontroll på bussen den 1. juni 2018 ved Jernbanetorget ilagt gebyr fordi
han kjøpte billett for sent.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig. Ved bruk av mobilapp må billett være
kjøpt og bekreftet før påstigning.

Ifølge Ruters sanntidssystem gikk bussen fra Jernbanetorget der klager gikk på kl.
23.55.58. Klagers billett er registrert bestilt kl. 23.57.52.

Nemnda finner å måtte legge til grunn at klager startet kjøp av billett etter at han gikk på
bussen. Vilkårene for å ilegge gebyr var dermed til stede.

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.