Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
05.01.2012

Saksnummer
265/11F

Tjenesteyter
Norwegian Air Shuttle ASA

Krav om standarderstatning grunnet kansellering.

Klager har i det vesentlige anført:

Klager skulle reise fra Bergen til Oslo 4. mai 2011 med DY619.

Flyet ble kansellert, og klager ble booket om. Han ankom bestemmelsesstedet innen to timer
etter opprinnelig ankomsttid.

Klager krever standarderstatning.

Norwegian har i det vesentlige anført:

DY619 ble kansellert som følge av en uforutsett teknisk feil, det vises til teknisk rapport. Klager
ble booket om til neste avgang og ankom bestemmelsesstedet 1 time og 20 minutter senere
enn han opprinnelig skulle.

Ved kanselleringer kan passasjerene velge mellom full refusjon eller å bli ombooket til neste
ledige avgang. Klager valgte her sistnevnte.

I henhold til EU forordningen er flyselskapene unntatt fra videre kompensasjon dersom
årsaken til kanselleringen er uforutsette tekniske forhold.

Norwegian kan ikke imøtekomme klagers krav.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

Innstillingen skyldtes i dette tilfellet en feil ved flyets datasystem (Trafic collision avoidence
system). Nemnda legger på bakgrunn av de foreliggende opplysninger til grunn at feilen
oppsto uten forvarsel til tross for at rutinemessig teknisk vedlikehold var gjennomført.

I den foreliggende situasjon var det etter nemndas vurdering ikke praktisk mulig å treffe tiltak
for å unngå feilen eller kanselleringen. Kanselleringen gir derfor ikke rett til erstatning.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Janne Grethe Soløy, Widerøe's Flyveselskap AS

Olav Grøttland, SAS