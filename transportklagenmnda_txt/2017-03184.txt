Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
21.06.2018

Saksnummer
2017-03184

Tjenesteytere
Norwegian

Klager har i det vesentlige anført

Klager reiste med Norwegians flyvning DY7001 fra Oslo lufthavn (OSL) til New York - John
F. Kennedy (JFK) 21. januar 2016 kl. 17.25. Flyvningen ble forsinket med over fire timer, og
klager har på denne bakgrunn fremsatt krav om standardkompensasjon i henhold til EU-
forordning 261/2004 på 600 euro.

Tjenesteyterne har i det vesentlige anført
Norwegians flyvning DY7001 fra Oslo til New York 21. januar 2016 ble forsinket med fem
timer og 44 minutter. Forsinkelsen skyldtes sent innkommet maskin fra Bangkok som
følge av lynnedslag på forutgående flyvning. 

Flymaskin EI-LNH, som opererte DY7201 fra Oslo til Bangkok, ble truffet av lyn. Flyet
gjennomgikk obligatorisk inspeksjon etter hendelsen, og det ble funnet en rekke skader
på maskinen. Flyet måtte repareres før det kunne settes tilbake i drift. Det var denne
flymaskinen som skulle operere flyvningen fra Bangkok til Oslo og klagers flyvning til New
York. 

Leie av fly og mannskap ble vurdert av Norwegian, men en slik tidkrevende prosess ville
ikke forminsket forsinkelsen for passasjerene. Omruting med andre flyselskap ble også
vurdert, men som følge av kort frist og få tilgjengelige billetter, var heller ikke dette et
godt alternativ. 

Norwegian anfører at de ovennevnte forhold utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
forsinkelsen ikke kunne vært unngått selv om alle rimelige tiltak ble truffet. Videre viser
selskapet til at nemnda i sin avgjørelse i 2016-00285, som omhandlet samme flyvning,
kom til at det forelå ekstraordinære omstendigheter i dette tilfellet. Selskapet avviser på
ovennevnte bakgrunn klagers erstatningskrav.

Nemnda bemerker

Norwegians flyvning DY7001 fra Oslo til New York 21. januar 2016 ble forsinket med fem
timer og 44 minutter. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen.

I dette tilfellet skyldtes forsinkelsen at maskinen som skulle betjene klagers flyvning ble
truffet av lyn under forutgående flyvning. Flyet måtte deretter kontrolleres og repareres.
Det vises til fremlagt dokumentasjon. 

Nemnda mener at lynnedslag må anses som en ekstraordinær omstendighet i
forordningen forstand. Norwegian vurderte tiltak som leie av fly og omruting med andre
selskaper, men tiltakene ville ikke gjort forsinkelsen kortere for de berørte passasjerene.
Selskapet valgte derfor å vente til flyet var reparert og tilbake i drift. Nemnda legger
til grunn at en forsinkelse på mer enn tre timer ikke kunne vært unngått selv om alle
rimelige tiltak var truffet. Forsinkelsen gir etter dette ikke rett til standarderstatning, og
nemnda anbefaler ikke at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.