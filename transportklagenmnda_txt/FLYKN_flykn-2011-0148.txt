Vedtak i Transportklagenemnda - Fly

Sammendrag

Krav om erstatning av dobbelt bestilt reise.

Dato
12.10.2011

Saksnummer
148/11F

Tjenesteyter
Ryanair

Krav om erstatning av dobbelt bestilt reise.

Klager har i det vesentlige anført:

Klager bestilte en reise fra Oslo til Malaga på Ryanairs nettsider. Før betalingen ble fullført fikk
klager beskjed om at nettsiden hadde avbrutt bestillingen grunnet teknisk feil.

Klager bestilt derfor reisen på nytt. Senere fikk klager bekreftelse fra Ryanair om at begge
bestillingene var i orden. Han klagde til Ryanair og ba de avbestille og refundere den ene
reisen, men flyselskapet avslo.

Klager mener han ble feilinformert av Ryanair til å tro at den første bestillingen ikke gikk
gjennom, og krever en av reisene refundert.

Ryanair har i det vesentlige anført:

Ved bestilling av billetter på Ryanairs hjemmeside blir alle detaljer vedrørende bestillingen
(flight nummer, tid, dato, destinasjon etc) vist for godkjennelse av passasjeren. Bestillingen blir
ikke bekreftet før slik godkjennelse er vedtatt.

Ved bestilling mottok Ryanair denne bekreftelsen av klager, og kan på grunnlag av dette
dessverre ikke imøtekomme hans krav.

Nemnda bemerker:

Nemnda forstår partene dit hen at klager anfører at den første bestillingen ikke ble fullført
pga en teknisk feil, mens Ryanair anfører at bestillingen ble fullført og bekreftet av klager.

Nemnda finner etter en samlet vurdering mer sannsynlig at den første bestillingen ikke
ble fullført enn at den ble det. Nemnda viser til at vedlagte utskrift av bestillingshistorikken
til reservasjonsnummer QYT8VP viser at betalingen ikke ble fullført. Dette i motsetning til
bestillingshistorikken til reservasjonsnummer RG8BMN.

Nemnda anbefaler på denne bakgrunn at klager refunderes NOK 1.638.

Vedtak:

Flyklagenemnda anbefaler at klager refunderes NOK 1.638.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Amine Hansen, Norwegian Air Shuttle ASA

Rolf Forsdahl, Reiselivsdirektør HSH