Vedtak i Pakkereisenemnda

Sammendrag

Reise til Roma, 3. - 6. desember 2010. Krav om prisavslag samt
erstatning av utgifter som følge av endret avreisetidspunkt.

Dato
..

Saksnummer
5/11

Tjenesteyter
Berg Hansen Reisebureau

Sakens dokumenter ble lagt frem.

Klager: X

Turarrangør: Berg Hansen Reisebureau

Antall reisende: 4

Reisens pris: kr 10.252

Saken gjelder:

Reise til Roma, 3. - 6. desember 2010. Krav om prisavslag samt erstatning av utgifter som følge
av endret avreisetidspunkt.

Klager har i det vesentlige anført:

Ved bestilling av reisen mottok klager bekreftelse 26. august med navn, flytider og hotell. Den
27. august mottok han bekreftelse per deltaker og sjekket at navnene stemte. Siden det ikke
fremgikk av overskriften på mailene klager fikk 27. august at det var en endring av bekreftelse
klager fikk dagen før, registrerte ikke klager at flytiden var endret på utreise fra 0925 til 0835.

På bekreftelsen klager forholdt seg til, står det at klager vil få egen bekreftelse fra Norwegian.
Den mottok klager 26. august. Etter dette har klager ikke fått noen endringsmelding fra
Norwegian.

Klager måtte kjøpe nye billetter til kr 8.296. Disse utgifter kreves erstattet.

Klager krever videre et prisavslag på 25 %.

Det vises for øvrig til klagers brev.

Berg-Hansen har i det vesentlige anført:

Reisen til Roma ble bestilt på internett. All informasjon vil da gå til oppgitt e-post adresse. Det
forventes at kunden leser all e-post som blir sendt nøye og ikke bare antar at det den samme
informasjon som er gitt tidligere.

Informasjon om endringen ble gitt i mail 27. august 2010. Det er i mailen skrevet tydelig med
blokkbokstaver at det er endringer på utreisen og at selve reiseruten har ny og korrekt tid.

Det stilles ingen krav om at endringen skal aksepteres av den reisende, selv om Berg-Hansen
selvfølgelig ser fordelen i de tilfeller informasjonen ikke leses så nøye som forventet.

Berg-Hansen finner ikke å kunne imøtekomme klagers krav

Nemnda bemerker:

Det fremkommer av bestillingsbekreftelsen at «Husk å sjekke din e-post fra nå og fram
mot avreisetidspunktet for evt. oppdateringer». Det fremkommer også at Berg-Hansen tar
forbehold om endringer av flytider, og at man vil få beskjed om endringer så snart som mulig.

Dette er et forbehold de fleste turarrangører og flyselskap tar.

Nemnda anser dette kjent, og legger til grunn at klager innen visse rammer måtte akseptere
endret avgangstid. Avgangstiden ble i dette tilfellet endret med 50 minutter. Dette ligger
innenfor det akseptable.

Turarrangør/formidler skal snares mulig opplyse om forhold han forstår eller bør forstå,
har betydning for den reisende, jf. alminnelige vilkår for pakkereiser pkt 7.1. Endring av
avreisetiden må det informeres om. Nemnda legger til grunn at Berg-Hansen har informert
om dette i e-post av 27. august 2010.

Nemnda har ved vurderingen av saken delt seg i et flertall og et mindretall.

Nemndas flertall, lederen og forbrukernes representanter, peker på at informasjon
om fremskutt flyavgang er en svært viktig informasjon. Manglende kunnskap om
endringen kan lett føre til at man ikke rekker flyet. Flertallet er av den oppfatning at
det av denne grunn må stilles strenge krav til informasjonen som gis. Informasjonen
må gis på en klar og direkte måte slik at informasjonen ikke misforstås eller overses.
Turarrangør bør videre forsikre seg om at informasjonen er mottatt/forstått.

Etter flertallets vurdering er det ikke tilstrekkelig kun å sende en e-post eller et brev om en slik
endring. Turarrangør må i tillegg forsikre seg om at beskjeden er mottatt og akseptert. Det
hender at brev ikke kommer frem. Det samme gjelder for e-post, som kan bli stanset av for
eksempel kundens spamfilter.

Flertallet er etter en samlet vurdering av den oppfatning at Berg-Hansen må lastes for
mangelfull informasjon i dette tilfellet, og anbefaler at Berg-Hansen erstatter klagers utgifter
til nye billetter. Til fradrag går eventuelt tidligere utbetalt beløp.

Flertallet bemerker avslutningsvis at flere flyselskap, herunder Norwegian, har klare rutiner
der de krever bekreftelse av enhver endring i flytidene.

Etter det nemnda er kjent med varsler også enkelte store turarrangører om fremskutt avreise
per telefon. Et slikt system/praksis er således håndterbar.

Nemndas mindretall, reisebransjens representanter, er av den oppfatning at

Berg-Hansen ikke kan lastes for mangelfull informasjon i dette tilfellet. Mindretallet viser
til at det fremgår klart av bestillingsbekreftelsen at endringer kan forekomme, og at det
vil bli informert om endringer per e-post. Endringsmelding er sendt, og klager har åpnet
denne. Det kan etter flertallets vurdering ikke gå ut over Berg-Hansen at klager ikke har lest
informasjonen.

På bakgrunn av flertallets vurdering traff nemnda slikt

Vedtak:

Reklamasjonsnemnda for pakkereiser anbefaler at Berg-Hansen erstatter klagernes utgifter til
nye billetter. Til fradrag går eventuelt tidligere utbetalt beløp.

Nemnda hadde slik sammensetning ved behandling av saken:

Lagdommer Einar Kaspersen, Formann

Elise Korsvik, Forbrukerrådet

Pål Martin Andersen, Forbrukerrådet

Mette Lindgren, Apollo Reiser AS

Vigdis Lund Eriksen, Star Tour AS