Vedtak i Transportklagenemnda - Fly

Sammendrag

Krav om refusjon av utgifter som følge av teknisk feil ved bestilling av reise.

Dato
16.02.2015

Saksnummer
572/14F

Tjenesteyter
Ticket

Klager har i det vesentlige anført:

Den 11. juni 2014 kl. 01:50 (kl. 23:50 zulu tid den 10. juni) bestilte klager en reise på
www.ticket.no fra Oslo til Khartoum via Doha for reise den 13. - 18. juni 2014. Reisen ble
betalt, kroner 6 789, og klager mottok bekreftelse per e-post hvor det blant annet står
«confirmed» og «God tur!»

Senere samme dag fikk klager en ny e-post fra Ticket som sa at billetten likevel ikke var
bekreftet grunnet tekniske årsaker. Videre forklarte reisebyrået at dersom klager fremdeles
ønsket billetten måtte han betale et mellomlegg på kroner 800 da prisen nå var gått opp.

Klager valgte å ikke betale mellomlegget, men reisebyrået kunne ikke refundere beløpet han
allerede hadde betalt før etter en uke. Dette satte klager i en knipe, og han måtte låne penger
for å kjøpe ny billett et annet sted.

Klager stiller seg svært kritisk til denne vinglingen. Hans kredittkort ble belastet for reisen,
og han mener det er uakseptabelt av reisebyrået å kreve mer penger i ettertid. Ticket
tilbyr netthandel, men reisebyrået hevder de ikke er bemannet på natten, klager stiller seg
undrende til dette.

Klager stiller spørsmål ved om Tickets reisevilkår er lovlige.

Klager krever 50 000 kroner i erstatningen for denne tabben.

Det vises for øvrig til klagers brev.

Ticket har i det vesentlige anført:

Da klager bestilte og betalte reisen ble den automatisk sendt til utstedelse, men på grunn av
en teknisk feil ble bestillingen dessverre ikke utstedt. Av den grunn måtte billetten prises om
dagen etter. På det tidspunktet var billettprisen steget, og klager fikk tilbud om å betale et
mellomlegg.

Ticket beklager hendelsen, og at billettprisen ble høyere enn først bekreftet, men at
flyselskapet krever en høyere pris er utenfor Tickets kontroll. At klager selv gikk inn på

Check My Trip og fant sin reise bekreftet der kan ikke Ticket lastes for. Reisen var på dette
tidspunktet ikke betalt og bekreftet.

Da Ticket ikke har åpent 24 timer i døgnet, informerer reisebyrået om følgende på sine
internettsider: «Når sluttbetalinger har kommet Ticket i hende og så snart vi administrerer
din bestilling kommer vi til å sende deg en e-post med informasjon om din bestilling. Vi
administrerer normalt bestillinger innen 24 timer fra bestillingstidspunktet.»

Klager bestilte sin reise utenfor Ticket sine åpningstider, reisebyrået tok derfor kontakt med
han så snart de oppdaget dette.

De fleste billetter utstedes automatisk til samme pris som ved bestilling, men Ticket tar
forbehold om prisendring dersom en teknisk feil skulle oppstå. Videre står det i Tickets
reisevilkår: «Om du bestiller en reise på et tidspunkt når Ticket ikke har mulighet til å skrive
ut din billett, forbeholder Ticket seg retten til å komme tilbake til deg med prisforhøyelse eller
tilbud om tilbakebetaling.»

Ticket kan på dessverre ikke imøtekomme klagers krav.

Det vises for øvrig til Tickets brev.

Nemnda bemerker:

Nemnda legger på bakgrunn av de foreliggende opplysninger til grunn at det etter at reisen
var bestilt og betalt på Tickets nettside, ble det opplyst på bestillingssiden/i bestillingsbilde at
«ordren er nå betalt». Etter nemndas vurdering måtte klagere etter dette kunne gå ut fra at alt
var i orden med bestillingen.

Det viste seg neste dag at ordren ikke ble effektuert som følge av en teknisk feil.

Ticket har i sine vilkår reservert seg mot tekniske feil. De har videre tatt forbehold om at det
hender at prisene endres eller at bestillingen ikke kan gjennomføres. Ticket forbeholder seg
rett til å komme tilbake til kunden innen 24 timer (eller førstkommende virkedag) hvis noe har
gått galt som kan påvirke pris og annet.

Ticket kom tilbake til klager innen fristen.

Det er ikke uvanlig at selgere over nett tar forbehold om teknisk feil. Det er heller ikke uvanlig
at problemer oppstår pga feil i banken/bankens systemer, problemer med bestillerens kort
mv. Det er uklart hva som skjedde i denne saken.

Nemnda er av den oppfatning at Ticket i dette tilfellet hadde anledning til å be om
tilleggsbetaling for å kunne opprettholde/effektuere bestillingen.

Klager valgte å avbestille billetten. Det tok imidlertid over en uke før han fikk tilbake pengene
sine. Etter nemndas vurdering burde pengene blitt tilbakebetalt på et tidligere tidspunkt.

Klager har krevet en erstatning på 50 000 kr. Han har ikke redegjort for om han har hatt noe
økonomisk tap eller dokumentert noe slikt. Gjeldende regelverk gir ikke rett til ikke-økonomisk
erstatning i et slikt tilfelle. Nemnda er på bakgrunn av de foreliggende opplysninger av den
oppfatning at det ikke er grunnlag for kravet.

Vedtak:

Transportklagenemnda - fly finner ikke å kunne anbefale at klager gis medhold i sitt krav om
erstatning.

Vedtaket var enstemmig.