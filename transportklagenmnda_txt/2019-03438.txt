Vedtak i Transportklagenemnda - Fly

Sammendrag

Krav om erstatning for skadet bagasje.

Dato
08.06.2020

Saksnummer
2019-03438

Tjenesteytere
SAS

Klager har i det vesentlige anført

Klager og hans reisefølge på totalt fire personer reiste med United Airlines og SAS fra
Chicago  via Washington D.C.  og København  til Ålesund  23. - 24. juli 2019. En av klagers
innsjekkede bagger ankom forsinket og ødelagt. Den ble levert fire dager senere, 28.
juli. Klager reagerte på hvorfor bagasjen og innholdet var lagt i en pappkasse. Da klager
åpnet kassen var alt innhold fullstendig ødelagt. 

Klager kontaktet SAS på Vigra flyplass, og fikk en skriftlig rapport på at bagasjen var
skadet. Senere sendte han skriftlig klage til SAS. Den 7. august fikk de svar fra SAS, med
beskjed om å sende inn kvitteringer og kontoutskrift. Klager stusset på dette, da han har
anført at de færreste tar vare på kvitteringer for klær, mat og vesker, samt elektronikk
som er mer enn to år gammelt. Familien brukte tid på å finne kvitteringer , og sendte
disse 8. august. Til svar på dette fikk klager beskjed om at kun tre av kvitteringene ble
godkjent, da resten var datert 23. juli (avreisedatoen). Klager hadde kjøpt baggen og
innholdet før avreisedato, og har stilt spørsmål ved SAS' behandling av denne saken. 

Den 13. august fikk klager ytterligere beskjed om å gå til en bagasjebutikk for å få
erklæring på om bagasjen er totalskadd eller mulig å reparere Klager har anført at dette
er unødvendig, da SAS har mottatt bilder som viser totalskadet bagasje, samt at dette
fremgår av rapporten fra Ålesund lufthavn. 

På bakgrunn av det ovennevnte har klager fremsatt krav om erstatning på kroner 15 800
for den ødelagte bagasjen og bagasjens innhold.

Tjenesteyterne har i det vesentlige anført
Klager har fremmet krav om erstatning på kroner 15 800 for skadet bagasje i forbindelse
med sin reise fra Chicago. Klager har forklart at en av familiens bagasje ble levert fire
dager forsinket i Ålesund. Da klager mottok bagasjen var innholdet pakket i en plastpose
og gjenstandene var fullstendig ødelagt. 

Fra bildene som er fremlagt ser det ut for SAS som om bagen har revnet i bunnen. Det er
lite sannsynlig at en bag revner av tøff behandling, og SAS finner det mer sannsynlig at
det er egenskaper ved bagen som har forårsaket flengen. Slike stoffbager vil med tiden
bli mindre og mindre solide, og bagens alder er hverken oppgitt til SAS eller til nemnda.
En annen årsak til at en slik flenge oppstår kan være at bagen rett og slett er pakket slik
at den blir for tung. Dette underbygges av hva United Airlines har uttalt om bagasjen. Fra
klagers PIR-historikk fremgår det at bagen ble ødelagt i Chicago, og at representanter for
United Airlines besluttet å legge eiendelene i en pose og sene den. 

SAS' har på dette grunnlag avvist klagers krav. 

Dersom nemnda likevel skulle komme til at SAS er erstatningspliktig,  anføres subsidiært
at beløpet må settes lavere enn det som er krevet ,og uansett ikke høyere enn
minimumsbegrensningen på 1131 SDR (spesielle trekkrettigheter), jf. luftfartsloven §
10-22 tredje ledd. 

Det er oppgitt at det var en del elektronikk pakket i bagasjen, herunder nettbrett og
smartklokker. Disse gjenstandene må komme til fradrag, da det ikke er tillatt å ha slike
gjenstander i innsjekket bagasje, jf. SAS' befordringsvilkår artikkel 10.3.3. Dette har klager
akseptert ved kjøp av billetten. 

SAS har stilt seg uforstående til hvorfor klager ikke har spesifisert verdien eller alderen
på de forskjellige gjenstandene, og anmoder klager om å gjøre dette for at resultatet skal
bli mest mulig korrekt. I denne forbindelse er det bemerket av L-en i Calvin Klein-logoen
på klagers veske er borte, og at et ekthetsbevis eller kvittering bør kunne fremlegges.

Nemnda bemerker

I henhold til luftfartsloven § 10-18 første ledd, er fraktfører ansvarlig for skader på
reisegods «såfremt den hendelse som har forårsaket skaden, er inntruffet om bord
på luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset». Det er ikke anledning til å ta forbehold i generelle vilkår
som begrenser fraktførers ansvar etter luftfartsloven. 

SAS har avvist klagers krav under henvisning til at bagen klager hadde sendt mest
sannsynlig var i så dårlig stand at den ble ødelagt under reisen. I denne forbindelse er
det vist til bildene klager har fremlagt av den ødelagte bagasjen, samt kommentaren som
fremgår av United Airlines' rapport: "UA said pax's bag broke and they plcd belngn in a
bag". 

Som det fremgår av luftfartsloven § 10-18 første ledd, er fraktføreren  ikke ansvarlig
dersom skaden skyldes "reisegodsets egen beskaffenhet eller feil eller mangler ved
reisegodset". Nemndas flertall - leder og bransjerepresentantene - finner det, etter å ha
studert de fremlagte fotografiene, mest sannsynlig at stoffbagen var av dårlig kvalitet,
eller så gammel og slitt at den ikke tålte belastningen ved en reise. Eventuelt at det var
pakket for mye i stoffbagen slik at den revnet i bunnen. 
Det må forutsettes at passasjerene sjekker inn bagasje som tåler alminnelig håndtering i
forbindelse med en flyreise, og flyselskapene kan ikke være ansvarlige når passasjerene
sender bager som ikke er i brukbar stand  eller er for tungt pakket i forhold til bagasjens
styrke. Flertallet er på dette grunnlag av den oppfatning at klager ikke har krav på
erstatning etter luftfartsloven eller på annet grunnlag.

Mindretallet – forbrukerrepresentantene – har kommet til at selskapet her er ansvarlig
for den skadde bagasjen. Luftfartsloven § 10-18, jf. § 10-19 pålegger selskapet objektivt
ansvar for gods. Unntaksvis kan reisegodsets egen beskaffenhet unnta selskapet fra
ansvar.  Det samme må gjelde dersom klager ikke har pakket reisegodset forsvarlig.  Vi
kan ikke se at det er dokumentert at baggen i dette tilfellet var i så dårlig stand at den var
årsak til skaden. 

Når det gjelder elektronikken, vil selskapets ansvar være etter luftfartsloven gjelde
tilsvarende, uavhengig av selskapets egne vilkår. Det blir et bevisspørsmål, om det var
klagers innpakning eller bagasjehåndteringen som var årsaken til skaden. Vi kan ikke se
at selskapet har dokumentert.

Nemnda kan etter dette ikke anbefale at klager gis medhold.

Vedtaket er fattet med den dissens som fremgår over.

Vedtak

Transportklagenemnda - fly anbefaler ikke at klager gis medhold.