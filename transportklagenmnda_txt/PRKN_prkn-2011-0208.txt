Vedtak i Pakkereisenemnda

Sammendrag

Saken gjelder reise til Bad Gastein - manglende innsjø som var avbildet i katalogen.

Dato
14.03.2012

Saksnummer
208/11

Tjenesteyter
Scandorama

Klager: X

Turarrangør: Scandorama

Antall reisende: 4

Reisens pris: Kr. 13.200 pr.par

Saken gjelder:

Saken gjelder reise til Bad Gastein - manglende innsjø som var avbildet i katalogen.

Klager har anført at turen ble bestilt på grunnlag av opplysninger i katalogen.

Der var en innsjø avbildet slik at det fremgikk at den ligger inntil byen.

Dette var en av årsakene til at denne turen ble valgt. I katalogen er det også skrevet at «Byen
har en flott innsjø og..............».

Klager fikk inntrykk av at det var mulig å bade i innsjøen.

Scandorama har beklaget at bildet i katalogen er fra et sted det var planlagt utflukt
til, noe som måtte endres like før katalogen ble trykt. På hjemmesidene er det derfor
opplyst at bildet på side 16 i katalogen er fra et sted «et par mil fra Bad Gastein».

Det står ikke noe om mulighetene for å bade.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. I Alminnelige vilkår for pakkereiser er det fastsatt at opplysninger
arrangør har gitt i kataloger og brosjyrer er en del av avtalen med mindre de må anses å være
uten betydning for kundens kjøp av reisen.

I dette tilfelle er det tale om en 11-dagers busstur fra Norge til Bad Gastein, hvor 5 dager
skulle tilbringes i byen, med muligheter for turer i omegnen og utflukter.

Hovedbildet i katalogen fremstiller byen liggende ved en stor og vakker innsjø, noe som
bekreftes med teksten «Byen har en flott innsjø».

Etter nemnda oppfatning er fotografiet i katalogen klart «salgsfremmende», og det kan ikke
antas at de misvisende opplysningene i katalogen har vært uten betydning for kjøpet av
reisen. Mangelen er likevel ikke av en slik art at den kan danne grunnlag for refusjon av hele
eller en vesentlig del av reisens kostnad slik som krevet av klager. Etter en totalvurdering vil
nemnda anbefale at klager refunderes kr.1500,- per person.

Vedtak:

Reklamasjonsnemnda for pakkereiser anbefaler at det gis et prisavslag med kr.1.500,- per
person.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Elise Korsvik, Forbrukerrådet

Mette Lindgren, Apollo Reiser AS

Vigdis Fiske, Amisol AS.