Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
03.02.2023

Saksnummer
2022-01499

Tjenesteytere
Kiwi.com
Flyr

Klager har i det vesentlige anført

Klager (to personer) skulle reise fra Tromsø til München via Oslo den 3. januar 2022 på
følgende reiserute:

03 JAN TOS-OSL 07.20 - 09.20 Flyr rutenummer FS401, 
03 JAN OSL-MUC 11.50 - 14.14 Lufthansa rutenummer LH2453

Da klager skulle sjekke inn dagen i forveien ble hun gjort oppmerksom på at avreisen
fra Tromsø til Oslo var fremskyndet til 2. januar kl 21.05 med rutenummer FS415. Klager
hadde forhåndsbestilt rom på hotell i Tromsø som hun ikke fikk kansellert (kroner 985,5),
og hun måtte bestille ny overnatting på Gardermoen fra 2. - 3. januar (kroner 1 535). 

Klager krever standarderstatning i henhold til EU-forordning 261/2004, samt refusjon av
utgifter til hotell.

Tjenesteyterne har i det vesentlige anført
Kiwi.com har ikke avgitt uttalelse til nemnda.

Flyr har i det vesentlige anført:

Klager hadde kjøpt en reise på separate billetter satt sammen av Kiwi.com. Flyr skulle fly
klager fra Tromsø til Oslo den 03.01.22. På grunn av utbruddet av Corona omikronvirus
ble samfunnet på nytt stengt ned, og dette resulterte i en kraftig nedskalering av
reisevirksomhet. Flyr så seg derfor nødt til å kansellere noen flyvninger, deriblant FS 401
fra Tromsø til Oslo den 03.01.22.

Varsling om den innstilte flyvningen ble sendt Kiwi.com den 16.12.21, altså mer enn 14
dager før avreise. Kunden ble her tilbudt en ny flyvning, samt mulighet til full refusjon
eller annen ombooking. Kunden tok aldri kontakt før avreisetidspunktet.

Videre reiser saken spørsmålet om hvem som er Flyrs kunde og som mottar varsel
om endringer. Flyr solgte på dette tidspunkt kun reiser gjennom egen nettside. Flyr
har ikke vært tilgjengelige i noen GDS systemer (Global distribution system) slik andre
flyselskaper er. Alle salg gjøres gjennom Flyrs nettside. Kiwi.com er ikke en godkjent
agent som kan selge produkt og tjenester fra Flyr. Flyr har ingen avtale med Kiwi.com,
og de kjøper reiser på Flyrs nettside slik vanlige forbrukere gjør. De bruker sine egne
kredittkort og oppgir sin egen e-post adresse i bestillingene. Dette er en praksis Flyr ikke
kan stoppe, da nettsiden ligger ute til åpent salg for allmenheten. At Flyr da skal gjøres
til ansvarssubjekt for en tredjepart henger derfor ikke sammen med flyselskapets salg-
og distribusjonskanal som utelukkende er Flyr.com, og Kiwi.com må således regnes som
Flyrs kunde. Hovedforskjellen er at Flyr ikke er tilgjengelig for salg i andre kanaler enn på
Flyrs hjemmeside og ved kontakt med Flyrs kundesenter. Dette skiller Flyr klart fra andre
flyselskaper og problematikk med nettbaserte reisebyrå som Kiwi.com.

Kiwi.com regnes som kunde av Flyr, og kunden er blitt varslet mer enn 14 dager før, og
således har de ikke krav på standardkompensasjon i henhold til artikkel 7 EU261/2004.

Nemnda bemerker

En ruteendring innebærer kansellering av en avtalt flygning. Kansellering gir grunnlag
for standarderstatning etter artiklene 5 og 7 med mindre flyselskapet kan bevise at
passasjeren har fått informasjon om endringen minst to uker før planlagt avgangstid.
Dette gjelder enten flyreisen er kjøpt direkte fra flyselskapet eller fra en formidler, jf EU-
domstolens dom av 11.05.2017 (Krijgsman - SLM).

Det er ikke bestridt at Flyr gav beskjed til Kiwi.com om ruteendringen i tide, uten at
Kiwi.com videreformidlet informasjonen til klager.
Det er imidlertid flyselskapene som er ansvarssubjekter etter forordningen også om
billetten er kjøpt av et online reisebyrå, og dette har unnlatt å videreformidle beskjed
om kanselleringen til passasjeren. Flyselskapet er i henhold til dommen i disse tilfellene
eventuelt henvist til å søke regress hos den ansvarlige for at passasjeren ikke ble
informert, dersom nasjonal rett åpner for dette. 

Etter dette er det nemndas syn at Flyr er erstatningsansvarlig i dette tilfellet. Nemnda
anbefaler at klager gis medhold i sitt krav på 250 euro per person.

Klager har videre krevet refusjon av forhåndsbetalt hotell i Tromsø, og utgift til hotell i
Oslo som følge av kanselleringen.

Standarderstatningen er ment å dekke både økonomisk og ikke-økonomisk tap.
Standarderstatningen overstiger utgiftene til forhåndsbetalt hotell (985,50 NOK). Denne
utgiften må anses dekket av standarderstatningen.

I tilfeller hvor et fly kanselleres og passasjeren blir booket om til en flyavgang neste dag,
har passasjeren rett på hotellovernatting, transport mellom flyplassen og hotellet, og rett
på å få dekket rimelige utgifter til mat og alkoholfri drikke i ventetiden, jf. EU-forordning
261/2004 artikkel 9, jf. artikkel 5. 

Klagers rett på refusjon av forpleiningsutgifter er avgrenset til hva som var «nødvendige,
passende og rimelige» ut fra ventetidens lengde. Dette følger av dom fra EU-domstolen i
sak C-12/11 McDonagh avsnitt 51.

Nemnda mener at utgiften klager pådro seg til hotell i Oslo er et slikt tap, og nemnda
anbefaler derfor at Flyr betaler 1 535 NOK til klager.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at Flyr utbetaler 250 euro per person til klager, samt
refunderer hennes utgift til hotell i Oslo med kroner 1 535.