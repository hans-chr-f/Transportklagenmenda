Vedtak i Transportklagenemnda
- Kollektivreiser

Sammendrag

Krav om frafall av gebyr

Dato
20.09.2021

Saksnummer
2021-01066

Tjenesteytere
Ruter

Klager har i det vesentlige anført

Klager ble ilagt gebyr 5. juli 2021 da han tok bussen fra Stovner bru til Stovner senter
med en katt i kattebur. Klager forklarer at han hadde time hos dyrlegen fordi katten var
dårlig. Videre forklarer klager at han har startet med hjertemedisin siden han har fått
påvist tett blodåre. Klager anfører at han ikke var helt i form på grunn av medisinene.
Bussen ankom holdeplassen og klager kom seg om bord. Imens klager skulle kjøpe billett
så kom kontrolløren og ba om å få se billetten. Klager forsøkte å forklare situasjonen til
kontrolløren og ble ikke hørt. 

Klager forklarer at det ikke er første gang han tar kollektiv så han er klar over at man skal
kjøpe billett før man går om bord. Klager anfører at på grunn av situasjonen så hadde
han ingen mulighet til å kjøpe billett før han hadde fått satt seg ned. Klager forklarer at
han hadde godtatt gebyret hvis han satt med mobilen i lommen, men i dette tilfellet var
det snakk om at han var på vei til å kjøpe billett. 

Klager viser til innsendt dokumentasjon på hans helsetilstand og timebekreftelse fra
dyrlege. Klager mener det ikke er riktig å ilegge han gebyr i dette tilfellet. 

Klager krever frafall av gebyret.

Tjenesteyterne har i det vesentlige anført
Klager ble ilagt gebyr om bord på busslinje 120 den 5. juli 2021 fordi han ikke kunne
fremvise gyldig billett under billettkontrollen. Det ble ikke fremvist billett. I skriftlig
henvendelse i ettertid unnskyldes dette med hjerteproblemer og en katt som skulle til
dyrlege. 

Ruter viser til våre reisevilkår, punkt 3

"Passasjeren skal:
a) betale for reisen i henhold til de vilkår og priser Ruter har fastsatt.
d) fremvise billetten til personalet på oppfordring. På transportmidler som kun tillater
ombordstigning foran, skal gyldig billett fremvises uoppfordret til fører."

Ruter ser ingen grunn til frafall av dette gebyret.

Nemnda bemerker

Klager ble ilagt gebyr 5. juli 2021 fordi han ikke kunne fremvise gyldig billett under
billettkontrollen. 

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager kunne ikke fremvise gyldig billett under billettkontrollen, noe klager har erkjent, så
vilkårene for å ilegge gebyr var dermed til stede. 

Klager har anført at han ikke var helt i form på grunn av hjertemedisinen han tar. Klager
har forklart at han var på vei til dyrlegen med katt i kattebur. Videre har klager anført at
på grunn av situasjonen så hadde han ingen mulighet til å kjøpe billett før han hadde fått
satt seg ned.

Det er den reisendes ansvar å sørge for gyldig billett ved reise med kollektiv transport.
Det fremgår av betingelsene for bruk av Ruters app at billett skal være kjøpt før
ombordstigning.

Nemnda bemerker at gebyrreglene er objektive og gebyr ilegges uavhengig av om
vedkommende hadde ment å ikke kjøpe billett eller ikke. Det føres en streng praksis
da det påberopes ulike grunner til at man ikke har billett blant annet sykdom og
helseproblemer.

Nemnda har forståelse for at det kan oppleves strengt å bli ilagt gebyr dersom helsen er
svekket. Nemnda finner det imidlertid problematisk å anbefale at gebyr frafalles i slike
tilfeller.

Nemnda finner ikke at det er grunnlag for å anbefale at gebyret frafalles.

Vedtak

Transportklagenemnda finner ikke å kunne anbefale at klager gis medhold.