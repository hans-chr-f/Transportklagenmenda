Vedtak i Transportklagenemnda - Sjø

Sammendrag

Krav om 50 % av transportandelen av billettprisen grunnet kansellering.

Dato
29.08.2023

Saksnummer
2023-01758

Tjenesteytere
Color Line

Klager har i det vesentlige anført

Klager skulle reise fra Oslo til Kiel den 25. mars 2023 med Color Magic. Seilingen ble
kansellert og klager ble informert om dette den 24. mars 2023. Han ble ombooket til
dagen etter og ankom Kiel 24 timer forsinket.  

Klager krever kr. 1850 som er 50% av transportandelen (NOK 3700).

Tjenesteyterne har i det vesentlige anført
Color Line har anført at seilingen den 25. mars kl. 14 ble kansellert grunnet forlenget
verkstedopphold. Det ble sendt ut en sms og e-post til alle passasjerer med tilbud om
gratis ombooking til neste tilgjengelige avgang eller full refusjon av reisen. 

I e-posten lå det ved lenke til passasjerrettighetene. Neste tilgjengelige avgang var
26.mars kl. 1400. Klager har fått tilbud om kompensasjon for overnatting og måltider.

Color Line forklarer at de har håndtert saken i henhold til EU forskriften 1177/2020
rettigheter til cruise og ferjepassasjerer under sjøtransport til og fra EU land artikkel, 17
and 18.
https://eur-lex.europa.eu/legal-content/EN/TXT/PDF/?uri=CELEX:32010R1177

Artikkel 19 som beskriver kompensasjon av billettpris, mener Color Line kun trer i kraft
dersom ankomst til havn med det opprinnelig skip eller den opprinnelige seilingen er
forsinket.

Nemnda bemerker

Klager krever refusjon på 50% av billettprisen som følge av at avgangen 25. mars 2023
ble kansellert, og klager ble ombooket til avgang dagen etter. 

Det følger av reisevilkårene og EU-forordning 1177/2010 art. 18 at dersom reisen
kanselleres, skal passasjeren få valget mellom refusjon av billettprisen eller ny reiserute.
Klager ble her ombooket til avgang neste dag. Forordningens artikkel 19 har regler om
kompensasjon ved forsinket ankomst. 

Når det gjelder spørsmålet om art. 19 også gjelder ved innstilte avganger, viser nemnda
til EU-domstolens dom av 2. september 2021 (C-570/19). Av denne følger det at
passasjerer kan kreve kompensasjon etter artikkel 19 også om reisen kanselleres, jf.
dommens avsnitt 77. 

På denne bakgrunn har passasjeren dermed krav på kompensasjon etter art. 19, og i
medhold av bestemmelsens pkt. 1 annet ledd, krav på kompensasjon tilsvarende 50% av
billettprisen.

Vedtak

Transportklagenemnda sjø anbefaler at klager gis medhold.