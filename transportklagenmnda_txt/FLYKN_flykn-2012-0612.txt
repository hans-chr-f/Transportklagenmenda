Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
08.04.2013

Saksnummer
612/12F

Tjenesteyter
Türkish Airlines

Krav om standarderstatning grunnet kansellering.

Klager har i det vesentlige anført:

Klager skulle reise fra Oslo til Antalya via Istanbul den 29. mai 2012. Klager hadde avg. Kl.
12:35 og ankomst Antalya kl. 21:25.

TK1752 fra Oslo til Istanbul ble kansellert, og klager ble booket om til TK1754 og TK2428 som
skulle lande i Antalya neste dag kl. 02:45. TK2428 ble imidlertid forsinket og landet ikke før kl.
03:55.

Klager krever standarderstatning 400 euro per person i henhold til EU forordning 261/2004.

Türkish Airlines har ikke avgitt uttalelse til nemnda. Til klager har selskapet i det
vesentlige anført:

Türkish Airlines ønsker å oppgradere klager til business klasse neste gang han reiser
strekningen Antalya - Oslo.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Türkish Airlines ved nemndas e-post av 19. oktober 2012 med frist til 30.
november 2012 for eventuelle bemerkninger. I e-posten opplyses det bl.a. om at flyselskapet
har bevisbyrden ved påberopelse av ekstraordinære omstendigheter som kan gi grunnlag
for fritak for ansvar. Det fremgår videre at nemnda vil legge passasjerens opplysninger til
grunn dersom disse ikke imøtegås av flyselskapet. Det blir også opplyst at saken vil bli forelagt
nemnda selv om flyselskapet ikke avgir uttalelse.

Türkish Airlines har ikke avgitt uttalelse til nemnda. Nemndas avgjørelse treffes på bakgrunn
av de foreliggende opplysninger.

Nemnda legger på bakgrunn av de foreliggende opplysninger til grunn at flygningen fra Oslo
til Istanbul den 29. mai 2012 ble kansellert.

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Türkish Airlines har ikke godtgjort at
kanselleringen skyldtes en ekstraordinær omstendighet som ikke kunne vært unngått selv om
alle rimelige tiltak var truffet. Dette gir rett til en standarderstatning på 400 euro per person.

Vedtak:

Transportklagenemnda - fly anbefaler at Türkish Airlines utbetaler en erstatning på 400 euro
per person.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Pål Martin Andersen, Forbrukerrådet

Amine Bekkan Hansen, Norwegian Air Shuttle ASA

Anders Vattekar, Air France KLM