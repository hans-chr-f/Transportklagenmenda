Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
10.11.2014

Saksnummer
487/14F

Tjenesteyter
SAS

Krav om standarderstatning grunnet kansellering.

Klager har i det vesentlige anført:

Klager skulle reise fra Bergen til Ålesund via Oslo den 3. april 2014 kl. 17:30 med SK280.
Avgangen ble kansellert og klager ble booket om til neste avgang fire timer senere.

Klager hadde kjøpt en billett som var 1 200 kroner dyrere enn rimeligste billett for å spare tid
ved å reise via Oslo.

Klager krever standarderstatning 250 euro i henhold til gjeldende regler.

Det vises for øvrig til klagers brev.

SAS har i det vesentlige anført:

SK280 ble kansellert som følge av teknisk feil. Hendelsen er ikke kompensasjonsberettiget da
klager ankom bestemmelsesstedet kl. 22:03, under to timer forsinket(opprinnelig ankomst kl.
20:05).

SAS ønsker å refundere klagers utlegg ved å bestille billett via Oslo på kroner 1 200, men kan
ikke imøtekomme hans krav utover dette.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak
var truffet. Kanselleringen gir ikke rett til erstatning dersom passasjeren omrutes slik at han
ankommer bestemmelsesstedet senest to timer etter planlagt ankomsttid, jf. EU-forordning
261/2004 artikkel 5.

Klager ble omrutet, og nemnda legger til grunn at han ankom bestemmelsesstedet mindre
enn to timer forsinket. Kanselleringen gir etter dette ikke rett til erstatning.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.