Vedtak i Transportklagenemnda - Fly

Sammendrag

Krav om refusjon av utgifter grunnet kansellering.

Dato
09.07.2015

Saksnummer
904/14F

Tjenesteyter
Widerøes Flyveselskap AS

Krav om refusjon av utgifter grunnet kansellering.

Klager har i det vesentlige anført:

Klager skulle reise fra Stavanger til Torp den 20. juni 2014 kl. 11:00 med WF409. Klager hadde
kjøpt separat billett med Wizz Air videre til Lublin i Polen.

WF409 ble kansellert og klager mistet sin videreforbindelse. Hun stiller seg kritisk til den
manglende informasjonen i ventetiden.

Klager krever refusjon av billett med Wizz Air, samt forhåndsbetalt hotell i Lublin, til sammen
kroner 1 112.

Det vises for øvrig til klagers brev.

Widerøe i det vesentlige anført:

WF409 ble kansellert som følge av teknisk feil, det vises til fremlagt teknisk rapport.

Kanselleringen er ikke kompensasjonsberettiget i henhold til EU-forordning 261/2004, da
årsaken til hendelsen ble forårsaket av ekstraordinære omstendigheter utenfor Widerøes
kontroll.

Ved kansellering kan passasjerene enten velge ombooking til neste ledige avgang eller å
avbryte reisen mot full refusjon. Klager valgte sistnevnte.

Widerøe har refundert klagers ubenyttede billetter, men kan ikke imøtekomme hennes krav
om refusjon av tilleggsutgifter.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

Nemndas flertall, samtlige medlemmer unntatt forbrukerrepresentant Hanne Beth
Takvam Borge, er av den oppfatning at en teknisk svikt likevel kan komme så uventet
at flyselskapet ikke har reelle muligheter til å forhindre feilen eller overvinne følgene
av den uten at det går ut over passasjerene. I slike tilfelle er ikke flyselskapet pliktig
til å betale erstatning til den reisende. Det er flyselskapet som må godtgjøre at det
foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå innstillingen.

Nemndas mindretall, forbrukerrepresentant Hanne Beth Takvam-Borge, er av en
annen oppfatning. Slik mindretallet ser det ligger det innen flyselskapets sedvanlige
aktivitetsutøvelse å måtte løse tekniske feil, uavhengig av når feilen oppdages. Om
feilen er uforutsett eller ikke, er av liten betydning, da det ikke er unormalt at tekniske
feil kan oppstå. Mindretallet legger derfor til grunn at det som hovedregel vil være
flyselskapet som må bære ansvar for teknisk svikt, også når teknisk svikt oppstår
uventet. I slike tilfeller er flyselskapet som hovedregel pliktig å betale erstatning til de
reisende. Unntak kan tenkes, i tilfeller som ligger utenfor flyselskapets kontrollsfære,
eksempelvis ved streik, kollisjon med fugl, terrorhandlinger eller værforhold. Det
er flyselskapet som må godtgjøre at de har truffet alle rimelig tiltak for å unngå
kanselleringen.

Kanselleringen skyldtes en hydraulikkfeil.

Saken er forelagt Luftfartstilsynet som ikke har noe å bemerke til flyselskapets beskrivelse av
den tekniske feilen eller den fremlagte dokumentasjon.

Nemndas flertall legger på bakgrunn av de foreliggende opplysninger til grunn at feilen
oppsto uten forvarsel til tross for at rutinemessig teknisk vedlikehold var gjennomført.

I den foreliggende situasjon var det etter flertallets vurdering ikke praktisk mulig å
treffe tiltak for å unngå feilen eller kanselleringen. Kanselleringen gir derfor ikke rett til
standarderstatning etter EU-forordningen, og flertallet finner ikke å kunne anbefale at klager
gis medhold i sitt krav om standarderstatning.

Mindretallet har kommet til at flyselskapet ikke har godtgjort at feilen er utenfor
flyselskapets kontrollsfære. Mindretallet er følgelig av den oppfatning at klager har rett
til standarderstatning.

Anvendelse av EU-forordningen berører ikke en passasjers rett til erstatning på annet
grunnlag. Innstillingen førte til at klager ikke rakk sin videreforbindelse til Polen. Klager måtte
kjøpe nye flybilletter til Polen og fikk ikke benyttet forhåndsbetalt hotell. Widerøe er i henhold
til luftfartsloven § 10-20 ansvarlig for tap som følge av forsinkelse, med mindre selskapet
godtgjør at det har tatt alle forholdsregler som med rimelighet kan kreves for å unngå tapet,
eller dette ikke har vært mulig for dem. Med tap regnes så vel økonomisk som ikke-økonomisk
tap, jf. EU-domstolens dom av 6. mai 2010, Walz-Clickair (C-63/09).

Nemndas flertall er av den oppfatning at Widerøe i dette tilfellet ikke hadde mulighet
til å unngå innstillingen/forsinkelsen. Innstilingens gir således ikke rett til erstatning
etter luftfartsloven. Mindretallet mener at forsinkelsen gir rett til erstatning,

En samlet nemnd bemerker avslutningsvis at det ofte vil kunne være vanskelig å forutsi
hvor lang tid reparasjonen vil ta. Reparasjonen tok i dette tilfellet 57 arbeidstimer.
Flyet var ferdig reparert kl. 11.20, dvs. kort tid etter den planlagte flyavgangen fra
Stavanger. Flyet befant seg da i Bodø. Klager opplyser at de ikke fikk informasjon om
innstillingen før de kom på flyplassen. Nemnda er enig med klagerne i at Widerøe burde
ha informert om innstillingen på et tidligere tidspunkt.

Nemnda traff etter dette slikt

Vedtak:

Transportklagenemnda-fly finner ikke å kunne anbefale at klager gis medhold i sitt krav om
erstatning.