Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
21.04.2020

Saksnummer
2019-03734

Tjenesteytere
Widerøe

Klager har i det vesentlige anført

Klager med reisefølge (til sammen to personer) skulle reise fra Bergen til Sogndal den 11.
juli 2019 med Widerøes flyvning WF144. Planlagt ankomsttid i Sogndal var kl. 09.25. Flyet
ble kansellert. Klager ble ombooket til å fly via Oslo med SK268 og WF155 med planlagt
ankomsttid i Sogndal kl. 18.10. 

Klager reagerer på at de ikke ble informert om alle sine alternativer ved kansellering.
Klager ble ikke informert om at det var mulig å få full refusjon av billetten eller å reise
en annen dag. Klager ble automatisk booket om til en ny avgang som passet dårlig for
dem. Klager tok i tillegg kontakt og forklarte at omrutingen passet dårlig da hun reiste
med et lite barn. Hun foreslo i tillegg en annen avgang som kunne passet bedre for dem.
Hun fikk ikke oppgitt noen andre alternativer. Klager fikk heller ingen informasjon om
matkuponger i ventetiden.

Det er fremsatt krav om standarderstatning på 250 euro per person i henhold til EU-
forordning 261/2004.

Tjenesteyterne har i det vesentlige anført
WF144 ble kansellert pga. dårlig vær. Widerøe kunne ikke lande på Hovden (Ørsta/Volda)
pga. dårlig vær. Flyet ble omdirigert til Sandane, hvor det måtte vente på besetningen
som skulle ha tatt over flyet i Hovden. Besetningen måtte ta bakketransport fra Hovden
til Sandane. Forsinkelsen ble så stor at Widerøe måtte kansellere hele ruten. Klager ble
booket om til å fly via Oslo til Sogndal samme dag. De landet kl. 18.58 med WF155. Det er
ikke så mange alternativer når en skal til Sogndal, derfor ble det lang ventetid.

Nemnda bemerker

Ved kansellering har passasjerene valget mellom refusjon av hele billettprisen eller
omruting snarest mulig, på tilsvarende transportvilkår. Det kan også velges omruting på
tilsvarende transportvilkår til det endelige bestemmelsesstedet på en senere dato etter
passasjerens eget valg, dersom det er ledige plasser, jf. EU-forordning 261/2004 artikkel
9. jf. artikkel 5. 

Nemnda mener Widerøe ikke har godtgjort at klager fikk oppgitt alle sine alternativer slik
situasjonen var. Klager ble automatisk ombooket til en annen avgang, og ikke presentert
for mulighetene til å reise en annen dag eller få refusjon av billettene.  Nemnda mener
Widerøe på dette punktet ikke har overholdt EU-forordning 261/2004. Et brudd på denne
plikten gir imidlertid ikke krav på standarderstatning etter forordningen . Klager reiste
på den tildelte omrutingen, og har således ikke hatt noe økonomisk tap til kjøp av nye
flybilletter. Det er heller ikke grunnlag for refusjon av billettene, da de er benyttet av
klager.

Spørsmålet er om klager kan ha krav på standarderstatning som følge av selve
kanselleringen.

Kansellering gir rett til standarderstatning med mindre flyselskapet kan godtgjøre at
kanselleringen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. 

Widerøe har anført at kanselleringen skyldtes værforhold.  Det er fremlagt en intern logg
hvor det står at WF144 blir operert fra Sandane istedetfor Hovseter pga WX. Videre står
det at forsinkelsen ble så stor at hele ruten ble kansellert. Videre kan man ut fra fremlagt
dokumentasjon se at ruten fra Sandane til Oslo er forsinket grunnet "RL". 
Widerøe har ikke fremlagt noen METAR-rapport eller annen lignende dokumentasjon på
værforholdene det vises til. Nemnda finner det heller ikke klart når beslutningen om å
kansellere klagers strekning fra Bergen til Sogndal ble tatt. 

Nemndas flertall - leder, en bransjerepresentant og forbrukerrepresentanten - er etter
en samlet vurdering av den oppfatning at Widerøe ikke i tilstrekkelig grad har godtgjort
at kanselleringen skyldtes ekstraordinære omstendigheter som ikke kunne vært unngått
selv om alle rimelige tiltak var truffet.

Mindretallet - flybransjens representant - finner at Widerøe har forklart og dokumentert
at kanselleringen skyldtes ekstraordinære omstendigheter som fritar flyselskapet
erstatningsplikten.

Nemnda anbefaler etter dette at Widerøe betaler til klager standarderstatning med 250
euro.

Vedtaket er fattet med den dissens som fremgår over.

Saken er behandlet av èn forbrukerrepresentant i medhold av
transportklagenemndforskriften § 5-5 (5).

Vedtak

Transportklagenemnda-fly anbefaler at Widerøe utbetaler 250 euro per person, til
sammen 500 euro.