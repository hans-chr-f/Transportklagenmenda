Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
21.03.2012

Saksnummer
405/11F

Tjenesteyter
Norwegian Air Shuttle ASA

Krav om standarderstatning grunnet kansellering.

Klager har i det vesentlige anført:

Klager skulle reise fra Oslo til Haugesund 20. mai 2011 med DY186. Klager satt over tre timer
om bord i flyet før han fikk beskjed om at flyet var kansellert.

Klager mener det bør være flyselskapets ansvar at flyene er i teknisk god stand, og at
kanselleringen av DY186 derfor lå innenfor Norwegians kontroll.

Klager krever standarderstatning euro 250 i henhold til EU forordningen

Klager har fått refundert flybilletten.

Norwegian har i det vesentlige anført:

DY186 ble dessverre kansellert som følge av et uforutsett teknisk problem, feil med
strømforsyning til startmotor. Dette ble oppdaget i det flyet skulle «puche» ut fra Gate. Det
vises til teknisk rapport.

«Uforutsette tekniske problemer er problemer som dukker opp og ikke kunne blitt oppdaget
under rutinemessige kontroller.» Norwegian følger de krav som er satt av produsent og
Luftfartstilsynet i forhold til vedlikehold av sine fly. Denne feilen oppstod ikke som følge av
manglende vedlikehold.

I henhold til EU forordning 261/2004, bortfaller retten til kompensasjon dersom årsaken til
kanselleringen er utenfor flyselskapets kontroll.

Norwegian kan på grunnlag av dette ikke imøtekomme klagers krav.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

Innstillingen skyldtes i dette tilfellet en feil i flyets strømforsyning. Nemnda legger på
bakgrunn av de foreliggende opplysninger til grunn at feilen oppsto uten forvarsel til tross for
at rutinemessig teknisk vedlikehold var gjennomført.

I den foreliggende situasjon var det etter nemndas vurdering ikke praktisk mulig å treffe tiltak
for å unngå feilen eller kanselleringen. Kanselleringen gir derfor ikke rett til erstatning.

Nemnda finner etter dette ikke å kunne anbefale at klager gis medhold.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Marianne Strømme, Norsk Reiselivsforum

Olav Grøttland, SAS.