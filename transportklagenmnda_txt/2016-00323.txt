Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
31.01.2017

Saksnummer
2016-00323

Tjenesteytere
Norwegian

Klager har i det vesentlige anført

Klager reiste fra Edinburgh til Oslo 10. januar med DY1355. Denne flyvningen skulle tatt
av kl. 09:50, men ble forsinket og landet kl. 14:00. (Denne delen av klagen blir behandlet i
klageorganet i Storbritannia). 

Videre skulle klager reist fra Oslo til Helsinki 10. januar 2016 kl. 14:00 med DY1194.
Klager ble informert om at DY1194 ble holdt igjen på Oslo lufthavn, slik at de reisende
med DY1355 skulle rekke videreforbindelsen til Helsinki. Da klager ankom gaten, viste
skjermen «gate closed», dørene var stengt, og det var ingen Norwegian-representanter
tilstede. Klager henvendte seg til en annen gate på Oslo lufthavn, og fikk beskjed om å gå
ut i avgangshallen og henvende seg i innsjekkingsskranken. Norwegians representanter
i innsjekkingsskranken stilte seg uforstående til at det ikke var representanter ved gaten.
Klagers medreisende mottok senere en tekstmelding fra Norwegian med informasjon
om at DY1355 ble forsinket til 14.30. 

Klager ble videre booket om til ny flyvning via Stockholm DY820 kl. 17:00 (flyvningen ble
forsinket, og faktisk avreisetid var kl. 17:40) og videre til Helsinki med DY4287 kl. 18:40.
Klager rakk da ikke denne videreforbindelsen fra Stockholm til Helsinki og ble booket om
til avgang kl. 21:35 med DY4291. Denne flyvningen ble også forsinket, og klager landet
omsider i Helsinki kl. 20:35.

Klager mottok matkupong i forbindelse med forsinkelsen, men ble ikke informert som
sine rettigheter. 

Ved ankomst var ikke klagers bagasje ankommet, og det tok tre dager før den ble levert.

Klager krever standarderstatning som følge av forsinkelsen i henhold til EU-forordning
261/2004.

Tjenesteyterne har i det vesentlige anført
Siden klager har en videreforbindelse hvor forsinkelsen oppstod på første strekning,  vil
Norwegian ta for seg hele bookingen. 
DY1355 fra Edinburgh til Oslo ble forsinket med 1 time og 20 minutter grunnet dårlig
vær i Oslo. DY1354 fra Oslo til Edinburgh, som var den foregående flyvningen, ble
forsinket grunnet store snømengder som måtte fjernes før flyet kunne ta av. Det vises
til fremlagt dokumentasjon. Forsinkelsen på DY1355 resulterte i at klager mistet sin
videreforbindelse til Helsinki. 

Norwegian booket om klager til DY820 fra Oslo til Arlanda og denne flyvningen ble
forsinket med 57 minutter. Fra Arlanda til Helsinki med DY4291 ble forsinket med 21
minutter. Ingen av disse flyvningene kvalifiserer til kompensasjon ifølge artikkel 7 i EU-
forordningen 261/2004.

I henhold til dom C-402/07 i EU-domstolen (Sturgeon-dommen), er flyselskapene
unntatt fra videre kompensasjon hvis forsinkelsen er under 3 timer eller årsaken til
forsinkelsen er ekstraordinære omstendigheter utenfor flyselskapets kontroll som
forhindrer flyvningen. En omstendighet som er utenfor Norwegians kontroll er hendelser
som ikke er forårsaket av en handling eller unnlatelse av flyselskapet. 

Det vises også til EU-forordning 261/2004 artikkel 5:
«Et transporterende flyselskap ikke være pålagt å betale erstatning i samsvar
med artikkel 7, dersom det kan godtgjøre at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet».

Norwegian påpeker at dette var en ekstraordinær hendelse som ligger utenfor deres
kontroll. Klager ankom sent til Helsinki grunnet værforholdene på sin første flyvning. 

På grunn av dette kan ikke Norwegian imøtekomme klagers krav.

Nemnda bemerker

Klager har påpekt at han ikke bestrider at flyvningen til Oslo ble forsinket på grunn av
været, men mener at årsaken til at han ikke rakk sin videreforbindelse til Helsinki var at
det ikke var personale fra Norwegian ved gaten da han kom dit rundt kl. 14:10. 

Klager hadde billett til DY 1194 fra Oslo til Helsinki med avgang kl. 14:00, med estimert
landing kl. 16:25. Fordi han ikke fikk gått ombord i flyet, ble han omrutet til DY 820 til
Stockholm med avgang kl. 17:00, og deretter med DY 4287 til Helsinki. Dette flyet landet
kl. 20:35.  Dette tilsvarer en forsinkelse på 4 timer og 10 minutter i forhold til planlagt
ankomsttidspunkt.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7, jf artikkel 5 nr. 3, jf. EU-
domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

Klager har opplyst at ved landingen kl. 14:00 ble han informert om at DY 1194
ville holdes i 10 minutter slik at han og andre passasjerer kunne boarde. Da klager
kom til gaten, så han at andre passasjerer var på vei inn i flyet i glasspassasjen. Da
det ikke var personale ved gaten, og det sto "gate closed", tok han kontakt med
personale fra Norwegian ved en annen gate. Han fikk da beskjed om å ta kontakt med
innsjekkingsskranken. Klager har videre opplyst at han i innsjekkingsskranken fikk dårlig
service, og at det ble opplyst fra personalet der at gaten ikke hadde vært stengt. Klager
fikk senere vite at flyet var blitt holdt til kl. 14:30, og mente derfor at det trolig hadde
blitt boardet etter at han fikk beskjed fra Norwegians øvrige personale om å forlate
terminalen. Han fikk ingen informasjon om dette ved skranken.

Norwegian har ikke redegjort nærmere for situasjonen i forbindelse med avgangen DY
1194, utover den generelle bemerkning: «it cannot be expected that there is staff at all
gates even in times where there is no active boarding».

Årsaken til den opprinnelige forsinkelsen var værforholdene. Nemnda bemerker at
flyselskapet prøvde å unngå en videre forsinkelse for passasjerene ved å holde igjen
flyvningen til Helsinki. At det i denne sammenheng oppsto en misforståelse, der klager
forlot gaten og mistet flyet, kan etter nemndas syn ikke gå utover flyselskapet. 

Klager har videre påpekt at han i Oslo fikk en voucher for mat på NOK 75, men at dette
var alt for lite. Nemnda kan imidlertid ikke se at forsinkelsens lengde i Oslo tilsier at
klager burde ha fått et større beløp til forpleining etter forordningens artikkel 9 nr. 1
bokstav a.

Vedtak

Transportklagenemnda - fly anbefaler ikke at klager gis medhold.