Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
14.03.2017

Saksnummer
2016-00558

Tjenesteytere
Aeroflot

Klager har i det vesentlige anført

Klager skulle reise fra Oslo til Bangkok via Moskva den 23. februar 2016 kl. 13:05 med
SU2175 og SU270. Avgangene ble henholdsvis halvannen time og tre timer forsinket,
som medførte en total forsinkelse på 4 1/2 time.

Klager krever standarderstatning 600 euro per person i henhold til EU-forordning
261/2004.

Tjenesteyterne har i det vesentlige anført
Aeroflot har ikke avgitt uttalelse til klager eller til nemnda.

Nemnda bemerker

Aeroflot er blitt gitt mulighet til å uttale seg om både de faktiske og rettslige sidene av
saken, men har ikke avgitt uttalelse. Nemnda treffer derfor avgjørelse på grunnlag av
opplysningene som er fremkommet tidligere i saken, jf transportklagenemndforskriften §
5-3. 

Nemnda legger således til grunn klageren og reisefølget (til sammen to personer) hadde
kjøpt gjennomgående billetter med flyselskapet Aeroflot fra Oslo til Bangkok via Moskva.
Både flygningen fra Oslo og Moskva var forsinket. Flygningen fra Oslo var forsinket
med en time, men medførte ikke at klageren og følget mistet sin videre forbindelse fra
Moskva. De kom 4,5 timer forsinket frem til det endelige bestemmelsesstedet Bangkok,
og krever nå standarderstatning med 600 euro per person. 

Forsinkelse som medfører at passasjerene kommer mer enn tre timer forsinket frem til
det endelige bestemmelsesstedet, gir rett til erstatning med mindre flyselskapet godtgjør
at forsinkelsen skyldes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261 / 2004 artikkel 5, 6 og 7.  

Aeroflot har ikke godtgjort at forsinkelsen skyldtes en ekstraordinær omstendighet som
ikke kunne vært unngått selv om alle rimelige tiltak var truffet. 

Flertallet – lederen og flyselskapenes representanter – mener at klageren ikke kan kreve
erstatning fordi forordningen ikke får anvendelse:  

Forordningen får i korthet bare anvendelse for flygninger fra en EU- / EØS-stat til en
annen EU- / EØS-stat eller tredjestat, jf artikkel 3 nr 1 bokstav a), og for flygninger fra en
tredjestat til en EU- / EØS-stat (og da bare hvis "det transporterende luftfartsselskap for
flygningen er et EF-luftfartsselskap"), jf bokstav b). Siden forsinkelsen oppsto på utreisen,
er det artikkel 3 nr 1 bokstav a) som er aktuell her. 

Det fremgår av Kommisjonens veileder til forordningen av 15.06.2016 punkt 2.1.2 andre
avsnitt at passasjerer som ikke rekker en tilsluttet flyforbindelse etter en flyavgang fra en
EU- / EØS-stat, har rett til standarderstatning hvis de kommer mer enn tre timer forsinket
frem til det endelige bestemmelsesstedet. Slik flertallet leser denne veiledningen må
forsinkelsen ha oppstått i EU- / EØS-området for at forordningen skal få anvendelse. Det
er dette området som EU hadde til formål å lage felles regler for. 

Morten Kjelland skriver i "Flypassasjerers rettigheter ved forsinkelse og kansellering" side
51, at mellomlandinger innebærer at reisen deles opp i ulike flygninger. 

Slik flertallet ser det var den aktuelle utreisen således delt opp i to flygninger: Oslo-
Moskva og Moskva Bangkok. 

Den første flygningen skjedde fra en EU- / EØS-stat. Hvis forsinkelsen på mer enn 3 timer
frem til det endelige bestemmelsesstedet hadde hatt sammenheng med forsinkelsen
på denne flygningen, ville klageren – fordi de hadde gjennomgående billetter – kunnet
krevd standarderstatning fra Aeroflot basert på forsinkelsen frem til det endelige
bestemmelsesstedet Bangkok, jf artiklene 6 og 7, Kommisjonens veiledning punkt 4.4.7
og C-11 / 2011 (Air France-Folkerts). Flygningen fra Oslo var forsinket med mindre enn 3
timer (1 time), og klageren rakk sin videre forbindelse. Denne forsinkelsen var ikke årsak
til at klagerne kom forsinket frem til Bangkok, og utløser ingen rett til standarderstatning.

Forsinkelsen på mer enn tre timer oppsto på den andre og siste flygningen som skjedde
mellom to tredjestater. Klagerne har da ikke krav på standarderstatning. 

Flertallet mener at det faller utenfor nemndas mandat å vurdere om det russiske
flyselskapet Aeroflot er erstatningsansvarlig for denne flygningen mellom to tredjestater
på annet grunnlag. 

Mindretallet - forbrukernes representanter - er av den oppfatning at forordningen
må gjelde for hele strekningen fra Oslo til Bangkok ettersom klageren hadde kjøpt en
gjennomgående billett av Aeroflot for hele denne strekningen, jf forordningen artikkel
3 nr 1 bokstav a). Slik mindretallet ser det vil det derfor være avgjørende for spørsmålet
om retten til standardkompensasjon om forsinkelsens lengde ved ankomst i Bangkok
oppfyller forordningens krav.  

Til støtte for mindretallets forståelse vises til Kommisjonens veileder punkt 2.1.2 og
4.4 7 om kompensasjon ved tilsluttede reiser. I punkt 4.4.7 presiseres at forsinkelsen
ved utreisen fra en medlemsstat etter art 3 nr. 1 bokstav a), skal vurderes i forhold til
«det planlagte ankomsttidspunkt på passasjerens endelige bestemmelsessted», dvs. fra
«bestemmelsesstedet for den siste flyforbindelsen på passasjerens reise.» Det presiseres
i tillegg at det er irrelevant om det er EU- luftfartsselskap eller et tredjelandsselskap som
opererer de tilsluttede flyforbindelsene.

Den samme forståelsen av bestemmelsen er også tidligere lagt til grunn av nemnda,
jf FLYKN-2012-358, der nemndas flertall uttalte at «flygningens lengde ved en
gjennomgående billett må regnes fra første avgangssted til det endelige ankomststed.»,
samt f.eks. i sakene 1105/15 og 1332/ 15.  Etter mindretallets syn viser dette at
forordningen gjelder for hele strekningen. 

Ettersom Aeroflot opererte alle flygningene, vil flyselskapet i dette tilfellet etter
mindretallets mening være ansvarlig for å betale standardkompensasjon. Det vises i den
anledning til at Aeroflot ikke har dokumentert at forsinkelsen skyldtes en ekstraordinær
omstendighet som ikke kunne vært unngått selv om alle rimelige tiltak var truffet.

Vedtak

Transportklagenemnda - fly anbefaler ikke at klageren gis medhold.