Vedtak i Transportklagenemnda - Fly

Sammendrag

Krav om dekning av ekstrakostnader grunnet kansellering.

Dato
21.03.2022

Saksnummer
2021-01808

Tjenesteytere
SAS

Klager har i det vesentlige anført

Klager med reisefølge (til sammen to personer) skulle reise fra Haugesund til Kreta (via
Oslo og København) den 19. juni 2021 (SK311, SK1467 og SK2819). Planlagt avreise var
fra Haugesund kl. 10:05, med ankomst i Chania kl. 18:55. Klager hadde bestilt/betalt
ekstra for seter på alle flyene, samt tre innsjekket bagasje. De hadde i tillegg bestilt og
fått bekreftet assistanse til og fra flyet, grunnet at de er dårlig til beins.

Den 31. mai 2021 mottok klager en e-post om "Schedule change". Flyet fra Haugesund
til Oslo den 19. juni var kansellert. Det ble ikke oppgitt noen årsak til kanselleringen.
Ny avreise var flyttet til 18. juni, noe som krevde overnatting. Klager fikk fem dager til
å bestemme seg for om de godtok endringen. Dersom de godtok endringen ble de
tilbudt følgende assistanse på Gardermoen: gratis måltider og forfriskninger i forhold til
ventetiden, hotellovernatting og transport mellom flyplass og hotell.

Klager forsøkte flere ganger å få kontakt med SAS, både via telefon, chatbot og vanlig
chat. I sistnevnte begynte klager som nr. 55 i køen. Det tok over én time før klager fikk
kontakt. Klager fikk ingen konstruktive svar på det han spurte om, utover beskjed om å
ringe SAS sitt billettkontor, hvor det var umulig å komme gjennom. 

Klager med reisefølge reiste i henhold til SAS sin ombooking. Da de ankom Gardermoen,
ble de hentet av en bil som kjørte dem til en service-skranke. Klager fremviste billettene,
og spurte om hvor de skulle overnatte. Dette hadde de ansatte i skranken ingen
kjennskap til. Klager forklarte situasjonen, og viste til opprinnelig bestilling. Etter mye
diskusjon frem og tilbake ble de tilbudt rom på Scandic Hotel Holbergssplass i Oslo
sentrum, da det ifølge SAS ikke var flere ledige rom rundt Gardermoen. Når det gjaldt
transport, fikk de beskjed om å ta flytoget. Det var ikke langt å gå fra stasjonen til hotellet
- ca 700m. Klager gjentok at de hadde bestilt assistanse og benyttet rullestol. De fikk
da beskjed om at de kunne få refundert drosje fra stasjonen til hotellet, og retur. Dette
kunne klager av naturlige årsaker ikke akseptere, og de ba derfor om drosje. De fikk
ikke drosje, og klager måtte ordne dette på egenhånd. De ble så kjørt i rullestol til
drosjeplassen utenfor flyplassen, og deretter kjørt til hotellet. Neste morgen gjorde de
det samme retur.

Basert på ovenstående har klager fremlagt krav om refusjon av følgende kostnader:
- Taxi til Scandic Holbergs plass (1010 NOK).
- Kveldsmåltid på Vino al Tinto (600 NOK)
- Taxi fra hotell til flyplassen (989 NOK). 

Klager er av meget klar oppfatning at denne behandlingen av en kunde ikke er
akseptabelt i det hele tatt:
1. SAS var klar over at de måtte ha hotellovernatting. Det burde allerede vært bestilt før
de ankom Gardermoen, slik at en bare kunne hente reservasjonen ved service- skranken.
2. SAS var klar over at klager hadde bestilt assistanse, og kunne således ikke sende dem
av gårde med Flytoget til Oslo sentrum.
3. Klager fikk servert direkte løgn i service skranken. Klager og reisefølget sjekket selv om
det var ledige rom nær flyplassen. I hvert fall 3 hoteller hadde ledig, og hvorfor ble de
ikke tilbudt dette?  a. Radisson Blue b. Gardermoen hotel BB c. Scandic Gardermoen

Klagers betalte setebestilling ble også endret uten at de fikk noen beskjed om dette, og
kan ikke se at de har fått noen refusjon for seter.  Det var ikke hyggelig å bli flyttet på en
over tre-timers lang flytur.

Tjenesteyterne har i det vesentlige anført
Klager har rettet et krav mot SAS som består av dekning av taxi fra og til Gardermoen
samt måltid. SAS vil påpeke at i situasjoner
hvor det skjer endringer i reiserute og dette medfører en overnatting, så blir det ikke
automatisk booket hotell, slik det også ble
informert om via chat.

Passasjerer som får en rute med overnatting underveis i reisen, må booke hotell på egen
hånd også få dette dekket av Customer Care etter reisen. Klager opprettet en sak hos
Customer Care og fikk bekreftet at SAS ville dekke utgiftene, men beklageligvis ble saken
hengende i systemet da den ble sendt til refusjon for refundering av seter.

Det er imidlertid i dag utbetalt totalt NOK 2,563 (989 + 1010 + 564) til klager og
informasjon samt beklagelse grunnet lang håndteringstid er sendt pr epost.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5 og 7. I henhold
til bestemmelsene faller retten til standarderstatning bort i tilfeller hvor passasjeren
opplyses om innstillingen minst to uker før avreise. Klager ble opplyst om kanselleringen
den 31. mai 2021. Kanselleringen gir med dette ikke rett til standarderstatning.

Når det gjelder kostnader til mat i forbindelse med omrutingen, mener nemnda at klager
har rett på refusjon av dette i henhold til forpleiningsreglene i EU-forordning 261/2004
artikkel 9. Klager har fremlagt kvittering fra restaurant Vino al Vino, på totalt 600 NOK.
Slik nemnda forstår det var det to middagsretter, og tre stk Pellegrino (vann). 

Ved kansellering har en også rett på refusjon av transport mellom flyplass og
innkvarteringssted, jf. EU-forordning 261/2004 artikkel 9 nr. 1 bokstav c). Klager pådro
seg taxiutgifter på totalt 1999 NOK. Det er fremlagt kvitteringer for begge turene
(fra flyplass til hotell, og tilbake fra hotell til flyplass). Klager har anført at de først
fikk beskjed om å ta flytoget og gå fra flytoget til hotellet. Deretter fikk de tilbud om
å ta flytoget, og så ta taxi fra togstasjonen til hotellet tur/retur. Klager anså dette
uakseptabelt, da de benyttet rullestol og hadde bestilt assistanse.  De fremgår av
EU-kommisjonens veileder til EU-forordning 261/2004 punkt 4.3.2 at omfanget av
tilstrekkelig forpleining vurderes i hvert enkelt tilfelle, under hensyn til passasjerenes
behov under de aktuelle omstendighetene, samt proporsjonalitetsprinsippet. Det
påpekes også (både i veilederen og selve artikkel 9), at det skal tas særlige hensyn til
handicappedes og bevegelseshemmedes behov, samt til barn som reiser alene. Klager
med reisefølge benyttet seg av rullestol, da de var dårlige til bens. Nemnda mener det
var rimelig å kreve dekning av taxi til og fra innkvarteringsstedet. Klager spurte om dette,
men fikk avslag. Det fremgår ovennevnte veileder, at i tilfeller hvor passasjeren selv
må besørge  forpleiningen, kan utgiftene kreves dekket i etterkant.  Nemnda anbefaler
med dette at SAS refunderer 1999 NOK til klager for utilstrekkelig forpleining på dette
området.

Til slutt vil nemnda vurdere om klager har rett på refusjon av summene som ble betalt
for spesifikke seter ombord. I tråd med SAS' lovnad i e-post av 10. august anbefaler
nemnda at SAS refunderer klagers utgifter til forhåndsbetalte seter ombord. 

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at SAS dekker klagers kostnader til middag og taxi til
og fra flyplass/hotell dersom dette ikke allerede er gjort. SAS anbefales også å refundere
summen klager betalte for spesifikke seter ombord.