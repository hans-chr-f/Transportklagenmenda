Vedtak i Transportklagenemnda - Fly

Sammendrag

Krav om kompensasjon som følge av forsinkelse på grunn av manglende bagasje.

Dato
01.12.2020

Saksnummer
2020-01786

Tjenesteytere
SAS

Klager har i det vesentlige anført

Klager og hans reisefølge skulle reise fra Sola til Spokane den 09. februar 2020. Fra Sola
skulle de først reise med SK1876 til København, deretter med SK943 til Chicago. Fra
Chicago skulle de reise videre med UA2046 til Spokane. Ved mellomlanding i Chicago,
måtte klager selv ta bagasjen gjennom tollen der. Imidlertid hadde ikke klagers bagasje
blitt med flyet fra Sola. Klager måtte derfor vente på bagasjen i Chicago og rakk dermed
ikke flyet videre til Spokane. 

Klager understreker at de ankom Chicago i god tid og at de hadde godt med tid i
bagasjehallen. Det var ikke SAS-personell tilstede og klager hadde ikke på forhånd fått
beskjed om at bagasjen ikke var på flyet. Klager anfører at de uten problemer hadde
rukket flyet videre til Spokane dersom bagasjen hadde vært med på flyet fra Sola. 

SAS hevder at årsaken til klagers forsinkelse var flyplassfasiliteter på flyplassen i Chicago.
Klager anfører at dette er feil og at den faktiske årsaken var at samarbeidspartneren til
SAS på Sola, WGH, ikke fikk med bagasjen på den opprinnelige flyvningen.

Klager har opplyst om at han ikke hadde noen ekstra utgifter av betydning som følg av
forsinkelsen, samt at han ble booket om av SAS. Klager ankom imidlertid sin destinasjon
et døgn for sent.

Klager krever kompensasjon i henhold til EU-forordning 261/2004 pålydende EUR 600
per reisende, som klager aksepterer at kan betales ut som 60 000 Eurobonuspoeng per
reisende.

Tjenesteyterne har i det vesentlige anført

SAS har ikke inngitt tilsvar i saken. I tidligere korrespondanse mellom klager og SAS, har
selskapet vist til at kanselleringen skyldtes flyplassfasiliteter. SAS har videre vist til at
bagasjen ikke fulgte med på det opprinnelige flyet på grunn av flyplassfasiliteter.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning i henhold til EU-forordning 261/2004 artikkel 6. jf. artikkel 7. Forsinkelse
etter forordningens artikkel 6 innebærer at en flyvning blir forsinket utover planlagt
avgangstidspunkt.

I dette tilfellet ankom klager sin endelige destinasjon et døgn senere enn planlagt som
følge av at bagasjen til klager ble forsinket fra Sola til Chicago. Den forsinkede ankomsten
skyldes altså ikke at en flyvning i seg selv var forsinket, og det foreligger dermed ikke en
forsinkelse i forordningens forstand. Nemnda kan derfor ikke se at det er grunnlag for å
utbetale standarderstatning etter EU-forordningen.

Spørsmålet blir derfor om klager kan kreve erstatning på annet grunnlag som følge av at
bagasjen kom for sent frem. Dette er altså et spørsmål om erstatning for ikke-økonomisk
tap. 

Når det gjelder adgangen til å utmåle erstatning for ikke-økonomisk tap har nemnda delt
seg i et flertall og et mindretall. 

Flertallet, lederen og bransjerepresentantene, mener at ikke-økonomisk tap ikke har
erstatningsrettslig vern i norsk erstatningsrett med mindre det finnes en særskilt
hjemmel for dette. Det gis i utgangspunktet kun erstatning for økonomisk tap. Verken
forordningen, luftfartsloven § 10-20 eller Montrealkonvensjonen inneholder en særskilt
hjemmel for erstatning for ikke-økonomisk tap. Nemnda flertall mener derfor at klager
ikke har krav på erstatning.

Mindretallet, forbrukerrepresentanten, mener at luftfartsloven § 10-20 gir hjemmel
for å kreve erstattet ikke-økonomisk tap. Bestemmelsen må etter mindretallet syn
forstås likt med Montrealkonvensjonen artikkel 19, som gjennom Walz mot Clickair
(C-63/09), heretter Clickair-dommen, er presisert slik at skadebegrepet også omfatter
ikke-økonomisk tap.

Clickair-dommen omhandler tolkningen av begrensningsregelen i Montrealkonvensjonen
artikkel 22, men har også relevans for forståelsen av artikkel 19.

I forbindelse med avgjørelsen gav generaladvokat J. Mazàk en uttalelse 26. januar 2010.
Der kom det frem følgende i avsnitt 22:

«Hverken på grundlag af ordlyden af Montrealkonventionens artikel 17, stk. 2, eller af
ordlyden af konventionens artikel 22, stk. 2, kan det udledes, at de kontraherende stater
har ønsket at begrænse luftfartsselskabets erstatningsansvar til økonomisk skade eller
derimod til ikke-økonomisk skade.»

Synspunktet ble fulgt opp i Clickair-dommen, som i sin konklusjon skriver følgende:
«Begrebet «skade«, som ligger til grund for artikel 22, stk. 2, i konventionen om indførelse
af visse ensartede regler for international luftbefordring, indgået i Montreal den 28. maj
1999, der begrænser luftfartsselskabernes ansvar for skade i tilfælde af bl.a. bortkomst
af bagage, skal fortolkes således, at det omfatter såvel økonomisk som ikke-økonomisk
skade.» 

Mindretallet mener etter det at luftfartsloven § 10-20 helt klart må tolkes i konformitet
med Norges forpliktelser etter Montrealkonvensjonen. Med bakgrunn i dette mener
mindretallet at luftfartsloven § 10-20 gir grunnlag for erstatning for både økonomisk og
ikke-økonomisk tap. Tilsvarende er lagt til grunn av Kjelland i «Flypassasjerers rettigheter
ved forsinkelse og kansellering» 1. utgave , 2013 s. 196-197.

Nemndas flertall er ikke enig i mindretallets tolkning av Click-Air dommen.

Nemnda anbefaler at klager ikke gis medhold. Avgjørelsen er fattet med den dissens som
fremgår over. 

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda - Fly anbefaler ikke at klager gis medhold.