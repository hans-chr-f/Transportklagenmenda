Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
09.07.2015

Saksnummer
687/14F

Tjenesteyter
Widerøes Flyveselskap AS

Krav om standarderstatning grunnet kansellering.

Klager har i det vesentlige anført:

Klager skulle reise fra Torp til Fort Lauderdale via København og New York den  11. april 2014
kl. 10:05. WF305 fra Torp til København ble kansellert. Klager ble etter mye om og men booket
om via London og New York den 13. april kl. 12:20.

Klager stiller seg kritisk til at hun ikke ble informert om sine rettigheter, eller at hun fikk
beskjed om kanselleringen på et tidligere tidspunkt. Hun ville kjøpt nye billetter med andre
selskap dersom hun hadde visst at hun ville fått full refusjon på opprinnelige billetter.

Klager krever standarderstatning i henhold til EU-forordning 261/2004. Videre krever klager
erstatning for ødelagt koffert.

Det vises for øvrig til klagers brev.

Widerøe har i det vesentlige anført:

WF305 ble kansellert som følge av en uforutsett teknisk feil, det vises til fremlagt
dokumentasjon. Hendelsen er ikke kompensasjonsberettiget da årsaken til kanselleringen ble
forårsaket av ekstraordinære omstendigheter utenfor Widerøes kontroll.

Ved en kansellering kan passasjerene velge ombooking eller å avbryte reisen mot full refusjon.
Klager valgte førstnevnte. Da dette var i påsken var det kun ledige plasser 2 dager senere.

Da klager ikke har rapportert kofferten skadet etter reise med Widerøe, kan flyselskapet
dessverre ikke imøtekomme krav om erstatning for denne.

Widerøe ønsker å refundere klagers utgifter til transport til/fra hjemsted, men kan på
grunnlag av ovennevnte dessverre ikke imøtekomme klagers krav utover dette.

Det vises for øvrig til Widerøes brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

Nemndas flertall, samtlige medlemmer unntatt forbrukerrepresentant Hanne Beth
Takvam Borge, er av den oppfatning at en teknisk svikt likevel kan komme så uventet
at flyselskapet ikke har reelle muligheter til å forhindre feilen eller overvinne følgene
av den uten at det går ut over passasjerene. I slike tilfelle er ikke flyselskapet pliktig
til å betale erstatning til den reisende. Det er flyselskapet som må godtgjøre at det
foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå innstillingen.

Nemndas mindretall, forbrukerrepresentant Hanne Beth Takvam-Borge, er av en
annen oppfatning. Slik mindretallet ser det ligger det innen flyselskapets sedvanlige
aktivitetsutøvelse å måtte løse tekniske feil, uavhengig av når feilen oppdages. Om
feilen er uforutsett eller ikke, er av liten betydning, da det ikke er unormalt at tekniske
feil kan oppstå. Mindretallet legger derfor til grunn at det som hovedregel vil være
flyselskapet som må bære ansvar for teknisk svikt, også når teknisk svikt oppstår
uventet. I slike tilfeller er flyselskapet som hovedregel pliktig å betale erstatning til de
reisende. Unntak kan tenkes, i tilfeller som ligger utenfor flyselskapets kontrollsfære,
eksempelvis ved streik, kollisjon med fugl, terrorhandlinger eller værforhold. Det
er flyselskapet som må godtgjøre at de har truffet alle rimelig tiltak for å unngå
kanselleringen.

Kanselleringen skyldtes i dette tilfellet oljelekkasje i motoren.

Saken er forelagt Luftfartstilsynet som ikke har noe å bemerke til Widerøes beskrivelse av den
tekniske feilen eller den fremlagte dokumentasjon.

Nemndas flertall legger på bakgrunn av de foreliggende opplysninger til grunn at feilen
oppsto uten forvarsel til tross for at rutinemessig teknisk vedlikehold var gjennomført.

I den foreliggende situasjon var det etter flertallets vurdering ikke praktisk mulig å
treffe tiltak for å unngå feilen eller kanselleringen. Kanselleringen gir derfor ikke rett til
standarderstatning etter EU-forordningen, og flertallet finner ikke å kunne anbefale at klager
gis medhold i sitt krav om standarderstatning.

Mindretallet har kommet til at flyselskapet ikke har godtgjort at feilen er utenfor
flyselskapets kontrollsfære. Mindretallet er følgelig av den oppfatning at klager har rett
til standarderstatning.

Ved kansellering har passasjeren valget mellom omruting snarest mulig på tilsvarende
transportvilkår til bestemmelsesstedet, eller refusjon. Flyselskapet plikter i henhold
til EU-forordningen å gi berørte passasjerer en skriftlig informasjon om rettighetene,
jf. forordningen artikkel 14 nr. 2. Det er således ikke tilstrekkelig kun å ha generell
informasjon om rettighetene på hjemmesiden. En samlet nemnd er av den oppfatning
at Widerøe ikke har oppfylt sin informasjonsplikt i dette tilfellet.

Widerøe tilbød omruting to dager senere. En samlet nemnd er enig med klager i
at dette ikke var tilfredsstillende så lenge det fantes andre, og vesentlig bedre,
alternativer med andre selskap (Norwegian).

Manglende oppfyllelse av informasjonsplikten samt mangelfull omruting gir i seg selv ikke
grunnlag for erstatning. Det fremkommer ikke opplysninger om at den forsinkede avreise/
ankomst påførte klagerne utgifter.

Widerøe er i henhold til luftfartsloven § 10-18 ansvarlig for skadet eller ødelagt bagasje
med mindre skaden skyldes reisegodsets egen beskaffenhet eller feil eller mangler ved
reisegodset.

Mottas innskrevet reisegods uten klage fra mottakerens side, formodes godset å være utlevert
i god stand om ikke annet blir godtgjort, jf. luftfartsloven § 10-26 første ledd.

Klagerne påpekte ikke skaden da de forlot flyplassen. Kofferten formodes da henhold til
ovennevnte regel å ha vært i god stand. Widerøe aksepterer ikke ansvar for skaden, og
nemnda finner på bakgrunn av de foreliggende opplysninger ikke sannsynliggjort at skaden
oppstod mens bagasjen var i Widerøes varetekt.

Vedtak:

Transportklagenemnda-fly finner ikke å kunne anbefale at klager gis medhold i sitt krav
om standarderstatning. Nemnda er enig med klager i at Widerøe ikke har gitt tilstrekkelig
informasjon samt at klagerne burde ha blitt omrutet tidligere.