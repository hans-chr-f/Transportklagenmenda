Vedtak i Transportklagenemnda
- Kollektivreiser

Sammendrag

Krav om refusjon av flybussbillett og drosjeutgifter.
Anført at bussen kjørte av gårde fem minutter før tiden.

Dato
12.12.2022

Saksnummer
2022-01660

Tjenesteytere
Flybussen - Stavanger

Klager har i det vesentlige anført

Klager anfører at hun skulle ta flybussen fra Stavanger bussterminal til Sola lufthavn
om morgenen den 7. august 2022, men at bussjåføren kjørte fem minutter før oppsatt
avgangstid, som var kl. 08.25.

Klager anfører at hun var mindre enn 100 meter unna og sprang og rakk ut hånden, men
at sjåføren kjørte likevel. Klager anfører at siden det var såpass få avganger, måtte hun ta
drosje for å rekke flyet. Klager anfører at det heller ikke var noen rutebuss hun kunne ta
for å rekke flyet.

Klager anfører at hun har en drosjekvittering som viser at taksameteret startet kl. 08.23,
som er to minutter før bussen egentlig skulle ha dratt. Klager anfører at hun fikk tak i
en drosje som tilfeldigvis kjørte forbi bussterminalen like etter at sjåføren hadde kjørt.
Klager anfører at siden det er så få avganger, er det spesielt viktig at sjåførene drar fra
holdeplassene på en punktlig måte.

Klager anfører at hun krevde at Flybussen dekker drosjeutgiftene pålydende 471 kroner,
men at sporingssystemet til Flybussen viste at bussen kjørte fra Stavanger Bussterminal
kl. 08.28, noe som ikke samsvarer med når bussen kjørte i virkeligheten.

Klager krever refusjon av både bussbilletten på 149 kroner og drosjeutgiftene på 471
kroner.

Tjenesteyterne har i det vesentlige anført
Klager hadde kjøpt billett på Boreals flybussavgang fra Stavanger bussterminal til
Stavanger lufthavn den 7. august 2022 kl. 07.25. Klager kan benytte billetten på alle
avganger på den datoen som billetten er kjøpt for, og hun kunne dermed ta avgangen kl.
08.25 fra Stavanger bussterminal i stedet.

Klager hevder at Flybussen gikk fem minutter før oppsatt avgangstid. Boreals
sporingssystem viser hvor bussene har vært til enhver tid helt nøyaktig på sekundet.
Dette sporingssystemet viser at Flybussen ankom bussterminalen kl. 08.27.44 og ennå
sto parkert på bussterminalen kl. 08.30.45, noe som er etter passeringstidspunktet
som var 08.25. Det vises til vedlegg som viser skjermbilde fra Boreals sporing for aktuell
avgang.

Ut ifra Boreals sporingssystem stemmer ikke klagers påstand om at Boreal kjørte fem
minutter før oppsatt avgangstid. Klager har dermed ikke krav på refusjon i henhold til
Boreals reisegaranti.

Nemnda bemerker

Klager krever refusjon av flybussbillett og drosjeutgifter. Klager har anført at bussen
kjørte fra Stavanger bussterminal før oppsatt avgangstid, som var kl. 08.25 den 7. august
2022.

På bakgrunn av fremlagt forklaring og dokumentasjon fra selskapet finner nemnda å
kunne legge til grunn at bussens dører var åpne ved Stavanger bussterminal kl. 08.27.44.
Nemnda finner det derfor sannsynliggjort at bussen ikke gikk før tiden, og nemnda kan
således ikke anbefale at klager gis medhold.

Vedtak

Transportklagenemnda kan ikke anbefale at klager gis medhold.