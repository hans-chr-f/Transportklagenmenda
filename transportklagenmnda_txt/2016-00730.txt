Vedtak i Transportklagenemnda - Fly

Sammendrag

Krav om refusjon av billettpris ved forsinkelse.

Dato
16.05.2017

Saksnummer
2016-00730

Tjenesteytere
Norwegian

Klager har i det vesentlige anført

Klager reiste med Norwegians flyvning DY7147 fra London Gatwick (LGW) til Boston (BOS)
4. mai 2016. 

Flyvningen ble først forsinket med nesten seks timer, hvor passasjerene ble sittende
ombord i flymaskinen. Passasjerene ombord fikk hverken mat eller drikke. Det ble
opplyst at flyet hadde vært til teknisk vedlikehold i Birmingham i en uke, og flyet ankom
London Gatwick halvannen time for sent. Videre ble det opplyst om at det var noe galt
med toalettene. 

Klager anfører at kabinpersonalet gjemte seg foran i flyet, og at passasjerer som
kontaktet crewet ble skjelt ut. Da klager henvendte seg i galley satt kabinpersonalet og
spiste, og klager fikk hverken vann eller mat som etterspurt. Flere passasjerer var så
urolige at de ønsket å forlate flyet. Kabinpersonalet snakket heller ikke godt engelsk.

Da flyet endelig kom av gårde, brukte kabinpersonalet lang tid med å dele ut og selge
mat og drikke til sultne og tørste passasjerer. De som ikke hadde forhåndsbestilt mat,
fikk ikke noe tilbud, da det ikke var mer mat igjen ombord. Etter serveringen så ikke
klager mer til flyvningens kabinpersonale. 

Klager krever hel eller delvis refusjon av sin billett.

Tjenesteyterne har i det vesentlige anført
Klager krever refusjon av billettprisen. Da klager valgte å benytte seg av billetten, kan ikke
Norwegian imøtekomme klagers krav.

Klager har krav på refusjon i henhold til EU-forordning 261/2004 dersom flyvningen er
innstilt eller forsinket i mer enn fem timer, og passasjeren ikke velger å benytte seg av
billetten. 

Klager har kjøpt og benyttet en tjeneste, og Norwegian avviser på ovennevnte grunnlag
klagers refusjonskrav.

Nemnda bemerker

DY7147 fra London Gatwick (LGW) til Boston (BOS) 4. mai 2016 ble forsinket med over
fem timer.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7, jf artikkel 5 nr. 3, jf. EU-
domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

Klager har krevd "refusjon helt eller delvis av billetten". Klager har gjennomført flyreisen,
og refusjon er derfor ikke aktuelt. 

Nemnda skal imidlertid også vurdere om klager har krav på standarderstatning,
selv om det ikke er fremmet eget krav om dette fra klager. Begrunnelsen er at
standarderstatning etter forordningen er forbrukerorientert, som det tas hensyn til
under nemndsbehandlingen. 

Norwegian har ikke redegjort for årsaken til forsinkelsen i dette tilfellet, og klagers
opplysninger legges til grunn. Norwegian har ikke godtgjort at forsinkelsen i dette
tilfellet skyldtes en ekstraordinær omstendighet. Mye tyder derimot på at forsinkelsen
skyldtes teknisk feil, som flyselskapet er ansvarlig for. Klager har derfor krav på
standarderstatning etter EU-forordning 261/2004 med 600 euro.

Vedtak

Transportklagenemnda - fly anbefaler at Norwegian utbetaler til klager
standarderstatning på 600 euro.