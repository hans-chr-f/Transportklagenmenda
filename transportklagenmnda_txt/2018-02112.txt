Vedtak i Pakkereisenemnda

Sammendrag

Krav om prisavslag grunnet manglende utlevering av leiebil.

Dato
20.09.2018

Saksnummer
2018-02112

Tjenesteytere
Ving Norge AS

Klager har i det vesentlige anført

Klager bestilte en pakkereise for to personer med innkvartering i et dobbeltrom på Hotel
Oasis, Balchik, Bulgaria i perioden 18.06.2018 - 25.06.2018. Totalpris kr. 5.565.

Klager bestilte AVIS leiebil gjennom Ving som skulle hentes på flyplassen etter ankomst.

Før avreise søndag 17.06.2018 oppdaget klager at han hadde mistet førerkortet. Klager
meldte fra til Ving så raskt han kunne søndag kveld. Klager tok ut et midlertidig førerkort
som han kunne benytte ovenfor politiet i Bulgaria, men da klager ankom Varna, fikk han
ikke utlevert leiebilen av AVIS. 

Klager krever refusjon av leiebilens pris, kr. 1.825, minus et rimelig gebyr tilsvarende en
dags leie.

Det vises for øvrig til korrespondanse fra klager.

Tjenesteyterne har i det vesentlige anført
Klager krever kr. 1.825 refundert for leiebil klager ikke fikk tillatelse å hente ut av AVIS. 

Klager har ikke fått tillatelse å hente ut leiebil da han ikke hadde gyldig førerkort. Det
fremgår av klagers dokumentasjon at han kun hadde et midlertidig førerkort. 

Ving har vært i kontakt med Statens Vegvesen på telefon 22073000. De bekrefter at det
står skrevet at det er kun gyldig for kjøring i Norden på et midlertidig førerkort. Ving har
også funnet følgende tekst på deres nettsider: https://www.vegvesen.no/forerkort/har-
forerkort/mistet-forerkort Midlertidig kjøretillatelse "Den midlertidige kjøretillatelsen er
gyldig i 3 måneder. Du må ha med deg den midlertidige kjøretillatelsen under kjøring
sammen med gyldig legitimasjon. Tillatelsen er gyldig for kjøring i Norge, Sverige,
Danmark og Finland.". 

Ving viser til klagers egen dokumentasjon, Billett_Ving.pdf- På side 3 under viktig
informasjon. Ved utlevering av bilen kreves førerkort. 

Videre viser Ving til Viktig å vite med leiebil i Bulgaria som er tilgjengelig for klager før
avreise. https://www.ving.no/leiebil/bulgaria/informasjon#veta Avbestilling: "Kostnadsfri
avbestilling før avreise. Avbestilling etter utreise følger de vanlige reisevilkårene. Ingen
reduksjon i pris dersom du leverer før angitt tid". 

Etter hva Ving kan forstå, har klager ikke undersøkt eller sett hva som står på klagers
midlertidige førerkort vedrørende restriksjoner. Hadde klager oppdaget, eller hatt
kjennskap til restriksjonene til midlertidig førerkort, kunne klager ha kontaktet Ving før
avreise slik at klager kunne avbestilt leiebilen uten gebyrer. Når reisen har startet er det
100% gebyrer i henhold til reisevilkårene for avbestilling. 

Ving kan ikke se at klager skal kunne påberope seg at Ving skal betale for leiebil klager
ikke har fått tillatelse å hente ut, grunnet manglende gyldig førerkort. 

Det vises for øvrig til korrespondanse fra Ving Norge AS.

Nemnda bemerker

Klageren mistet sitt førerkort før avreise til feriedestinasjonen.  Han fikk utstedt en
midlertidig kjøretillatelse ved Statens Vegvesens trafikkstasjon.  Midlertidig kjøretillatelse
gjelder kun for kjøring i Skandinavia.  Det vises til at opplysninger om dette står både på
kjøretillatelsen samt fremgår av Statens Vegvesens nettsider:

"Den midlertidige kjøretillatelsen er gyldig i 3 måneder. Du må ha med deg den
midlertidige kjøretillatelsen under kjøring sammen med gyldig legitimasjon. Tillatelsen er
gyldig for kjøring i Norge, Sverige, Danmark og Finland.". 

Nemnda legger til grunn at det er klagerens ansvar å sørge for enten å ha gyldig
førerkort eller å avbestille leiebilen før avreise fra Norge.  Hadde det vært gjort ville
det ikke ha påløpt omkostninger.  Slik saken ligger an kan nemnda ikke anbefale at
arrangøren erstatter de påløpte utgiftene i forbindelse med leie av bil.

Vedtak

Pakkereisenemnda kan ikke anbefale at påløpte utgifter i forbindelse med leie av bil blir
erstattet.