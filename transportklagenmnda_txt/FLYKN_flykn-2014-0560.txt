Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
16.02.2015

Saksnummer
560/14F

Tjenesteyter
Aeroflot

Klager har i det vesentlige anført:

Klager skulle reise fra Oslo til Sofia via Moskva den 4. april 2014 kl. 13:20.

SU2175 fra Oslo til Moskva ble kansellert, slik at klager mistet sin videreforbindelse med
SU3560.

Klager ble booket om og innlosjert på hotell, og ankom Sofia 9 timer senere enn planlagt.

Klager krever standarderstatning 400 euro i henhold til EU-forordning 261/2004.

Det vises for øvrig til klagers brev.

Aeroflot har ikke avgitt uttalelse til klager eller til nemnda.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Aeroflot ved nemndas e-post av 6. juni 2014 med frist til 23. juli 2014 for
eventuelle bemerkninger. I e-posten opplyses det bl.a. om at flyselskapet har bevisbyrden
ved påberopelse av ekstraordinære omstendigheter som kan gi grunnlag for fritak for ansvar.
Det fremgår videre at nemnda vil legge passasjerens opplysninger til grunn dersom disse
ikke imøtegås av flyselskapet. Det blir også opplyst at saken vil bli forelagt nemnda selv om
flyselskapet ikke avgir uttalelse.

Aeroflot har i e-post til nemnda av 24. juli 2014opplyst at de vil undersøke saken og avgi
uttalelse. Slik uttalelse har ikke kommet, og nemndas avgjørelse treffes på bakgrunn av de
foreliggende opplysninger.

Nemnda legger på bakgrunn av de foreliggende opplysninger til grunn at klagers flygning fra
Oslo til Sofia via Moskva den 4. april 2014 ble kansellert.

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Aeroflot har verken svart klager eller nemnda. Selskapet har følgelig ikke godtgjort at
innstillingen skyldtes en ekstraordinær omstendighet som ikke kunne vært unngått selv om
alle rimelige tiltak var truffet. Kanselleringen gir etter dette rett til en standarderstatning på
400 euro. Nemnda anbefaler at Aeroflot utbetaler erstatningen.

Vedtak:

Transportklagenemnda - fly anbefaler at Aeroflot utbetaler 400 euro.

Vedtaket var enstemmig.