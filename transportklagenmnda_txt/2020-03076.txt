Vedtak i Transportklagenemnda
- Kollektivreiser

Sammendrag

Krav om refusjon av drosjeutgifter som følge av forsinkelse

Dato
09.11.2020

Saksnummer
2020-03076

Tjenesteytere
Vy

Klager har i det vesentlige anført

Klager skulle reise med tog fra Trondheim til Otta den 20. oktober 2019, for deretter
å reise videre med buss fra Otta til Stryn. Klager viser til at begge reisene ble utført av
Vy og at reisene skal korrespondere ut ifra reiseruta. Klager anfører at toget skulle ha
ankommet Otta kl. 02:44, og at bussen videre hadde avreise kl. 03:00. 

Imidlertid var toget forsinket fra start. Underveis ble det informert om at toget skulle ta
igjen den tapte tiden. Da klager ankom Otta, løp han til busstasjonen, men bussen hadde
allerede kjørt. Ettersom neste buss ikke gikk før dagen etter og klager måtte være på
jobb kl. 07:30, endte klager opp med å ta taxi. Klager søkte om refusjon, men fikk avslag.
Klager viser til at busstidene i etterkant har blitt endret, noe som kan skyldes at togene
ofte er forsinket.

Klager krever refusjon av utgifter til taxi pålydende kr 5 956.

Tjenesteyterne har i det vesentlige anført
Vy viser til at klager reiste med deres avgang 406 den 20. oktober 2019 som hadde
annonsert avgangstid fra Trondheim klokken 23:20 og annonsert ankomst til Otta
klokken 02:44 den 21 oktober.

Toget avgikk noe forsinket, klokken 23:37, og ankom Otta klokken 03:07, 23 minutter
forsinket. 

Vy viser til at klager ikke har bestilt en sammenhengende transport med tog og buss.
Avtale med Vy omfattet kun transport fra Trondheim til Otta med tog 406.
Vy viser til at de kan være ansvarlig for dekning av utgifter ved vesentlig forsinkelse
i henhold til selskapets transportvilkår § 7 B. I transportvilkårenes § 7 A er vesentlig
forsinkelse definert som en forsinkelse på mer enn 60 minutter på den aktuelle
strekningen.

Forsinket ankomst var 23 minutter forsinket og klager er dermed avskåret fra å kreve
erstatning som følge av forsinkelsen. Vy kan ikke imøtekomme klagers krav.

Vy viser forøvrig til at Trondheim, Kristiansand, Bodø og Stavanger ikke lenger er benevnt
i transportvilkårene da disse strekningene nå opereres av andre togselskap.

Nemnda bemerker

Klager krever refusjon av drosjeutgifter som følge av at et forsinket tog førte til at klager
ikke rakk planlagt buss til sin endelige destinasjon.

Det følger av Vys transportvilkår § 7 B at passasjeren kan fremme krav om dekning
av dokumenterte påregnelige direkte utgifter ved vesentlig forsinkelse. I henhold til
transportvilkårene som gjaldt på reisetidspunktet, defineres vesentlig forsinkelse som en
forsinkelse på mer enn 60 minutter på strekningen Trondheim – Oslo.

I dette tilfellet var forsinkelsen kun på 23 minutter, og nemnda kan ikke se at det er
grunnlag for at klager skal få refundert utgiftene til drosje. Nemnda bemerker at Vy og
Vy Buss er to ulike selskap, samt at Vy ikke er ansvarlig for eventuelle reiseruter som blir
satt sammen på Entur.

Vedtak

Transportklagenemnda - Kollektiv kan ikke anbefale at klager gis medhold.