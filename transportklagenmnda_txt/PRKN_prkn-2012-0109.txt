Vedtak i Pakkereisenemnda

Sammendrag

Saken gjelder flyforsinkelse og transitt-tider i New York

Dato
06.02.2013

Saksnummer
109/12

Tjenesteyter
RCCL

Sakens dokumenter ble lagt frem.

Klager: X

Turarrangør: RCCL

Antall reisende: 8

Reisens pris: ca. 120.000 kr.

Saken gjelder:

Saken gjelder flyforsinkelse og transitt-tider i New York

Klager anfører at flyreisen fra Oslo til Newark var ubehagelig med et trangt og simpelt
fly. Det var treg innsjekking og på grunn av en teknisk feil måtte de sitte å vente 1 t
ombord. De ankom Newark 1 ½ t forsinket, og dette sammen med de lange køene der
gjorde at de ikke rakk flyet til Orlando. De fikk hotell for natten av flyselskapet og fly til
Orlando neste dag og kom ombord på cruiseskipet.

De gikk glipp av ca. 1 dag i Orlando.

Ved hjemreise fra Newark ble det også 1 ½ t forsinkelse.

Klager mener det er beregnet for kort tid i transitt på Newark. Han mener også at RCCL bør ha
bemannet telefon slik at de kan nås fra USA til tross for tidsforskjellen.

RCCL har i sitt svar til klageren anført at de ikke har mulighet for å påvirke den såkalte
Minimum Connecting Time på flyplassen. Transitt-tider må derfor fastsettes etter de
regler som gjelder på flyplassen. På billetten er det oppgitt vakttelefon i USA.

Nemnda bemerker:

RCCL har til tross for flere oppfordringer ikke avgitt svar til Reklamasjonsnemnda. Det er
beklagelig at nemnda derfor ikke har fått deres syn på saken.

Men etter de saksbehandlingsregler som gjelder for nemnda, kan den i et slikt tilfelle
behandle saken og bygge på de opplysninger som foreligger.

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for prisavslag.

Forsinkelser av en viss varighet kan utgjøre en mangel.

Pkt.8 f) i Alminnelige vilkår for pakkereiser gir rett til prisavslag hvis en forsinkelse fører til
at oppholdet på reisemålet blir forkortet med mer enn 12 t på en reise av en varighet som
den foreliggende. Det er ankomst reisemålet som er avgjørende - at forsinkelsen skyldes en
kortere forsinkelse underveis som fører til en mistet videreforbindelse er uten betydning.
Selv om det endelige reisemål her var cruiseskipet, som de rakk selv om de kom mer enn 12
t forsinket til Orlando, inngikk også ca. 1 dag i Orlando i reisen. Denne dagen gikk de glipp av,
og reklamasjonsnemnda ser det slik at oppholdet på reisemålet dermed ble forkortet med ca.
1 dag. Nemnda finner derfor at klager er berettiget til 1 dagsandel i prisavslag. Dette utgjør
kr.12.000,-.

EU-forordning 261/2004 gir også passasjerer rett til erstatning hvis forsinkelsen på en flygning
som denne er på over 4 t og den ikke skyldes ekstraordinære omstendigheter. Reglene må
etter reklamasjonsnemndas mening forsås slik at de gjelder den enkelte flygning slik at hvis
en forsinkelse fører til at man mister en forbindelse, teller ikke den totale forsinkelse som
dermed oppstår med i beregningen av forsinkelsens lengde. Det er tidspunktet for landingen
som er avgjørende - venting i passkø eller på bagasje teller ikke med. Her var forsinkelsen
etter det opplyste på  1 ½ t og medfører dermed ikke rett til erstatning etter disse regler.

Vedtak:

Reklamasjonsnemnda for pakkereiser anbefaler at det gis et prisavslag på kr.12.000,-.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Eva Pettersen, Ving Norge AS

Helga Hermansen, Star Tour AS