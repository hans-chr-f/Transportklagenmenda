Vedtak i Transportklagenemnda - Fly

Sammendrag

Krav om standarderstatning grunnet kansellering og nektet ombordstigning.

Dato
10.03.2020

Saksnummer
2019-02875

Tjenesteytere
SAS
Virgin Atlantic
Delta Airlines

Klager har i det vesentlige anført

Klager skulle reise t/r Oslo - New York med SAS den 28. april - 3. mai 2019. SK907 fra Oslo
til New York den 28. april ble kansellert som følge av pilotstreik. Klager ble booket om
via Paris. I Paris ble klager nektet ombordstigning på videre flyvning med Virgin Atlantic.
Flyet gikk i rute, så klager regner med at overbooking var årsaken. Klager ble deretter
booket om til påfølgende dag med Delta Airlines. Her satt klager på økonomiklasse, til
tross for at han hadde booket plass på økonomi pluss med SAS.

Klager gjør oppmerksom på at Virgin Atlantic unngår å svare på hvorfor klager ble nektet
ombordstigning, og begrunner avslag om kompensasjon med av flyet gikk som normalt
etter ruteplanen.

Klager krever standarderstatning 600 euro for kanselleringen med SAS og 600 euro for
nektet ombordstigning med Virgin Atlantic. Videre krever han kompensasjon for å måtte
sitte på økonomiklasse når billetten han hadde betalt for var på økonomi pluss.

Tjenesteyterne har i det vesentlige anført
Delta Airlines har ikke avgitt uttalelse til nemnda.

Virgin Atlantic har i det vesentlige anført:

Flight VS25 den 28. april ankom endelig bestemmelsessted 33 minutter før oppsatt
landingstid. 

Virgin Atlantic kan av den grunn ikke imøtekomme klagers krav.

SAS har i det vesentlige anført:

Klager skulle reise med SK907 den 28. april og SK908 den 3. mai 2019, begge flyene
ble kansellert på grunn av streik blant 1409 piloter i SAS. Samtlige piloter i alle de
tre skandinaviske land ble tatt ut i streik som følge av brudd i forhandlingene rundt
kollektivavtalen. Dermed var det umulig for SAS å gjennomføre de planlagte rutene i
perioden mellom 26. april til og med 2. mai 2019. Pilotstreiken resulterte samlet i at 4015
fly ble innstilt, og det anslås at i alt 381 507 passasjerer ble påvirket.

Klager ble først omrutet til å reise samme dag med SK805 og VS025 via London til New
York. Imidlertid ble ombookingen til VS025 kansellert av Virgin Atlantic Airways. Klager
ble deretter omrutet av SAS til reise neste dag med DL002 fra London/Heathrow til New
York. 
Klager ble omrutet til reise med Delta i økonomiklasse. Den 30. juli utbetalte SAS 400
euro, tilsvarende NOK 3 875 for denne nedgraderingen.
På returreisen den 3. mai ble klager booket med Austrian Airlines i økonomiklasse, SAS
har nå utbetalt 400 euro også for denne nedgraderingen. 

Saken gjelder fastleggelsen av innholdet av artikkel 5 nr. 3 i EU-forordning 261/2004 om
unntak fra flyselskapets forpliktelse til å utbetale standard kompensasjon i medhold av
artikkel 5 nr. 1 litra c jf. artikkel 7 i tilfeller av innstilt flyavgang. Bestemmelsen i artikkel 5
nr. 3 lyder slik:
"Et utførende luftfartsselskap skal ikke være pålagt å betale erstatning i samsvar med
artikkel 7 dersom det kan godtgjøre at den innstilte flygingen skyldes ekstraordinære
omstendigheter som ikke kunne vært unngått selv om alle rimelige tiltak var truffet." 

Det er på det rene at kanselleringen av SK907 / SK908 skyldtes en prekær mangel på
tilgjengelige piloter som følge av pilotstreiken. Sakens sentrale tolkningsspørsmål er om
pilotstreiken utgjør "ekstraordinære omstendigheter" i forordningens forstand.

Lovlig streik er et viktig virkemiddel i en arbeidskamp, og det ligger utenfor
arbeidsgiverens kontroll å styre når streik skal tas i bruk som virkemiddel og hvor
omfattende streiken skal gjøres. Dette synspunktet må gjelde uinnskrenket i tilfeller der
streiken ikke kan føres tilbake til rettsstridige forhold på arbeidsgiverens side.

Verken EU- eller EØS-domstolen har tatt stilling til om lovlig (lokal) streik i flyselskapet
som har innstilt flyavganger, utgjør en ekstraordinær omstendighet i henhold til artikkel
5 nr. 3.
I mangel av et avgjørende prejudikat må det ses hen til EU domstolens generelle tolkning
av formuleringen "ekstraordinære omstendigheter", som blir utlagt slik i dom av 4. mai
2017 (C-315/15) premiss 22:

"Domstolen har heraf udledt, at det er begivenheder, der på grund af deres karakter
eller oprindelse ikke er et led i det pågældende luftfartsselskabs sædvanlige
aktivitetsudøvelse, og som ligger uden for luftfartsselskabets faktiske kontrol, der
kan kvalificeres som usædvanlige omstændigheder i den forstand, hvori dette udtryk
er anvendt i artikel 5, stk. 3, i forordning nr. 261/2004 (jf. i denne retning dom af
22.12.2008, Wallentin-Hermann, C-549/07, EU:C:2008:771, præmis 23, af 31.1.2013,
McDonagh, C-12/11, EU:C:2013:43, præmis 29, og af 17.9.2015, van der Lans, C-257/14,
EU:C:2015:618, præmis 36)."

Her blir det formulert to kumulative vilkår, og avgjørelsen av om disse vilkårene er
oppfylt beror på en konkret vurdering i det enkelte tilfellet. 

En lovlig streik, slik som pilotstreiken, er en omstendighet hvis opprinnelse skriver seg
fra at det er et institusjonalisert virkemiddel i arbeidskamp. Denne omstendighetens
karakter kan utledes bl.a. fra det faktum at arbeidstakere som tas ut i streik formelt –
om enn midlertidig – ikke lenger har posisjonen som arbeidstaker, og vil derfor være
unntatt fra arbeidsgiverens styrings- og instruksjonsrett. Begge disse forholdene viser at
pilotstreiken ikke var en del av SAS' "sædvanlige aktivitetsudøvelse".
Pilotstreiken lå også utenfor SAS' faktiske kontroll. Lovlig streik er som nevnt et viktig
virkemiddel i en arbeidskamp, og det ligger utenfor arbeidsgiverens kontroll å styre
når streik skal tas i bruk som virkemiddel og hvor omfattende streiken skal gjøres.
Dette synspunktet må gjelde uinnskrenket i tilfeller der streiken ikke kan føres tilbake til
rettsstridige forhold på arbeidsgiverens side.

Det følger av det foregående at pilotstreiken tilfredsstiller de to kumulative vilkårene som
EU-domstolen i en rekke saker har stilt opp. Det kan derfor
konkluderes med at streiken utgjør "ekstraordinære omstendigheter" i forordningens
forstand.

Også tungtveiende reelle hensyn taler for å anse pilotstreiken som en ekstraordinær
omstendighet. Det er beregnet at utbetaling av standard kompensasjon ville ha
oversteget 1 milliard kroner, dersom alle passasjerene som har blitt rammet av innstilte
avganger som følge av streiken skulle kunne kreve slik kompensasjon. Ved fortsatt streik
ville man etter kort tid oppleve at størrelsen på de totale kompensasjonskravene ville
ha oversteget pilotenes opprinnelige lønnskrav i forhandlingene. Det ville altså ha blitt
mer kostbart for SAS å fortsette forhandlingene og utbetale standard kompensasjon
til passasjerer, enn å akseptere pilotenes lønnskrav. Dette illustrerer at dersom en slik
streik ikke blir anerkjent som en ekstraordinær omstendighet i forordningens forstand,
vil forordningens regler om standard kompensasjon gripe direkte, og med betydelig
kraft, inn i arbeidskamp-instituttet til fordel for arbeidstakersiden. Det vil re-definere
streik som virkemiddel i flybransjen på en måte som i realiteten vil underminere den
forhandlingsmodellen som streikeretten er en del av. En slik konsekvens er urimelig og i
strid med nevnte forhandlingsmodell, og referansen til streik i fortalens punkt 14 viser at
en slik konsekvens ikke har vært tilsiktet med forordning 261/2004.

Under henvisning til fortalens punkt 14 og TUIfly-dommen er det nødvendig å trekke en
skillelinje mellom lovlig streik som virkemiddel i arbeidskamp og uhjemlede aksjoner
iverksatt av arbeidstakere. TUIfly-dommen gjaldt en uhjemlet aksjon iverksatt av
arbeidstakere, og har derfor ingen overføringsverdi til nærværende sak. TUIfly-dommen
gjaldt en spontan sykemeldingsaksjon blant cockpit- og kabinpersonale som følge av
flyselskapet TUIflys meddelelse om omorganiseringer i selskapet. Domstolen la til grunn
at en slik sykemeldingsaksjon ikke er en ekstraordinær omstendighet i forordningens
forstand. Saken gjaldt altså en uhjemlet aksjon på arbeidstakernes eget initiativ uten
at det forelå noen tvist mellom en fagforening og flyselskapet. En slik aksjon bør ikke
gis rettslig legitimitet ved at den anerkjennes som en ekstraordinær omstendighet i
forordningens forstand. Streik er derimot et institusjonalisert og lovlig virkemiddel ved
tvist mellom fagforening og arbeidsgiver.

SAS utnyttet alt det personell og materiell, og alle de økonomiske midler, som selskapet
rådet over, for å avverge og redusere konsekvensene av pilotstreiken. Alle rimelige tiltak
ble utført. Andre avbøtende tiltak var ikke mulig å gjennomføre i den aktuelle perioden,
og under enhver omstendighet ville eventuelle andre mulige tiltak klart ha vært urimelig
belastende for virksomheten. 

Flyselskapet er ansvarsfri i medhold av artikkel 5 nr. 3 såfremt innstillingen ikke kunne
vært unngått selv om alle rimelige tiltak var truffet.

SAS kan på grunnlag av ovennevnte ikke imøtekomme klagers krav om
standarderstatning i henhold til EU-forordning 261/2004.

Nemnda bemerker

Klager skulle reise t/r Oslo - New York med SAS den 28. april - 3. mai 2019. SK907
fra Oslo til New York den 28. april ble kansellert som følge av pilotstreik. Klager ble
booket om via Paris. I Paris ble klager nektet ombordstigning på videre flyvning med
Virgin Atlantic. Flyet gikk i rute, så klager regner med at overbooking var årsaken.
Klager ble deretter booket om til påfølgende dag med Delta Airlines. Her satt klager på
økonomiklasse, til tross for at han hadde booket plass på økonomi pluss med SAS. Klager
krever standarderstatning 600 euro for kanselleringen med SAS og 600 euro for nektet
ombordstigning med Virgin Atlantic. Videre krever kan kompensasjon for å måtte sitte på
økonomiklasse når billetten han hadde betalt for var på økonomi pluss.

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5 og 7.

Klager har fremsatt krav om standarderstatning med 600 euro.

I dette tilfellet skyldtes kanselleringen en lovlig streik blant pilotene i SAS.

EU-forordningen nevner i sin fortale at streik kan være et eksempel på en ekstraordinær
omstendighet som medfører at flyselskapets forpliktelser bør være begrenset eller
bortfalle. Forordningen sier imidlertid ikke at enhver streik som rammer flyselskapets
drift må anses å ligge utenfor dettes kontroll. Forordningen sier heller ikke om det skal/
bør skilles mellom streik i eget selskap eller streik hos andre.

EU-domstolen avsa 17. april 2018 en dom i sak C-2018/258 vedrørende såkalt «ville
streiker». Det dreide seg om massiv sykemelding av de ansatte som svar på at et
flyselskap uventet varslet en omorganisering av selskapet.
Domstolen bemerket at forordningen fastsetter to kumulative betingelser for at en
begivenhet kan betegnes som «ekstraordinære omstendigheter»:

1) Den må ikke på grunn av sin karakter eller opprinnelse være en del av flyselskapets
sedvanlige aktivitetsutøvelse, og
2) den skal ligge utenfor selskapets faktiske kontroll.

Det bemerkes videre at det forhold at det fremgår av fortalen til forordningen at streik
kan være å anse som en særlig omstendighet, ikke betyr at en streik nødvendigvis og
automatisk gir grunnlag for ansvarsfritak. Det må vurderes fra sak til sak om de to
ovennevnte betingelser er oppfylt.
Det påpekes videre at begrepet "ekstraordinære omstendigheter" skal tolkes strengt.

I den aktuelle saken mente EU-domstolen at de to betingelsene ikke var oppfylt, idet
omstrukturering og reorganisering er en del av den normale forvaltningen av en
virksomhet. Flyselskapene kan følgelig regelmessig bli konfrontert med uenighet og
konflikter med hele eller deler av sitt personale i forbindelse med sin aktivitetsutøvelse.
En streik er en risiko selskapet løper ved slik omstrukturering/reorganisering og er en del
av flyselskapets aktivitetsutøvelse. Den aktuelle streiken mente retten ikke kunne anses
å ligge utenfor flyselskapets effektive kontroll ettersom den skyldtes en avgjørelse truffet
av selskapet.

EU-dommen har etter nemndas oppfatning betydning for alle streiker, ikke bare de som
kan betegnes som "ville streiker". Det er uttalt i dommen at om streiken er lovlig eller
ikke i henhold til nasjonal lovgivning, er uten betydning.

Etter dette vil streik blant ansatte i eget selskap, lovlig eller ulovlig, ikke automatisk anses
som en "ekstraordinær omstendighet" i forordningens forstand dersom den på grunn
av sin karakter eller opprinnelse må anses for å være en del av flyselskapets vanlige
aktivitetsutøvelse og må anses å ligge innenfor selskapets faktiske kontroll.

Nemnda er imidlertid av den oppfatning at det ville føre for langt å tolke dommen slik
at enhver streik blant flyselskapenes ansatte generelt ikke kan være å anse som en
ekstraordinær omstendighet. Hver sak må undergis en konkret prøvning av om det
foreligger ekstraordinære
omstendigheter slik domstolen gir uttrykk for. Avgjørelsen skal foretas basert på
forholdene i det konkrete tilfellet, holdt opp mot de vilkår EU-domstolen stiller opp i sin
praksis.

Basert på redegjørelsen fra SAS og fremlagt dokumentasjon legger nemnda følgende til
grunn:

Nærværende sak gjelder en pilotstreik som ble innledet 26. april 2019 på bakgrunn
av beslutninger fra fire fagforeninger i henholdsvis Sverige, Norge og Danmark.
Tvisteområdene gjaldt i hovedsak arbeidstid, turnusplanlegging, lønnskrav og oppsagte
avtaler om bl.a.outsourcing, videre karriereveier og seniorordninger. Pilotforeningene var
organisert i SPG, som til sammen representerte 1409 av flyselskapets piloter i
Skandinavia. Den 1. april avbrøt pilotforeningene forhandlingene med flyselskapet. Den
2. april varslet SPG om streik fra 26. april. Deretter ble det innledet megling mellom
pilotforeningene og flyselskapet i Sverige, Norge og Danmark. Den 25. april fremsatte
meglerne forslag til løsning av konflikten. Flyselskapet godtok meglernes forslag som
blant annet medførte 2,3 % lønnsøkning, noe som lå innenfor merket for 2019. SPG avslo
tilbudet og holdt fast ved sitt opprinnelige krav om blant annet 13 % lønnsøkning over tre
år. SAS svarte samme dag at selskapet som følge av streikevarselet nå igangsatte tiltak
for å begrense de negative følgene for kundene.

Den 26. april utlyste de norske, svenske og danske pilotforeningene streik som omfattet
samtlige piloter i selskapet. Den 1. mai møttes partene hos Riksmekleren i Oslo. Etter
lange forhandlinger ble partene enige sent om kvelden den 2. mai og streiken ble
avblåst.

Pilotstreiken pågikk i sju dager og omfattet samtlige piloter i SAS. Det var følgelig umulig
for selskapet å utføre planlagte flygninger i denne perioden. Cirka 4000 flygninger ble
innstilt og cirka 360 000 passasjerer ble rammet. Nemndas flertall legger etter dette til
grunn at streiken ble igangsatt av fagorganisasjonene etter at de hadde takket nei til
meklernes forslag til løsning, mens flyselskapet derimot aksepterte meklernes forslag.
Før streiken ble et faktum hadde arbeidstakersiden sagt opp kollektivavtalene, og
forhandlinger hadde pågått mellom
fagorganisasjonene og SAS over tid. Det var følgelig ikke her tale om en streik som en
spontan følge av en plutselig og overraskende handling
fra arbeidstakersiden, slik tilfellet var i saken om "ville streiker" som EU-dommen
omhandler.

På bakgrunn av ovennevnte har nemnda kommet til
at den aktuelle streiken ikke på grunn av sin karakter eller opprinnelse kan anses å være
en del av flyselskapets sedvanlige aktivitetsutøvelse, og at den videre må anses å ligge
utenfor selskapets faktiske kontroll.
Nemndas syn er følgelig at selskapet har godtgjort at streiken som ledet til
kanselleringen må anses som en ekstraordinær omstendighet i forordningens forstand.

For at selskapet ikke skal være pliktig til å betale erstatning etter forordningen,
kreves dessuten at selskapet godtgjør at det ikke kunne unngått de ekstraordinære
omstendighetene som medførte kanselleringen, selv om alle rimelige tiltak var truffet.
Relevante momenter for denne vurderingen vil etter nemndas syn blant annet være
selskapets økonomiske ressurser, streikens omfatning og varighet og hvem som streiket.

Som det fremgår ovenfor var dette en meget omfattende streik som berørte 1400
piloter og omtrent 4000 flygninger samt flere hundre tusen passasjerer. Etter det
opplyste forsterket SAS sin organisasjon og sitt personale, de tilbød ombookinger og
avbestillinger, erstattet flybilletter som passasjerene kjøpte hos andre flyselskaper og
inngikk avtaler med andre selskaper for å øke mulighetene til å ombooke passasjerer.
Etter dette er det nemndas syn at SAS igangsatte alle rimelige tiltak for å unngå den
ekstraordinære omstendigheten og konsekvensene av denne.

En kansellert flyavgang som følge av angjeldende pilotstreik gir etter dette ikke rett til
standarderstatning i henhold til EU-forordning 261/2004.
Til orientering har Allmänna reklamationsnämnden i Sverige behandlet denne streiken
i forsterket nemnd og kom enstemmig til samme resultat, jf. sak 2019-07890 av
29.08.2019.

Selv om forordningen ikke kommer til anvendelse, begrenser den ikke passasjerers rett
til erstatning på annet grunnlag, jf. forordningen artikkel 12 nummer 1. I henhold til
luftfartsloven § 10-20/Montrealkonvensjonen artikkel 19 er flyselskapet ansvarlig for tap
som følge av kansellering med mindre det godtgjør at det har tatt alle
forholdsregler som med rimelighet kan kreves for å unngå tapet, eller at dette ikke har
vært mulig for dem.

Nemnda mener at flyselskapet ikke kan holdes ansvarlig for økonomisk tap i medhold av
luftfartsloven § 10-20 heller, og viser til begrunnelsen ovenfor. Flyselskapet må sies å ha
godtgjort at det har tatt alle forholdsregler som med rimelighet kan kreves for å unngå
tapet også i luftfartslovens og Montrealkonvensjonens forstand. Noe krav
om erstatning for økonomisk tap er heller ikke krevet.

Klager har imidlertid krevet kompensasjon for at han ble plassert i vanlig økonomiklasse
på tross av at han hadde betalt for økonomi pluss.
Klager ble omrutet til reise med Delta i økonomiklasse.  SAS har utbetalt 400 euro,
tilsvarende NOK 3 875 for denne nedgraderingen.
På returreisen den 3. mai ble klager booket med Austrian Airlines i økonomiklasse, SAS
har nå utbetalt 400 euro også for denne nedgraderingen. Etter nemndas syn har klager
med dette mottatt rimelig kompensasjon for nedgraderingene.

Klager har videre reist krav om 600 euro for nektet ombordstigning med Virgin Atlantic.
Selskapet har i sitt svar til nemnda ikke nevnt noe om hvorfor klager ikke kom med flyet,
men har bare svart at flyet var i rute og at klager derfor ikke har krav på erstatning.
Ettersom selskapet ikke har svart på det klagen gjelder, og ombookingen i følge SAS ble
kansellert av Virgin Atlantic, legger nemnda til grunn at klager ble nektet ombordstigning
mot sin vilje slik han hevder.

Dersom passasjerer nektes ombordstigning mot sin vilje, skal flyselskapet i henhold
til EU-forordning 261/2004 artikkel 4 umiddelbart gi dem erstatning i samsvar med
forordningens artikkel 7.

Nemnda anbefaler etter dette at Virgin Atlantic betaler standarderstatning med 600 euro
til klager.

Vedtak

Transportklagenemnda - fly anbefaler at Virgin Atlantic betaler standarderstatning med
600 euro til klager.