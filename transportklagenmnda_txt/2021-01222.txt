Vedtak i Transportklagenemnda
- Kollektivreiser

Sammendrag

Krav om frafall av ilagt gebyr.

Dato
11.11.2021

Saksnummer
2021-01222

Tjenesteytere
Ruter

Klager har i det vesentlige anført

Klager reiste med T-banen fra Ullevål stadion i retning Sognsvann da han ble ilagt gebyr
for manglende gyldig billett. Klager fastholder at hans billett ble kjøpt før kontrollen kom,
men at kontrolltidspunktet ikke viser tidels sekunder. Billettkjøpet var kl. 10:20:21 og
kontrolltidspunktet var kl.10:20. 

Klager krever at Ruter frafaller gebyret.

Tjenesteyterne har i det vesentlige anført
Klager ble stoppet i billettkontroll om bord på t-banelinje 5 den 15. juli 2021. På gebyret
er det notert at klager ikke kunne finne billetten da kontrolløren kom. I ettertid har klager
sendt inn billett bestilt i RuterBillett-appen bestilt kl. 10:20:21, denne billetten ble ikke
fremvist i kontrollen. 

Klager hevder å ha reist fra Ullevål stadion hvor den aktuelle banen ankom kl. 10:19:32
og kjørte kl.10:20:24. Ruter finner det rart at billetten som ble kjøpt 3 sekunder før t-
banen kjørte fra Ullevål stadion, ikke var mulig å oppdrive da kontrollen kom. Det tar mer
enn 3 sekunder for t-banen å lukke dørene samt kjøre fra stasjonen, hvilket innebærer at
klagers billett ble kjøpt for sent. 

Ruter viser til selskapets reisevilkår punkt 3 bokstav d hvor det fremgår at passasjeren
skal kunne fremvise billett til personalet på oppfordring. 
Ruter kan på ovennevnte bakgrunn ikke imøtekomme klagers krav.

Nemnda bemerker

Klager ble ilagt gebyr 15. juli 2021 på T-banen fordi han ikke kunne fremvise gyldig billett.

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.. 

Klager anfører at billett ble kjøpt før kontrollen og mener derfor at gebyret bør frafalles. 

Ifølge fremlagt sanntidslogg fra Ruter ankom t-banen Ullevål stadion kl. 10:19:32
og kjørte derfra kl. 10:20:24. Nemnda bemerker at mobilbillett skal kjøpes før
ombordstigning. Klagers billett ble kjøpt kl.10:20:21. Ruter har opplyst at det tar mer enn
tre sekunder fra dørene lukkes til T-banen har kjørt fra stasjonen. Nemnda finner det ikke
sannsynlig at klagers billett var kjøpt og bekreftet før påstigning, og vilkårene for å ilegge
gebyr var dermed til stede. Nemnda viser også til at ifølge gebyrrapporten var grunnen
ileggelse av gebyr at klager ikke fant billetten. 

Nemnda kan ikke anbefale at klager gis medhold.

Vedtak

Transportklagenemnda finner ikke å kunne anbefale at klager gis medhold.