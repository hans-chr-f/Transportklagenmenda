Vedtak i Pakkereisenemnda

Sammendrag

Krav om erstatning grunnet forsinkelse.

Dato
..

Saksnummer
277/13P

Tjenesteyter
Apollo Reiser AS

Saken gjelder:

Krav om erstatning grunnet forsinkelse.

Klager har i det vesentlige anført:

Klager skulle reise fra Oslo til Kreta den 28. september 2013 kl. 17:55 med Novair, rute nr.
NVR253. Flyavgangen ble forsinket med 11,5 timer grunnet teknisk feil. Klager og hennes
reisefølge fikk dårlig forklaring og ingen informasjon om deres rettigheter.

Klager krever erstatning for forsinkelsen i henhold til EU-forordning 261/2004.

I tillegg krever klager erstatning for en tapt natt på hotellet på Kreta og frokost som de
hadde betalt for. Klager mener de har krav på en dagsandel av reisens grunnpris pr. person i
refusjon. Hun viser til informasjon om forsinkelser på Apollos nettsider og Alminnelige vilkår
for pakkereiser pkt. 8.2 f)

Apollo har i det vesentlige anført:

Forsinkelsen på denne avgangen skyldtes at det ble oppdaget en defekt aktuator da maskinen
kom til Gardermoen fra Santorini på ettermiddagen. Denne måtte skiftes ut og ny del ble
bestilt. For å unngå ytterligere følgeforsinkelser, ble det besluttet å leie inn en sub-charter for
flyvningen Gardermoen-Kreta tur/retur. Det tok en del tid å skaffe den nye maskinen, noe som
førte til forsinkelsen på denne avgangen.

Apollo anser at forsinkelsen skyldtes en teknisk feil som ikke kunne vært forutsett, og er
derfor av den formening at det ikke er grunnlag for kompensasjon i dette tilfellet. Det er gitt
forpleining i henhold til regelverket under forsinkelsen.

Apollo viser til kopi av logg og mailinformasjon fra teknisk avdeling i Novair.

Nemnda bemerker:

Klageren tar i sin mail opp en rekke forhold ved hotellet, maten, hva all inclusive omfattet,
håndtering av tax-free innkjøp etc. Kravet som er fremsatt, gjelder imidlertid det forhold at
utreisen ble forsinket med litt over 11 timer, og det er denne delen av klagen som tas under
behandling.

Den rett til erstatning flypassasjerer har etter Art.7 i EU-forordning 261/2004 gjelder ikke
dersom flyselskapet/turarrangør kan godtgjøre at forsinkelsen skyldes «ekstraordinære
omstendigheter som ikke kunne ha vært unngått selv om alle rimelige tiltak var truffet» - Art.5
nr.3. Det er flyselskapet som etter dette må godtgjøre at det foreligger slike ekstraordinære
omstendigheter, og bestemmelsen tolkes strengt. Reklamasjonsnemnda har tidligere lagt til
grunn at også når det gjelder tekniske feil, er det flyselskapet som må godtgjøre at slike feil er
«ekstraordinære omstendigheter» i forordningens forstand. Det er flyselskapet som har størst
mulighet til å påvirke og forhindre at tekniske feil oppstår. Også preventive hensyn tilsier at
flyselskapet i utgangspunktet må bære ansvaret også ved tekniske feil.

At flyselskapet har utført normalt obligatorisk vedlikeholdsprogram og feilen oppstår
plutselig eller oppdages plutselig før avgang, betyr ikke uten videre at det foreligger slike
ekstraordinære omstendigheter som forordningen krever for å bli fritatt for ansvar.

I det foreliggende tilfelle har flyselskapet opplyst at feilen skyldes at det oppsto feil på en VBV
Actuator (Bleed Valve master actuator). Dette er en feil som må rettes før flyet kan ta av, fordi
feilen blant annet fører til høyere drivstoff-forbruk.

Luftfartstilsynet har funnet dokumentasjonen tilstrekkelig, og har ikke hatt bemerkninger til
flyselskapets bekrivelse av den tekniske feilen. Etter dette legger nemnda til grunn at feilen
oppsto uten forvarsel til tross for rutinemessig teknisk vedlikehold. Etter nemndas vurdering
var det ikke praktisk mulig å treffe tiltak for å unngå feilen som førte til forsinket avgang til
Kreta. Forsinkelsen gir derfor ikke rett til erstatning etter EU-forordningen.

Imidlertid utgjør en forsinkelse på så vidt over 11 timer en mangel ved reisen i
pakkereiselovens forstand uten hensyn til forsinkelsens årsak når reisens varighet er mellom
5 - 8 døgn, jfr. Alminnelige vilkår for pakkereiser punkt 8.2 V. En slik mangel gir grunnlag for
prisavslag. Arrangøren har i tillegg et omsorgsansvar for passasjerene på flyplassen. Det er
opplyst fra reisearrangøren at passasjerene fikk tilbud om måltider og innkvartering på hotell.

Nemnda finner at passasjerene i tillegg til å bli tatt hånd om på flyplassen, har krav på
prisavslag på grunn av forsinkelsen. De mistet i realiteten en dag på reisemålet. I stedet for å
komme frem ca. kl. 23.00, landet de først ca. kl. 10.00 neste morgen. Den første dagen er da i
praksis ødelagt.

Nemnda anbefaler at klagerne får tilbakebetalt en dagsandel, hvilket vil si reisens pris delt på
7 dager. Da det ikke er oppgitt i saken hva reisen kostet, kan nemnda ikke tallfeste beløpet.

Vedtak:

Klagenemnda for pakkereiser anbefaler at det gis et prisavslag tilsvarende en dagsandel, eller
1/7 del av reisens totale pris.

Vedtaket er enstemmig.