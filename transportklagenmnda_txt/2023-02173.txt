Vedtak i Transportklagenemnda
- Kollektivreiser

Sammendrag

Krav om dekning av utgifter til drosje som følge av det klager
hevder var manglende informasjon før reisen. Buss for tog.

Dato
17.04.2024

Saksnummer
2024-00527

Tjenesteytere
Flytoget AS

Klager har i det vesentlige anført

Klager hadde planlagt å reise med flytog fra Nationaltheatret til Oslo lufthavn den 14.
januar 2024, men togavganger var erstattet med buss på grunn av planlagte forstyrrelser
i Flytogets togdrift. 

Klager anfører at det ikke ble gitt tilstrekkelig informasjon om endringen av
transportmiddel til passasjerene, verken gjennom Flytogets digitale skjermløsninger eller
annen kommunikasjonsform. Klager anfører at det ikke stod noe om at det var buss
for tog. Klager anfører at Flytoget som eneste tilbyder av denne tjenesten, har et særlig
ansvar for å sikre klar, tidlig og tilgjengelig kommunikasjon om eventuelle endringer som
påvirker passasjerene.

Klager anfører at det i henhold til forbrukerrettighetene, er avgjørende at forbrukerne
kan ta informerte valg basert på pålitelig og rettidig informasjon. Klager anfører at
dette inkluderer informasjon om endringer i tjenestetilbudet som betydelig påvirker
deres reiseplaner og medfører ekstra kostnader. Klager anfører at mangelen på slik
informasjon i dette tilfellet førte til at han ikke hadde annet valg enn å benytte seg av
alternativ transport på egen bekostning.

Klager krever å få dekket 1000 kroner i utgifter til drosje.

Tjenesteyterne har i det vesentlige anført
Klager henvendte seg på e-post til Flytogets kundeservice 8. februar 2024, vedrørende
sin reise 14. januar 2024. Klager hadde planlagt å benytte Flytoget fra Nationaltheatret
til Oslo lufthavn denne morgenen. Denne helgen var det planlagt arbeid på Flytogets
strekning, som førte til at alle tog mellom Drammen og Oslo S søndag morgen var
innstilt, og erstattet med alternativ transport. I klagers tilfelle, T-bane fra Nationaltheatret
til Jernbanetorget, deretter tog til Oslo lufthavn.

Da dette var et planlagt avvik, var reiseinformasjonen lagt ut i alle Flytogets kanaler i god
tid før den aktuelle reisedatoen, nærmere bestemt 27. november 2023. 

Når Flytoget tilbyr alternativ transport, kan ikke den reisende selv velge å benytte drosje,
og få dette refundert. Med det sagt, opprettholder Flytoget avslag på refusjon i denne
saken.

Nemnda bemerker

Klager har fremsatt krav om dekning av utgifter til drosje fra som følge av at toget klager
hadde planlagt å reise med den 14. januar 2024 fra Nationaltheatret til Oslo lufthavn var
innstilt. Klager hevder at det ikke ble gitt tilstrekkelig informasjon om at togavgangen var
erstattet med buss. 

Det følger av Flytogets transportvilkår punkt 9.3 at det kan fremmes krav til dekning
av rimeligst mulig dokumentert alternativ transport fram til bestemmelsesstasjon,
dersom Flytoget ikke uten ugrunnet opphold har etablert annet transportalternativ for
strekningen.

Flytoget har oppgitt at det var planlagt arbeid på Flytogets strekning 14. januar 2024, og
at dette førte til at alle tog mellom Drammen og Oslo lufthavn var innstilt på morgenen,
og erstattet med alternativ transport. I klagers tilfelle bestod alternativ transport av T-
bane fra Nationaltheatret til Jernbanetorget, og deretter tog fra Oslo S.  

Nemnda kan ikke se at klager har krav på å få dekket utgifter til drosje som følge av
innstillingen. Flytoget hadde sørget for alternativ transport for strekningen, og det er
dokumentert at det ble lagt ut informasjon om det planlagte avviket i Flytogets kanaler
allerede den 27. november 2023, det vil si over seks uker før klagers planlagte reise med
Flytoget. Nemda bemerker at den reisende selv har ansvar for å sjekke rutetider og
planlegge sin reise ut ifra informasjonen som er tilgjengelig på opererende transportørs
kommunikasjonsplattformer.

Vedtak

Transportklagenemnda kan ikke anbefale at klager gis medhold.