Vedtak i Pakkereisenemnda

Sammendrag

Krav om prisavslag grunnet at reisen ikke ble som lovet.

Dato
19.06.2018

Saksnummer
2018-00925

Tjenesteytere
Ticket

Klager har i det vesentlige anført

Klager bestilte en pakkereise for en person til Karasjok i perioden 13.02.2018 -
17.02.2018. Totalpris kr. 11.653.

Det reiseopplegg Ticket påtok seg å levere bygget bl.a. på lokalbuss Karasjok – Alta
lørdag 17.02.2018. Det viste seg at det ikke går buss på denne strekningen på lørdager,
noe den reisende ikke fant ut før ved ankomst Karasjok. Følgelig måtte det bestilte to-
døgnsoppholdet i Karasjok kortes ned til ett døgn da klager måtte reise til Alta fredag
16.02. Hverken hotellet eller Ticket vil refundere betalingen for det siste døgnet. Ekstra
overnatting i Alta måtte betales privat. Klager presiserer at hun aldri ville akseptert å
legge ut på en dyr og sammensatt tur dersom hun hadde fått beskjed om at det var
usikkerhet knyttet til om busstransporten fungerte den planlagte returdagen.

Klager krever å få refundert ikke benyttet overnatting i Karasjok med kr. 1.400.

Begrunnelse for Tickets avslag: Lokalbussen inngikk ikke i de reiseprodukter Ticket solgte.

Klager oppsøkte Ticket etter avtale og fremla følgende reiserute:

Fly Oslo – Bodø
Hurtigruta Bodø – Tromsø
Fly Tromsø – Alta
Buss Alta – Karasjok (to netter der)
Buss Karasjok – Alta
Fly Alta – Oslo

Klager gjorde det klart for Ticket at hun var oppfordret til å bruke reisebyrå fordi hun
trengte hjelp til alt, at hun ikke var reisevant og at hun ikke hadde internett eller data. 

Avreisedato var påvirket av Hurtigrutas seilingsplan. Ticket leverte reisen slik klager
ønsket med avreise Oslo 13.02.2018 og da slik at klager gikk om bord i Hurtigruta
samme dag. Ticket leverte flytransporter, Hurtigruta og de hotellovernattingene som
reiseruta forutsatte, samt både reiseforsikring og Ticketgaranti. Siden busstrekningene
Alta-Karasjok t/r ikke var tilgjengelig på Tickets bookingsystem, ble bussbillettene ikke
inkludert i leveransen.  

Reisekonsulenten skrev imidlertid ut en tidtabell for avganger Alta – Karasjok for torsdag
15.02.2018, men så ikke på returene lørdag 17.02.2018. Etter reisekonsulentens utsagn
sa hun at klager selv måtte undersøke dette, noe klager avviser – hensikten med å bruke
reisebyrå var nettopp å få profesjonell hjelp til hele reiseopplegget med tilhørende
optimal trygghet. Konsulenten hevder videre at hun oppfordret klager med å vente
med bestillingen til returavgangene var bekreftet, men at klager gav uttrykk for at «hun
tok sjansen». Dette avvises av klager. Hennes behov for full sikkerhet rundt denne
reisen ville ikke bli ivaretatt om hun selv skulle ordne opp i dette selv. Hun stolte på
at en profesjonell reisekonsulent enkelt kunne finne ut av slike enkle ting, spesielt når
bussruten på torsdag var så lett tilgjengelig. Under samtalen sa klager at hun gikk ut fra
at Ticket hadde kontakter i Nord-Norge som hadde nødvendig lokalkunnskap om noe av
reiseopplegget krevde slikt.

Videre hevder reisekonsulenten at den prisen klager fikk på to netter på Scandic
Sunhotels i Karasjok var lav og betinget av at avbestillinger ikke kunne gjøres. Klager
avviser at denne informasjonen ble gitt. Klager henviser også til at hun kjøpte alt av
tilbudte forsikringer nettopp for å «være på den sikre siden» under reisen. 

Under bussturen inn til Karasjok fikk klager tilfeldigvis høre at det ikke gikk noen buss
tilbake til Alta på lørdager og at det aldri hadde gjort det. Hun hadde flybillett Alta – Oslo
lørdag kveld, og måtte da reise fra Karasjok fredag, og ta en ekstra overnatting i Alta
fredag – lørdag. En planlagt utflukt ut på vidda fredag ettermiddag/kveld måtte droppes,
og Karasjokoppholdet mistet mye av sin verdi. Hotellet sa at de ikke kunne overføre
betaling for natten fredag-lørdag til Scandic Sunhotels i Alta, men de var behjelpelig med
å bestille rom der. 

Ticket mener at de er uten ansvar for at bussen fra Karasjok til Alta ikke går på lørdager
siden denne strekningen ikke inngår i det solgte produkt, og fordi man påstår at klager
hadde akseptert å sitte med denne risikoen. Klager avviser at hun skulle ha akseptert
å sitte med noen som helst risiko forbundet med reiseopplegget. Hun har betalt for en
natt i Karasjok hun ikke kunne benytte og hun føler seg dårlig behandlet i forbindelse
med klagen da det er framsatt påstander om samtalens forløp som hun vet er ukorrekte.
Klager forteller at det satt en annen reisekonsulent ved en pult et lite stykke unna, som
neppe kunne høre samtalen mellom dem. Hun stiller seg uforstående til påstanden om
et annet vitne.

Klager mener at selgers ansvar for riktig reiseopplegg må omfatte busstrekningen Alta-
Karasjok selv om billettene her ikke kunne selges av Ticket. Reiseruten bygger på at
bussen går på lørdager. Ticket sjekket avgangene på torsdag og det var ingen grunn til
at man ikke skulle se på lørdagen i samme operasjon. Reisekonsulenten ble gitt tydelig
beskjed om at klager trengte assistanse til alt, og at hun ville ha optimal sikkerhet for at
alt gikk som det skulle. Opplysningsplikten i pakkereiseloven anses som ikke oppfylt.

Klager krever refundert kr. 1.400 da hun hadde betalt for to netter i Karasjok, men ikke
fikk benyttet den siste natten

Det vises for øvrig til korrespondanse fra klager.

Tjenesteyterne har i det vesentlige anført
Klager oppsøkte Ticket og og ville ha en reise til Finnmark for å se Nordlyset, og forspurte
om reise. 

Tickets selgerleder sa helt tydelig fra til klager at bussreiser var noe Ticket ikke solgte
eller kunne skaffe da klager hadde fremlagt sine ønsker, hvor blant annet bussreiser
var innebefattet. Ticket ga beskjed om at kunne hjelpe henne med fly, hurtigruten og
hotell, men ikke buss. Klager ønsket likevel å bestille det Ticket kunne tilby og selv ordne
bussreisen. Ticket spurte klager om hun ville vente til neste dag med å bekrefte og betale
slik at hun fikk tid til å sjekke muligheter med busstransport, men det ville hun ikke. Hun
ville bestille og betale der og da.

Tickets selgerleder anbefalte klager en Ticketgaranti slik at hun uansett årsak kunne
avbestille og få pengene tilbake inntil tre timer før avreise, om bussreisen ikke lot seg
gjennomføre. Dette valgte klager. Fra den 18.01.2018 frem til tre timer før avreise
12.02.2018, hadde klager god tid til å sjekke om buss gikk, og muligheter til å avbestille
mot Ticketgaranti.

Selgerleders kollega var til stede under denne samtalen og han kan bekrefte hva som ble
sagt. Det var ingen andre kunder tilstede i butikken, så han fulgte hele samtalen da han
satt en meter fra klager.

Ticket kan ikke se at det foreligger grunnlag for prisavslag.

Det vises for øvrig til korrespondanse fra Ticket AS.

Nemnda bemerker

I medhold av Alminnelige vilkår for pakkereiser punkt 1, anses avtalen mellom partene
inngått ved bekreftet bestilling. 

I medhold av punkt 2 omfatter avtalen pakkereisen slik den fremgår av bestilling og
bekreftelse og reisebevis eller lignende dokument. For øvrig omfatter avtalen også
arrangørens eventuelle individuelle betingelser. Videre er opplysninger arrangøren har
gitt i kataloger, brosjyrer eller lignende en del av avtalen med mindre de må antas å være
uten betydning for kundens kjøp av den aktuelle pakkereise. 

I saken er det påstand mot påstand når det gjelder hva som ble opplyst av
reisekonsulenten om busstransport Karasjok – Alta tur/retur. Reisekonsulenten anfører
at klageren ble bedt om å undersøke bussavgangene selv.  Dette avviser klageren, som
nettopp tok kontakt med et reisebyrå for å få profesjonell hjelp til å arrangere reisen.
Konsulenten hevder videre at hun ba klageren om å vente med bestillingen til bussturens
returavganger var bekreftet, men at klageren ga uttrykk for at ”hun tok sjansen”.  Dette
avviser klageren på det mest bestemte.

Det er opplyst at bussreisen som er nevnt ovenfor ikke inngikk i leveransen, men at
reisekonsulenten skrev ut en tidtabell for avganger Alta – Karasjok torsdag 15. februar.
Det ble ikke tatt utskrift av tidtabellen for lørdag 17. februar. Det viste seg i ettertid at det
ikke var bussavganger mellom Karasjok og Alta på lørdager.

Ut fra det som er beskrevet om reisen, bestilte klageren en pakkereise som inkluderte
transportetapper og hotellovernattinger. Det er dette arrangementet Ticket
kontraktsmessig har påtatt seg å arrangere. 

Etter nemnda syn burde det da ha vært utarbeidet en reiserute med angivelse av
de forskjellige etappene som inngikk i klagerens reise, inkludert buss tur/retur Alta -
Karasjok.  Denne etappen skulle foregå med en vanlig rutebuss der det ikke er vanlig/
mulig å forhåndsbestille billett.  

Nemndslederen har ved et enkelt nettsøk funnet to reiseplanleggere på Snelandia.no
og på Entur, hvor det er enkelt og finne frem til at det ikke er noen bussavganger fra
Karasjok på lørdager. Dette søket burde etter nemndas syn Tickets operatør foretatt.
Nemnda viser for ordens skyld til at nemndsbehandling av saken ikke er begrenset av
de anførslene og rettsgrunnlagene som forbrukeren har brakt inn i saken, jfr. Avtale om
vedtekter for klagenemnd for pakkereiser, Pakkereisenemnda kapittel 7 punkt 7.1 fjerde
ledd i.f.

Nemnda finner etter omstendighetene at etappen inngår som en integrert del av den
pakkereisen som ble levert av Ticket. Operatøren hadde på forhånd blitt informert om
at kunden var avhengig av at andre arrangerte reisen for henne.  Hun var ikke god til å
kommunisere og hun var ikke datakyndig.  Alt som hadde med bestillingen å gjøre måtte
derfor foregå i reisebyråets regi.  

Nemnda finner, slik saken er opplyst, ikke sannsynlighetsovervekt for at operatøren
skrev ut bussruten for torsdag 15. februar, men overlot til klageren å undersøke
bussavgangene på lørdag, samt anbefalte henne å vente med bestillingen til
bussavgangene på lørdag var klarlagt. Hvis kundebehandlingen foregikk slik, kunne
operatøren ikke være sikker på at kunden i det hele tatt kom tilbake. Nemnda finner
det videre ikke sannsynlig at klageren, en eldre dame som reiste alene og som ikke var
spesielt reisevant, ga uttrykk for at hun tok sjansen på å bestille turen uten å ha fått
bekreftet returavgangen.   

Nemnda anbefaler etter dette at klageren får erstattet det hun betalte for en
hotellovernatting i Alta som hun ikke fikk benyttet. Det er dokumentert at dette beløp
seg til kr. 1.400.

Vedtak

Pakkereisenemnda anbefaler at klageren får erstattet kr. 1.400 som hun betalte for en
hotellovernatting i Alta som hun ikke fikk benyttet.