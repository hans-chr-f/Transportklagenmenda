Vedtak i Transportklagenemnda - Fly

Sammendrag

Krav om erstatning for ødelagt innhold i håndbagasje.

Dato
14.03.2017

Saksnummer
2016-00595

Tjenesteytere
KLM

Klager har i det vesentlige anført

Klager skulle reise fra Bergen til Torino via Amsterdam den 2. juli 2016 med KLM. Ved
innsjekk på Flesland ga KLM beskjed om at klagers håndbagasje måtte sendes som
innsjekket bagasje grunnet fullt fly. Klager hadde 17 kg røkt villaks til 450 kroner kiloen i
sin håndbagasje.
KLM hevder at klagers bagasje ble sendt som innsjekket bagasje på grunn av vekten.
Dette stemmer ikke, og klager stiller seg kritisk til denne påstanden. Klagers håndbagasje
ble ikke veid. Passasjerene ble pålagt å sende håndbagasje som innsjekket bagasje på
grunn av fullt fly. 

Ved ankomst Torino ble bagasjen meldt savnet. I dagene som fulgte forsøkte klager å
innhente informasjon fra KLM om hvor bagasjen befant seg, for eventuelt å kunne hente
den selv. Dette lot seg ikke gjøre da KLM hevdet de ikke hadde kontakt med courier-
selskapet som kjører ut forsinket bagasje. Klager mottok bagasjen den 5. juli ca. kl. 18. 

Klager fant ut via KLMs nettside at bagasjen var blitt hentet ut av courier-selskapet tidlig
om morgenen den 3. juli. Dersom klager hadde fått beskjed om dette ville laksen vært
reddet. Klager stiller seg kritisk til KLMs håndtering av saken.

Klager krever erstatning for verdien av ødelagt røket laks, tilsammen kroner 7 650.

Tjenesteyterne har i det vesentlige anført
KLM beklager at klagers bagasje ble forsinket. Selv om systemene som håndterer bagasje
er veldig avanserte, kan det noen ganger oppstå uregelmessigheter.

Klager møtte til innsjekk med håndbagasje på 17 kilo. Maks tillatt vekt på håndbagasje er
12 kilo. Klager ble derfor bedt om å sende håndbagasjen som innsjekket bagasje. 

I henhold til generelle vilkår for transport av passasjerer, er ikke flyselskapet ansvarlig
for bagasje som inneholder mat som kan bli bedervet. Til tross for dette har KLM i dette
tilfellet av godvilje utbetalt 200 euro i kompensasjon for den ødelagte laksen.

KLM kan ikke imøtekomme klagers krav utover det som allerede er utbetalt.

Nemnda bemerker

Etter luftfartsloven § 10-18 og Montreal-konvensjonen artikkel 17 nr 2 er flyselskap
ansvarlige for skadet eller ødelagt bagasje med mindre skaden skyldes reisegodsets egen
beskaffenhet eller feil eller mangler ved reisegodset. 

Det er ikke uvanlig at bagasje blir forsinket. Den reisende må i rimelig utstrekning være
forberedt på dette, og ikke legge gjenstander som ikke tåler forsinkelse, i innsjekket
bagasje, jf FLYKN-2015-1300. Det ser heller ikke ut til å være omtvistet at KLM - som de
fleste andre flyselskap - da også har som vilkår at bedervelige varer ikke kan sendes
som innsjekket bagasje. Den reisende har som utgangspunkt ikke rett til erstatning for
innsjekket bagasje med bedervelige varer som er blitt skadet som følge av forsinkelse.   

Nemnda ser ikke grunn til å fravike dette utgangspunktet i dette tilfellet: 

Skaden skyldtes godsets beskaffenhet; Røkelaks som var bedervelig. 

Klageren har ikke gjort gjeldende at han gjorde flyselskapet kjent med at det var
bedervelige varer som han ble bedt om å sende som innsjekket bagasje. Det har
også formodningen mot seg at selskapet skal ha bedt ham om å sende varene i strid
med egne vilkår. Klageren har for øvrig heller ikke gjort gjeldende at han kunne løst
begrensningen på 12 kilo håndbagasje ved å fordele laksen på reisefølget på til sammen
fire personer.  

Klageren må etter dette sies å ha medvirket til skaden ved å sende varene i strid med
vilkårene. Han har tatt en sjanse på at bagasjen ikke ville bli forsinket, som han må anses
som nærmest til å ta ansvaret for, jf FLYKN-2010-282. Et tap på 7 650 kroner for bedervet
gods, fremstår også som upåregnelig.

Vedtak

Transportklagenemnda - fly anbefaler ikke at klageren gis medhold.