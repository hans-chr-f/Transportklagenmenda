Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
28.06.2019

Saksnummer
2018-04507

Tjenesteytere
Norwegian Air Shuttle

Klager har i det vesentlige anført

Klager reiste med Norwegians flyvning DY765 fra Trondheim (TRD) til Oslo lufthavn (OSL)
14. oktober 2018 kl. 17.55. Flyvningen ble imidlertid noe forsinket ,og klager mistet sin
planlagte videreforbindelse til Budapest kl. 20.25. På bakgrunn av det ovennevnte har
klager fremsatt krav om standardkompensasjon i henhold til EU-forordning 261/2004 på
400 euro.

Tjenesteyterne har i det vesentlige anført
Klager skulle reise fra Trondheim via Oslo til Budapest 14. oktober 2018. Alle flyvningene
ble bestilt som en gjennomgående reise. Hun skulle reise med DY765 fra Trondheim til
Oslo kl. 17.55 og videre med DY1552 fra Oslo til Budapest kl. 20.25. 

Flyvning DY765 landet ved Oslo lufthavn 25 minutter forsinket. Dette medførte at klager
ikke rakk neste flyvning til Budapest. Flyvningen fra Trondheim var forsinket som følge av
restriksjoner ved flyplassen i Athen (som flymaskinen hadde flydd fra tidligere på dagen),
som medførte at flymaskinen resten av dagen hadde en mindre forsinkelse. 

Neste flyvning fra Oslo lufthavn gikk ikke før dagen etter. Klager ble booket om til denne,
og ankom Budapest 15 timer og tolv minutter forsinket. Passasjeren mottok forpleining i
henhold til forordningens artikkel 9. 

Norwegian har anført at de ovennevnte forhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet har på dette grunnlag avvist klagers krav om standardkompensasjon.

Nemnda bemerker

Klagers flyvning DY765 fra Trondheim til Oslo 14. oktober 2018 ble forsinket med 25
minutter, og klager mistet sin planlagte videreforbindelse til Budapest samme kveld.
Nemnda legger til grunn at klager ankom Budapest cirka 15 timer forsinket. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Forsinkelsen skyldtes etter det opplyste at flyveledertjenesten i Athen, hvor flymaskinen
hadde vært tidligere denne dagen, hadde gitt flyvningen ny avgangstid 37 minutter
forsinket. Denne forsinkelsen forplantet seg videre til klagers flyvning. 

Nemnda viser til at beslutninger gjort av flyveledertjenesten ikke er noe flyselskapet kan
kontrollere. Tildeling av flytider (slots) er utelukkende flyveledertjenestens oppgave, og
flyselskapene kan ikke påvirke disse. 

Nemnda mener at de ovennevnte forhold må anses som en ekstraordinær omstendighet
i forordningens forstand. Klager ble booket om til første aktuelle flyvning til Budapest
neste dag. Nemnda legger til grunn at forsinkelsen ikke kunne vært unngått selv om alle
rimelige tiltak var truffet. Forsinkelsen gir etter dette ikke rett til standarderstatning, og
nemnda anbefaler ikke at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.

Forbrukerrepresentant Maite de Geus-Cossard, Forbruker Europa, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 fjerde ledd.