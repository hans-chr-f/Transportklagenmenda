Vedtak i Transportklagenemnda - Fly

Sammendrag

Krav om standarderstatning som følge av kansellering

Dato
29.08.2022

Saksnummer
2022-00271

Tjenesteytere
Wizz Air

Klager har i det vesentlige anført

Klager skulle reise med Wizz Air flight W61220 fra Bergen til Katowice den 26. august
2020.
Klager mottok beskjed om kansellering den 13. august 2020, og ble booket om til ny reise
den 23. august 2020. 

Klager krever standarderstatning.

Tjenesteyterne har i det vesentlige anført
W6-1220 fra Bergen til Katowice den 26. august 2020 måtte flyttes til 23. august 2020
grunnet den pågående pandemien og de kontinuerlige endringene i de ulike landene,
i samsvar med EU-kommisjonens retningslinjer i forbindelse med passasjerenes
rettigheter i lys av covid-19-situasjonen.

De ulike landene innfører forskjellige tiltak under pandemien, og flyselskapene påvirkes
i betydelig grad ikke bare av reiseforbud, men også av restriksjoner som medfører at
selv om en flyvning kan gjennomføres av selskapet, vil det være svært begrenset med
muligheter for kundene å kunne fly til andre land. Disse begrensningene innbefattet
både Norge og Polen på dette tidspunkt.

EU-kommisjonen anser i de nevnte retningslinjene at i tilfeller der myndighetene i
et land iverksetter tiltak for å begrense smittespredningen, vil ikke slike tiltak inngå i
den normale driften til selskapene. Dette vil altså være forhold utenfor flyselskapenes
kontroll og anses som ekstraordinære omstendigheter i henhold til EU-forordning
261/2004, noe som fritar flyselskapene fra plikten til å utbetale standarderstatning i
henhold til artikkel 7.

I tråd med Wizz Airs generelle befordringsvilkår er klager blitt tilbudt valget mellom
omruting og refusjon i enten poeng eller penger.
Det ble refundert 274,80 NOK til klagers Wizz Air konto den 19. august 2020, med
gyldighet til 20. august 2022. Det vises til vedlagt dokumentasjon.

Wizz Air kan ikke imøtekomme klagers krav om standarderstatning.

Nemnda bemerker

En ruteendring innebærer kansellering av en avtalt flygning. Kansellering gir grunnlag for
standarderstatning etter EU-forordning 261/2004 artikkel 5 og 7 med mindre flyselskapet
kan bevise at passasjeren har fått informasjon om endringen minst 2 uker før planlagt
avgangstid, eller med mindre flyselskapet kan dokumentere at kanselleringen skyldtes
ekstraordinære omstendigheter utenfor flyselskapets kontroll.
Basert på sakens opplysninger legger nemnda til grunn at klagers flyvning ble kansellert
mindre enn 14 dager før avreise. 

Wizz Air har begrunnet kanselleringen med den pågående covid-19 pandemien. 

I dette tilfellet mener nemnda at flyselskapet ikke i tilstrekkelig grad har godtgjort at
kanselleringen skyldtes ekstraordinære omstendigheter i forordningens forstand, som
ikke kunne vært unngått selv om alle rimelige tiltak var truffet. Nemnda mener at den
dokumentasjon som er fremlagt er for generell ved at det henvises til
reiserestriksjoner uten å knytte dette konkret opp mot klager flyvning. Det er ikke
dokumentert at akkurat denne flyvningen ble kansellert grunnet covid-19. 

Nemnda kan basert på ovenstående anbefale at klager får medhold i sitt krav om
standarderstatning.

Vedtak

Transportklagenemnda anbefaler at Wizz Air utbetaler 250 euro til klager i
standarderstatning.