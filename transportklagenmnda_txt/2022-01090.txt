Vedtak i Transportklagenemnda - Fly

Sammendrag

Krav om standarderstatning som følge av kansellering.

Dato
19.01.2023

Saksnummer
2022-01090

Tjenesteytere
Wizz Air

Klager har i det vesentlige anført

Klager skulle reise kl. 20:30 med Wizz Air fra Torp til Vilnius den 9. juni 2022.

Avgangen ble kansellert på avreisedagen kl.19:00.

Klager krever standarderstatning.

Tjenesteyterne har i det vesentlige anført
Flyvningen W6- 8079 fra Vilnius til Torp og klagers flyvning W6- 8080 fra Torp til
Vilnius den 9. juni 2022 ble kansellert. Den foregående flyvningen med W6 8026
Eindhoven-Vilnius ble forsinket som følge av at flyplassen i Eindhoven måtte stenge av
sikkerhetsmessige årsaker. Denne hendelsen påvirket klagers flyvning, da forsinkelsen
gjorde at crewet gikk over lovlig arbeidstid. Vi gjør oppmerksom på at våre flyvninger
opereres etter rotasjonsprinsippet, så dersom en flyvning blir forsinket, får dette
konsekvenser for andre påfølgende flyvninger. 

Klager ble ombooket uten kostnad til ny reise med W6-8080 TRF-VNO den 11. juni 2022
og W6-8079 VNO-TRF den 14. juni 2022. 

Wizz Air mener årsaken skyldtes en ekstraordinær hendelse som ikke kunne vært
unngått, og kan derfor ikke imøtekomme klagers krav om standarderstatning.

Nemnda bemerker

Nemnda legger til grunn at flyvningen W6 -8080 fra Torp til Vilnius den 9 juni 2022 ble
kansellert.

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7. Retten
til standarderstatning faller bort dersom passasjeren får beskjed om innstillingen mer
enn to uker før planlagt avgang. 

Flyselskapet Wizz Air har uttalt og underbygget med rapporter at kanselleringen skyldtes
at flyindividet (HA-LYC) som skulle fly klager fra Torp til Vilnius, tidligere på dagen ble
stående flere timer på flyplassen i Eindhoven i Nederland uten å kunne forlate flyplassen
som følge av sikkerhetsmessige årsaker («security closure»). Denne forsinkelsen
på tidligere flyvning påvirket klagers flyvning ved at mannskapet gikk ut over lovlig
arbeidstid og klagers flyvning ble derfor kansellert. 

Etter nemndas syn skyldes kanselleringen en hendelse på flyplassen i Nederland
som var utenfor flyselskapets kontroll. Flyselskapet har ingen kontroll over eller noen
muligheter til å omgå sikkerhetsrestriksjoner fastsatt av flyplassen. Bestemmelsen om
lovlig arbeidstid kan heller ikke fravikes. 

Nemnda kan imidlertid ikke se at flyselskapet har ført bevis for at det var avsatt
tilstrekkelig reservetid for crew, eller omrutet klager raskt nok iht. praksis fra EU-
domstolen (Peskova C-315/15 og C-74/19). Kravet om at alle rimelig tiltak skal iverksettes
anses derfor ikke oppfylt. 

Årsaken til kanselleringen er derfor ikke å anse som ekstraordinære omstendigheter som
ikke kunne vært unngått selv om alle rimelige tiltak var truffet, jf. EU-forordning 261/2004
artikkel 5 nr. 3.

Nemnda anbefaler etter dette at klager gis medhold i sitt krav på standarderstatning
med 250 euro.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at klager gis medhold og utbetales standarderstatning
med 250 euro.