Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
20.06.2014

Saksnummer
1007/13F

Tjenesteyter
KLM

Krav om standarderstatning grunnet forsinkelse.

Klager har i det vesentlige anført:

Klager skulle reise fra Bergen til London via Amsterdam den 25. desember 2013 kl. 06:30.
KL1184 fra Bergen ble forsinket grunnet lynnedslag. Klager ble booket om via Frankfurt med
avgang kl. 13:50 fra Bergen.

Klager mener lynnedslag ikke er å anse som en ekstraordinær omstendighet.

Klager krever standarderstatning 250 euro per person.

KLM har i det vesentlige anført:

KL1184 ble forsinket 6 timer og 39 minutter grunnet lynnedslag. En teknisk undersøkelse var
nødvendig etter hendelsen. Det vises til fremlagt teknisk rapport. Lynnedslag er å anse som
en ekstraordinær omstendighet som ikke kunne vært unngått.

For at klager ikke skulle miste sin videreforbindelse ble han booket om via Frankfurt.

I henhold til EU-forordning 261/2004 er et flyselskap ikke kompensasjonspliktig dersom det
kan bevise at hendelsen var forårsaket av ekstraordinære omstendigheter som ikke kunne
vært unngått selv om alle rimelige tiltak var truffet.

KLM kan på grunnlag av ovennevnte dessverre ikke imøtekomme klagers krav.

Nemnda bemerker:

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Kanselleringen skyldtes i dette tilfellet at flyet var truffet av et lyn, og at det som følge av dette
måtte gjennomgå en teknisk kontroll.

Saken er forelagt Luftfartstilsyn som ikke har bemerkninger til flyselskapets beskrivelse av
hendelsen eller den fremlagte dokumentasjon.

Nemnda er av den oppfatningen at lynnedslag må anses som en ekstraordinær omstendighet
i forordningens forstand. I den foreliggende situasjon var det ikke mulig å unngå forsinkelsen.
Forsinkelsen gir følgelig ikke rett til standarderstatning etter forordningen.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.