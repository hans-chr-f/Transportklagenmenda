Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
09.04.2019

Saksnummer
2018-01267

Tjenesteytere
Widerøe

Klager har i det vesentlige anført

Klager og reisefølget (tilsammen to personer) skulle reise fra Mo i Rana til Trondheim
den 18. mars 2018 kl 21.30 med ankomst kl 22.35 med WF776. Flyet ble kansellert, og i
henhold til flyselskapets anførsler ble klager booket om til neste dag.

Klager krever standarderstatning 250 euro per person i henhold til EU-forordning
261/2004. Videre krever han refusjon av ekstra parkeringsavgift på Værnes kroner 200,
samt utbetalt kroner 250 per person for manglende utdeling av matkuponger.

Tjenesteyterne har i det vesentlige anført
WF776 ble kansellert da flymaskinen som skulle operere avgangen stod værfast i
Mosjøen. Widerøe viser til fremlagt dokumentasjon om snøvær i Mosjøen.

Klager fikk valget mellom å kansellere reisen mot full refusjon, ta nattoget og motta full
refusjon, eller ombooking til dagen etter og forpleining. Klager valgte sistnevnte.

Det var veldig mye dårlig vær den søndagen i hele Nord-Norge, slik at crew stod værfast
flere steder, og alt av ekstramannskap var brukt opp tidligere den dagen.

Hendelsen er ikke kompensasjonsberettiget da årsaken var ekstraordinære
omstendigheter utenfor Widerøes kontroll. 

Widerøe ønsker å refundere klagers utgifter til mat og drikke i ventetiden, men kan ikke
imøtekomme hans krav utover dette.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande/ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemnda mener at flyselskapet Widerøe har godtgjort at verken kanselleringen eller de
ekstraordinære omstendighetene kunne vært unngått selv om alle rimelige tiltak var
truffet. Dokumentasjonen viser at klagers flyvning ble kansellert som følge av snøvær. 

Klager har etter dette ikke rett til standarderstatning.

Klager krever utbetalt kroner 250 per person for manglende utdeling av matkuponger.
Widerøe har tilbudt å refundere klagers utgifter til mat og (alkoholfri) drikke i ventetiden.
Nemnda anbefaler at dette blir gjort mot fremlegging av kvitteringer.  

Klager krever videre refusjon av parkeringsavgift på Værnes. Slike utgifter er ikke
dekningsmessige etter EU-forordningen. 

Nemnda mener at flyselskapet heller ikke kan holdes ansvarlig for disse utgiftene i
medhold av luftfartsloven § 10-20 heller, og viser til begrunnelsen for at klageren ikke
har rett til standarderstatning; Flyselskapet må sies å ha godtgjort at det har tatt alle
forholdsregler som med rimelighet kan kreves for å unngå tapet også i luftfartslovens og
Montreal-konvensjonens forstand.

Vedtak

Transportklagenemnda - fly anbefaler ikke at klager gis medhold.