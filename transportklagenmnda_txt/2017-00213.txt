Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
13.11.2017

Saksnummer
2017-00213

Tjenesteytere
SAS

Klager har i det vesentlige anført

Klageren skulle reise fra Bodø til Bergen via Oslo den 2. januar 2017 kl 07.05. SK4105
fra Bodø til Oslo ble kansellert, og klager ble booket om til samme fly dagen etter. Han
ankom endelig bestemmelsessted et døgn forsinket. 

Klager stiller seg kritisk til at flyet ble kansellert 8 timer i forveien, og viser til at andre fly
gikk som normalt, både om kvelden den 1. januar og om morgenen den 2. januar. Klager
har fremlagt et dokument som viser at det var fint vær i Bodø den 2. januar. 

Klager krever standarderstatning 250 euro i henhold til EU-forordning 261/2004. Videre
krever han dekket kjøreturen til og fra flyplassen på 64,4 km hver vei, samt bompenger
kroner 86. 

Det vises for øvrig til klagerens brev.

Tjenesteyterne har i det vesentlige anført
SK4105 fra Bodø til Oslo ble kansellert som følge av dårlige værforhold. Besetningen
til denne avgangen skulle fly inn til Bodø kvelden før med SK4116, men fikk ikke
landingstillatelse grunnet dårlige værforhold og måtte returnere til Gardermoen. Det
vises til fremlagt dokumentasjon. 

Klageren ble informert om kanselleringen kvelden i forveien per sms. Han ble booket
om til samme avgang dagen etter. Det ble satt inn en større flymaskin for å få med alle
passasjerene som stod værfaste i Bodø. 

Hendelsen er ikke kompensasjonsberettiget i henhold til EU-forordning 261/2004 da
årsaken var ekstraordinære omstendigheter utenfor SAS' kontroll.

SAS kan ikke imøtekomme klagerens krav.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf EU-forordning 261/2004 artikkel 5 og 7. 

Værforhold som påvirker flytrafikken ved at det ikke er mulig å lande / ta av, kan være en
ekstraordinær omstendighet som medfører at den reisende ikke har krav på erstatning.
Dette må vurderes konkret.  

Klageren har uansett rett til omruting snarest mulig på tilsvarende transportvilkår, jf
forordningen artikkel 8 nr 1 bokstav b). 

I sak 2017-00172 kom flertallet - lederen og flyselskapenes representanter - til at
SAS hadde godtgjort at flymaskinen som skulle komme med besetningen til SK4105
02.01.2017 kl 0705, ble kansellert på grunn av en ekstraordinær omstendighet som
ikke var til å unngå, nemlig dårlig vær i Bodø. Om kanselleringen av klagerens flygning -
SK4105 02.01.2017 kl 0705 - uttalte nemnda:

"Flertallet - lederen og flyselskapenes representanter - mener at SAS også under tvil har
godtgjort kanselleringen av flygningen som klageren ble omrutet til 02.01.2017 kl 0705,
skyldtes en ekstraordinær omstendighet som ikke var til å unngå: 

Besetningen på flymaskinen som måtte returnere til Oslo 01.01.2017,  var planlagt
som mannskap på morgenflyet fra Bodø til Oslo 02.01.2017 kl 0705. Morgenflyet ble
kansellert fordi besetningen befant seg i Oslo. At besetningen befant seg i Oslo, hadde
slik sett sammenheng med værforholdene 01.01.2017. 

Klageren har opplyst at værforholdene bedret seg og at Norwegian landet fly i Bodø
senere på kvelden 01.01.2017.  

Flertallet savner derfor en redegjørelse fra SAS for at det ikke lot seg gjøre å fly den
tiltenkte besetningen til Bodø etter at været bedret seg eller skaffe annen besetning,
men betviler ikke at dette ikke lot seg gjøre.  

Mindretallet - forbrukernes representanter - mener at SAS ikke har dokumentert
i tilstrekkelig grad at omrutingen ble kansellert som følge av ekstraordinære
omstendigheter."

Flertallet - lederen og flyselskapenes representanter - ser ikke at det har kommet til nye
opplysninger som tilsier et annet resultat i denne saken. 
Flertallet mener således at klageren ikke har rett til standarderstatning. 

Flertallet ser heller ikke grunnlag for erstatning på grunn av et mulig brudd på
omrutingsplikten. Klageren aksepterte omrutingstilbudet fra SAS og har ikke vist til noe
tap på dette grunnlaget. 

Flertallet mener videre at klageren ikke har rett til å få erstattet utgiftene til bomturen til
flyplassen 02.01.2017:

Disse utgiftene er verken dekningsmessig etter forordningen eller på annet grunnlag, jf
artikkel 12. Flertallet ser ikke hva som var formålet med turen. Klagerens flygning var blitt
kansellert dagen i forveien, og han var blitt booket om til en ny flygning dagen etter. 

Mindretallet - forbrukernes representanter - er enig i at kanselleringen skyldtes
ekstraordinære omstendigheter (værforhold) som ikke kunne vært unngått. Mindretallet
kan imidlertid ikke se at selskapet har godtgjort at det ikke var mulig å unngå følgene
av de ekstraordinære omstendighetene, i dette tilfellet kanselleringen. Det vises til
at SAS ikke har uttalt seg om det var mulig å fly den tiltenkte besetningen til Bodø
etter at været bedret seg eller skaffe annen besetning. Klageren har således krav på
standarderstatning. 

Mindretallet mener videre at SAS har brutt omrutingsplikten:

Til tross for at kanselleringen skjedde på kvelden den 1. januar, ble klager først omrutet
til morgenen den 3. januar, et døgn etter planlagt avreise. SAS har ikke gitt noen
nærmere forklaring på hvorfor omrutingen ikke kunne skje på et tidligere tidspunkt, og
har derfor ikke godgjort at de har overholdt omrutingsplikten. 

Brudd på omrutingsplikten kan utløse erstatning på annet grunnlag enn etter
forordningen, men klager har ikke anført noe tap. Mindretallet kan derfor ikke ta stilling
til et slikt krav.

Mindretallet - forbrukernes representanter - mener også at klageren ikke har rett til
å få disse utgiftene dekket særskilt. Siden tapet knyttet til bomturen ikke overstiger
standarderstatningen, må dette tapet anses kompensert ved standarderstatningen.

Vedtak

Transportklagenemnda - fly anbefaler ikke at klageren gis medhold.