Vedtak i Transportklagenemnda - Fly

Sammendrag

Krav om refusjon av utgifter grunnet kansellering.

Dato
15.10.2013

Saksnummer
253/13F

Tjenesteyter
Norwegian Air Shuttle ASA

Klager har i det vesentlige anført:

Klager skulle reise fra Oslo til Paris den 20. desember 2012 kl. 17:25 med DY1496. Flyet var
først forsinket, og ble deretter kansellert som følge av værforhold på Gardermoen.

Klager mottok ingen informasjon eller assistanse fra Norwegian, men ble forklart at de ville få
billetten refundert, og at de måtte skaffe annen transport på egen hånd. Det var ikke ledige
plasser med Norwegian de to nærmeste dagene, men klager fikk kjøpt nye billetter med SAS
til dagen etter. Først kl. 22:32 mottok klager sms fra Norwegian med informasjon vedrørende
kanselleringen.

Klager krever refusjon av nye billetter, til sammen kroner 8 274.

Det vises for øvrig til klagers brev.

Norwegian har i det vesentlige anført:

DY1496 ble kansellert som følge av freezing fog på Gardermoen, og stenging av Orly flyplass i
Paris. Det vises til logger.

Det ble lange forsinkelser utover dagen som følge av værforholdene. Orly flyplass som
Norwegian fly til tillater ikke landing etter et visst tidspunkt. Dette førte til at flyvningen til slutt
måtte kanselleres.

I EU-forordning 261/2004, innledning punkt 14, står følgende:

«På samme måte som under Montreal-konvensjonen bør luftfartsselskapenes forpliktelser
være begrenset eller bortfalle i tilfeller der en hendelse er forårsaket av ekstraordinære
omstendigheter som ikke kunne vært unngått selv om alle rimelige tiltak var truffet. Slike
omstendigheter kan særlig inntreffe i tilfeller med politisk ustabilitet, værforhold som gjør det
umulig å gjennomføre flygingen, sikkerhetsrisiki, uforutsette mangler ved flysikkerheten og
streiker som påvirker driften til det transporterende selskap.»

I de tilfeller hvor en uregelmessighet er forårsaket av en ekstraordinær omstendighet,
er flyselskapet unntatt fra forpliktelsene til å betale kompensasjon eller ekstra utgifter.

Omstendigheter som er utenfor flyselskapets kontroll er hendelser som ikke er forårsaket av
en handling eller unnlatelse av flyselskapet.

På bakgrunn av ovennevnte kan Norwegian ikke imøtekomme klagers krav.

Det vises for øvrig til Norwegians brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda har behandlet flere klager på kanselleringer og forsinkelser som følge av frosttåke på
Gardermoen denne dagen. Nemnda finner det bevist at frosttåken førte til store forsinkelser
og kanselleringer, herunder kansellering av klagers flygning. Nemnda er av den oppfatning
at Norwegian i den foreliggende situasjon ikke hadde mulighet til å unngå kanselleringen.
Kanselleringen gir følgelig ikke rett til erstatning etter EU-forordningen.

Ved innstilling av en flygning har passasjeren bl.a. valget mellom refusjon av utgifter til
billetter eller omruting snarest mulig, på tilsvarende transportvilkår, til bestemmelsesstedet.
Flyselskapet skal videre tilby passasjeren gratis måltider og forfriskninger som står i rimelig
forhold til ventetiden. Dersom en eller flere overnattinger en nødvendig, skal flyselskapet tilby
hotellinnkvartering samt reise til og fra hotellet. Flyselskapet skal videre tilby å dekke utgifter
til to telefonsamtaler, teleks- eller telefonbeskjeder, eller e-postmeldinger, jf. forordningens
artikkel 5 jf. artikkel 8 og 9.

Flyselskapet plikter å informere passasjerene om deres rettigheter. Selskapet skal sikre at
det ved innsjekkingsskranken, godt synlig for passasjerene, finnes en tydelig melding med
følgende ordlyd: «Dersom du nektes ombordstigning eller din flyging er innstilt eller forsinket
i minst to timer, kan du få et eksemplar av bestemmelsene om dine rettigheter, særlig med
hensyn til erstatning og assistanse, ved innsjekkingsskranken eller utgangen til flyet», jf.
artikkel 14.

Et flyselskap som innstiller en flyavgang skal gi alle berørte passasjerer en skriftlig melding
om bestemmelsene om erstatning og assistanse i henhold til EU- forordningen. Passasjerene
skal også få detaljerte skriftlige opplysninger om hvordan de kan komme i kontakt med det
nasjonale organ som behandler slike saker.

Klager har opplyst at de ved henvendelse til Norwegians skranke i avgangshallen fikk beskjed
om at det ikke var selskapets ansvar å skaffe nye Norwegian-billetter, men at selskapet kun
er økonomisk forpliktet til å refundere ubrukte Norwegian-billetter. Klager opplyser videre at
de ble informert om at det var svært få Norwegian-billetter i de nærmeste dagene, og at de
ble anbefalt å ta kontakt med andre flyselskaper for å sjekke mulighetene. Norwegian har ikke
kommentert dette, og nemnda legger klagers opplysninger til grunn.

Norwegian har etter dette gitt mangelfull og uriktig informasjon. Dette påførte klager
ekstrautgifter i form av nye billetter med SAS. Nemnda anbefaler at Norwegian erstatter disse
utgiftene. Dersom klager har fått refundert de ubenyttede Norwegian-billettene, kommer
dette til fradrag.

Vedtak:

Transportklagenemnda - fly anbefaler at Norwegian erstatter klagers ekstrautgifter.

Vedtaket var enstemmig.