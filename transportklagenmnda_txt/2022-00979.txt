Vedtak i Transportklagenemnda - Fly

Sammendrag

Krav om refusjon av utgifter til ny flybillett grunnet nektet ombordstigning.

Dato
22.09.2022

Saksnummer
2022-00979

Tjenesteytere
Norwegian Air Shuttle
Avinor

Klager har i det vesentlige anført

Klager skulle reise fra Oslo til Praha den 6. mars 2022 kl 07.00. Ved ankomst
Gardermoen fikk ikke klager sjekket inn på automaten, senere ble hun også avvist ved
innsjekkingsskranken. Det var flere personer der med samme problem.

Klager møtte ikke opp på Gardermoen for sent, men møtte i henhold til oppgitte frister.
Årsaken til at klager ikke fikk levert bagasjen var teknisk feil, da bagasje drop systemet
ikke fungerte. Grunnet denne feilen var det lang kø i skranken som førte til at klager ikke
rakk fristen for innsjekk.  

Klager måtte kjøpe ny billett med annet selskap til kroner 3 004. Klager krever beløpet
refundert.

Tjenesteyterne har i det vesentlige anført
Norwegian har i det vesentlige anført:

Klager forklarer at hun forsøkte å sjekke inn bagasjen på drop in og senere forsøkte å få
hjelp ved en skranke. Norwegian har ikke noe informasjon i sine systemer som indikerer
at noen andre hadde problemer med å sjekke inn bagasjen denne dagen, hvis de var
ved bag drop innen fristen. Det legges dermed til grunn at årsaken til at klager ikke
fikk sjekket inn bagasje var fordi hun forsøkte å sjekke inn bagasjen for sent. Her ligger
bevisbyrden hos klager.

I Norwegians Generelle vilkår for befordring står det følgende:
«8.2 Oppmøte ombordstigning
Hvis du ikke møter til vår ombordstigningsskranke innen de tidsfrister som er satt, vil din
Bestilling bli kansellert. Flyvningen vil under ingen omstendigheter bli holdt igjen, og du
vil bli nektet ombordstigning for egen regning. Tidsfrister for ombordstigning finnes på
vår Nettside, eller tilgjengelig ved å kontakte oss eller våre Autoriserte Agenter. Vi er ikke
ansvarlig for eventuelle tap eller utgifter du får som følge av manglende overholdelse av
bestemmelsene i denne artikkelen.

8.3 Dersom frister for innsjekking og boarding ikke overholdes Dersom du ikke
overholder fristene for innsjekking og boarding, er vi ikke ansvarlige for eventuelle tap
eller utgifter som påløper deg. Ikke-refunderbare billetter må anses som tapt. Du kan ha
rett til refusjon av avgifter som er inkludert i billettprisen i henhold til klausul
12.5.»

Det følger også av Norwegians avtalevilkår at passasjerene må møte på flyplassen i god
tid før avreise. Dette for at uforutsette ting kan oppstå. Det kan være kø på innsjekk eller
sikkerhetskontrollen, det kan være problemer med automatene eller bag drop osv, og
dette må de reisende ta høyde for når de beregner hvor mye tid de trenger på flyplassen.

Norwegian kan på grunnlag av ovennevnte ikke imøtekomme klagers krav.  

Avinor har i det vesentlige anført:

Det er ikke registrert noen feil eller stans i bagasjehåndteringssystemet på Gardermoen
på det bestemte tidspunktet. Avinor kan ikke se at denne saken er relatert til tjenester
Avinor har ansvar for.

Nemnda bemerker

I henhold til Norwegians nettsider må man være ferdig innsjekket senest 45 minutter før
avgang på internasjonale flyvninger. Det er anbefalt på Avinors sider at man møter opp
senest halvannen time før avgang.

Klager anfører at det var feil ved bag drop denne dagen, og at det oppstod lange køer
ved innsjekkingsskranken.

Norwegian hevder det ikke var problemer ved bag drop denne dagen, og mener klager
ankom Gardermoen for sent. 

Avinor har opplyst at det ikke er registrert feil ved bagasjehåndteringssystemet på
Gardermoen denne dagen. 

Nemnda finner det mest sannsynlig at klager beregnet for kort tid den aktuelle
morgenen.  

Nemnda har forståelse for at det er ergerlig å bli avvist slik som i dette tilfellet, imidlertid
er reglene som nevnt over. Flyselskapet kan avvise passasjerer som sjekker inn eller
ankommer gate for sent. Hensynet til avviklingen av flytrafikken tilsier at frister for
innsjekking og fremmøte ved gate må overholdes. Nemnda vil også minne om at alle
passasjerer er ansvarlige for å sette seg inn i flyselskapets vilkår for innsjekking.

Nemnda kan etter dette ikke anbefale at klager gis medhold.

Vedtak

Transportklagenemnda kan ikke anbefale at klager gis medhold.