Vedtak i Pakkereisenemnda

Sammendrag

Reise til Rhodos, Faliraki, hotell Louis Colossos Beach, 10. - 17. oktober 2010. Krav om
prisavslag grunnet dårlig standard, mangelfullt renhold, manglende varmtvann, m.v.

Dato
..

Saksnummer
245/10

Tjenesteyter
Star Tour AS

Sakens dokumenter ble lagt frem.

Klager: X

Turarrangør: Star Tour AS

Antall reisende: 11

Reisens pris: kr. Ca. 70.000

Saken gjelder:

Reise til Rhodos, Faliraki, hotell Louis Colossos Beach, 10. - 17. oktober 2010.

Krav om prisavslag grunnet dårlig standard, mangelfullt renhold, manglende varmtvann, m.v.

Klager har i det vesentlige anført:

Katalogen sier at det er et tiltalende anlegg. Dette gjaldt ikke bungalowene.

Leilighetene var under enhver kritikk. Det var problemer med varmtvann.

Vinduene kunne ikke ha vært vasket på mange uker. Det var råte og maurinvasjon på badet.
Det var møkkete under sengene m.v.

Maten og tilbudet ellers var bra første halvdel av uken. Men fra fredag merket klagerne at
hotellet begynte å stenge. Maten var variert og deilig den første delen av uken. Det virket som
om maten lørdag og søndag var rester som de skulle bli kvitt.

Forholdene ble påtalt for Star Tours guide den 12. oktober.

Klagerne krever prisavslag. Star Tour har tilbudt 15 % avslag.

Det mener klagerne er for lite.

Det vises for øvrig til klagers brev med bilder.

Star Tour har i det vesentlige anført:

Star Tour beklager at det var flere forhold ved hotellet som påvirket ferien.

Manglene ble først påtalt den 14. oktober. Star Tour har tilbudt et prisavslag på 15 % av
reisens totale pris eller et reisegavekort.

Nemnda bemerker:

Pakkereisen er mangelfull når den avviker fra det som er avtalt eller forutsatt i avtalen, jf.
pakkereiseloven § 6-1. Avvik fra det avtalte regnes likevel ikke som en mangel dersom de er
av mindre betydning og er av det slag kunden må regne med kan inntreffe fra tid til annen.
Avtalen omfatter pakkereisen slik den fremkommer av bestilling og bekreftelse, opplysninger
inntatt i turarrangørs katalog m.v., jf. alminnelige vilkår for pakkereiser pkt. 2.

Nemnda er enig med partene i at pakkereisen hadde mangler. Mangler gir grunnlag for et
forholdsmessig prisavslag etter pakkereiseloven § 6-2. Star Tour har tilbudt et prisavslag på 15
% av reisens pris eller et gavekort. Nemnda finner ikke grunnlag for å anbefale prisavslag ut
over dette.

Vedtak:

Reklamasjonsnemnda for pakkereiser finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, Formann

Elise Korsvik, Forbrukerrådet

Pål Martin Andersen, Forbrukerrådet

Astrid Solgård, Apollo Reiser As

Eva Pettersen, Ving Norge AS