Vedtak i Transportklagenemnda - Fly

Sammendrag

Krav om refusjon av bagasjegebyr.

Dato
10.11.2014

Saksnummer
505/14F

Tjenesteyter
VIA Egencia

Krav om refusjon av bagasjegebyr.

Klager har i det vesentlige anført:

Klager bestilte en billett hos VIA Egencia t/r Stavanger - Belfast via London med British Airways
og Air Lingus for reise den 12. - 22. januar 2014.

Da klager skulle sjekke inn på returen blir han avkrev GBP40 i gebyr for sin bagasje en av sine
to kofferter. Max vekt er 23 kg og klagers to kofferter veier 24 kg til sammen. Klager sier han
kan betale overvekt, men at han ikke vil betale gebyr da dette ikke kommer frem noe sted
på hans billett. Hadde klager vært klar over denne regelen hadde han selvsagt kjøpt en stor
koffert fremfor to små.

Klager krever refusjon av gebyr på GBP40.

VIA Egencia har i det vesentlige anført:

Flyselskapene har forskjellige bagasjeregler. Av den grunn sender VIA Egencia alltid ut
følgende melding til sine kunder som skal ut å reise:

«Flyselskapenes bagasjeregler varierer. Enkelte flyselskap har ikke bagasje inkludert. Sjekk
alltid flyselskapets hjemmeside for informasjon om tillatt bagasje og evt. mulighet for
forhåndsbetaling.»

På grunnlag av ovennevnte kan VIA Egencia ikke imøtekomme klagers krav.

Nemnda bemerker:

Bagasjeregler varier etter type billetter. Forskjellige selskap kan ha forskjellige
bagasjebestemmelser. Klagers reise var dels med Britísh Airways og dels med Air Lingus.
Det fremgår av reisebekreftelsen at bagasjereglene varierer og at man derfor må sjekke
flyselskapets hjemmeside for informasjon.

Nemnda kan ikke se at det er grunnlag for å laste VIA Egencia for mangelfull informasjon. Det
burde ikke være overraskende for klager at bagasjereglene varierer. I dette tilfellet var det
tillat med 23 kilo bagasje, noe som er mer bagasje enn mange andre selskap. Det var således
ingen spesiell grunn for VIA Egencia å opplyse klager spesielt om dette.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.