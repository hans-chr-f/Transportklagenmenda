Vedtak i Pakkereisenemnda

Sammendrag

Krav om refusjon av rullestolbruker som ble
innkvartert på et hotell som ikke var handikappvennlig.

Dato
28.04.2022

Saksnummer
2022-00109

Tjenesteytere
Apollo Reiser AS

Klager har i det vesentlige anført

Klagen gjelder en pakkereise for 2 personer med innkvartering i en 1-romsleilighet med
balkong og havutsikt på Hotel Don Carlos i perioden 20.11.2021 - 04.12.2021. Totalpris 29
986 kroner. 

Klager har anført at i samarbeid med Apollos representant, som reisen ble bestilt
gjennom, ble det bestemt hotell Don Carlos, til tross for høy pris (ca. 30 000 for 2 uker
uten måltider), var best egnet for klager, spesielt med tanke på beliggenhet og for klager
som rullestolbruker. 

Det som møtte klager da de ankom hotellet, var mange og høye trappetrinn opp til
"resepsjonen". Klager nektet å gå opp trappene, og ble værende på gateplan. Etter
hvert kom 2 personer (Isabel og Miriam) som hadde en viss forbindelse med Apollo.
De bekreftet at hotellet ikke var egnet for rullestolbrukere. Apollo hadde ikke informert
dem om at klager satt i rullestol. De beklaget så mye, og ville hjelpe klager med å finne et
alternativt hotell. Resultatet skulle de senest få mandag 22. november.

Først tirsdag 23. november fikk klager telefon fra "Apollo teamet" om at de ikke hadde
funnet noe alternativt hotell i Las Palmas og at reklamasjonsgruppen i Apollo/Oslo
hadde bestemt at Apollo ikke var å bebreide og at klager følgelig ikke ville få noen
kompensasjon. Klager fikk beskjed om at de kunne finne et alternativt hotell selv, men
måtte betale for dette uten noe refusjon. 

Det var krevende for klager å komme seg opp og ned trappen, og slitsomt for klagers
75 år gamle kone å bære den ca. 30 kg. tunge rullestolen opp og ned trappen. Følgelig
ble det mye "take-away-mat" på rommet, hentet av klagers kone. Klager skriver at de
mange dager ikke kom seg ut av leiligheten og også ellers oppholdt de seg stort sett
der. Slik gikk alle de 14 dagene ferien varte. Det var trangt. Det kan bemerkes at dette
tydeligvis ikke var noe Apollo-hotell. Vi så ingen Apollo-perm og møtte ingen Apollo-vert.
Resepsjonen var betjent kun med en mann som verken snakket eller forsto engelsk,
bare spansk. Den ene av de to som hadde noe forbindelse med Apollo hadde kontortid
(10-14) 3dgr/uke. Den andre så vi ikke noe mer til etter ankomstdagen. Klager traff heller
aldri noen fra "Apollo-teamet". Ingen reiseleder. Den samlede ferieopplevelsen var langt
fra det klager hadde håpet og forventet. 

Klagers krav: 20 000 kroner som tilsvarer ca. 2/3 av totalprisen for reisen. 

Det vises for øvrig til korrespondanse fra klager.

Tjenesteyterne har i det vesentlige anført
Klager har bestilt en pakkereise for to personer til Gran Canaria/Spania 14 dager, med
avreise fra Oslo til Las Palmas den 20. november 2021 kl. 09:15. Med opphold på hotell
Don Carlos i Las Palmas i en 1-romsleilighet med balkong og havutsikt. Reisens grunnpris
er 28 726 kroner. Totalpris for reisen med valgte tillegg
er 29 986 kroner.

Reisen ble bestilt via Apollos kundesenter den 13. oktober kl. 12:19 etter at klager
ringte dagen før og fikk tilsendt informasjon om Hotel Don Carlos per e-post. Apollo har
ikke opptak av de første telefonsamtalene klager hadde med deres kundesenter den
12.10.2021 og 13.10.2021 grunnet problemer med sitt opptakssystem. 

Apollo har lyttet igjennom de neste samtalene klager har godtatt opptak av i forbindelse
med kontakt med kundesenteret etter at reisen ble bestilt. 

Klager ringte Apollo den 01.11.2021 kl. 13:27 med spørsmål om billett, rullestol og
batteri. Med tanke på flyreisen oppga klager i samtalen at han kunne gå, men ikke lange
avstander. Klager oppga at han ønsket seter langt frem i flyet nært toalettene. Klager
fikk i den forbindelse tilsendt informasjon om søknad om rullestol med batteri og link
til setebestilling om bord via to e-poster. Videre gikk klager og Apollos selger igjennom
informasjon vedrørende innreiseskjema. Apollos konsulent spurte om klager hadde
behov for assistanse på flyplassene, noe klager avkreftet og oppga at han kunne gå
i trapper dersom han måtte. Men at han hadde behov for å komme nært flykroppen
med rullestolen som mulig. Apollos reisekonsulent registrerte derfor assistanse koden
Wheelchair Ramp til flyselskapet. Videre ble transporten og buss til hotellet diskutert
hvor det ble oppgitt at klagers rullestol kunne legges sammen og at det derfor gikk fint å
ta denne med på Apollos ordinære transport. 

Når det gjelder bytte av hotell på reisemålet gjør Apollo oppmerksom på følgende: 
https://www.apollo.no/min-reise/alt-om-charterreisen/pa-reisemalet/hotellinformasjon
"Endring av hotell/oppkjøp

Velger man å bytte hotell eller rom/leilighet til et annet hotell/rom/leilighet under
oppholdet, må man vanligvis betale et avbestillingsgebyr for hotellet/rommet/leiligheten
man flytter fra, og prisdifferansen på det nye hotellet/rommet/leiligheten. Dette betales
direkte på reisemålet. Det er ikke alltid mulig å bytte
hotell/rom/leilighet under oppholdet, da dette er avhengig av ledig kapasitet. I tilfeller
der reisende ønsker å bytte hotell og Apollo ikke kan se at det foreligger mangler eller
grunnlag for et kostnadsfritt hotellbytte, gjelder ovennevnte og eventuell prisdifferanse
må da betaltes direkte på reisemålet. 

Apollo kan ikke se at de har fått oppgitt informasjon fra klager vedrørende at han har
problemer med trapper, utover i forbindelse med flyreisen.

Reisekonsulenten som la inn bestillingen for klager har mange års erfaring i Apollo
samt fra andre reisebyråer, og vedkommende kjenner godt til rutinene for reisende
med spesielle behov. Eventuelle behov for assistanse, tilrettelegging med tanke på rom/
hotell eller lignende registreres i bestillingen i bestillingsøyeblikket så fremt den reisende
informerer om dette. 

Hotell Don Carlos er ikke på Apollos liste over handikappvennlige hoteller i Spania 
(https://www.apollo.no/min-reise/alt-om-charterreis en/for-avreisen/reisende-med-
spesielle-behov/spania)
Apollo anfører at dersom deres reisekonsulent hadde blitt informert om at klager var
bevegelseshemmet da bestillingen ble gjort, ville vedkommende undersøkt andre
hotellalternativer.

Apollo har ikke opptak av de første telefonsamtalene klager hadde med deres
kundesenter den 12.10.2021 og 13.10.2021 grunnet problemer med sitt opptakssystem.

Apollo anser at det er den reisendes ansvar å tydeliggjøre eventuelle behov man måtte
ha i forbindelse med sin reise. Apollo kan ikke se at det ble gjort i dette tilfellet og
fastholder sin avgjørelse. 

Det vises for øvrig til korrespondanse fra Apollo Reiser AS.

Nemnda bemerker

Klagen gjelder en pakkereise for 2 personer med innkvartering i en 1-romsleilighet med
balkong og havutsikt på Hotel Don Carlos i perioden 20.11.2021 - 04.12.2021. Totalpris 29
986 kroner.

Det som møtte klager da de ankom hotellet, var mange og høye trappetrinn opp
til "resepsjonen". Det er uomtvistet at det aktuelle hotellet ikke var egnet for
rullestolbrukere. Det er omtvistet i saken hvorvidt klager informerte om sitt behov
ved bestilling av reisen. Klager har hevdet dette og tjenesteyter har bestridt at denne
informasjonen ble gitt. Opptak fra telefonsamtalene av bestillingen har ikke vært mulig å
bruke i saken og således er man i en bevissituasjon der det er ord mot ord. 

Den reisende har selv et ansvar for å kontrollere at reisen tilfredsstiller kundens særskilte
behov. Tjenesteyter har lett tilgjengelig informasjon om handikappvennlige hotell.  For
Pakkereisenemnda blir det relevant at klager i sin telefonsamtale den 1. november klart
og tydelig omtaler at han bruker rullestol tidvis. Dette fremkommer av avspilt lydopptak.
På dette tidspunkt var det ytterligere tre uker til avreise og nemnda mener at tjenesteyter
om de ikke før, i alle fall på dette tidspunkt, ble klar over klagers særlige behov. At det
på dette tidspunkt ikke gjøres en avklaring med kunden angående hans hotellbestilling
opp mot hans særlige behov, synes nemnda er uheldig. Videre mener nemnda at klager
underveis på sin reise skulle vært avhjulpet ved et alternativt hotell i en slik situasjon,
alternativt fått bistand for å komme seg opp og ned trappen fra resepsjonsområdet. 

Forholdet utgjør etter nemndas vurdering et avvik fra avtalen mellom partene og det
er klart at klager ikke fikk den reiseopplevelsen han hadde bestilt og betalt for. Det
anbefales derfor at det skal utbetales et prisavslag til klager. Klager har selv krevd
refusjon av 2/3 av reisens pris. Dette mener nemnda er for høyt sett hen til sakens art
og særlig til at hotellet er av en slik art at det var mulig å bevege seg utenfor trappene
og forholdet kunne vært avhjulpet ved at kunden hadde fått bistand i trappen mot
resepsjonen. Prisavslaget settes skjønnsmessig til 7 000 kroner. Det anbefales at klager
gis delvis medhold.

Vedtak

Pakkereisenemnda anbefaler at klager gis delvis medhold.