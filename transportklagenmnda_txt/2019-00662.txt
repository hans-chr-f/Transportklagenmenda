Vedtak i Transportklagenemnda - Fly

Sammendrag

Krav om standardkompensasjon og erstatning av ekstrautgift grunnet kansellering.

Dato
05.11.2019

Saksnummer
2019-00662

Tjenesteytere
Bergen Air Transport

Klager har i det vesentlige anført

Klager skulle reise fra Bergen til Notodden den 2. oktober 2016 kl. 18:10 med flight
BGT53.

Flyet ble kansellert. Klager ble ikke tilbudt omruting, og måtte kjøpe nye flybilletter med
Norwegian. Hun fikk beskjed av Bergen Air Transport om at dette ville bli dekket, noe det
ikke ble. 

I følge klager var det problemer med en ødelagt rute på flyet. Flyselskapet informerte om
at dette ville bli ordnet til klagers reise til den 2. oktober, noe det ikke ble.

Klager krever standardkompensasjon i henhold til EU-forordning 261/2004, samt dekket
utgifter til ny flybillett med Norwegian på 150 euro.

Tjenesteyterne har i det vesentlige anført
Bergen Air Transport har ikke avgitt noe tilsvar til klager eller nemnda.

Nemnda bemerker

Flyselskapet Bergen Air Transport har tross oppfordring ikke avgitt uttalelse til nemnda.
Nemnda treffer vedtaket på grunnlag av opplysningene som er fremkommet tidligere i
saken, jf transportklagenemndforskriften § 5-3 tredje ledd.

Nemnda legger således til grunn at klagers flyvning ble kansellert. Klager har fremsatt
krav om standarderstatning 250 euro for hendelsen i henhold til EU-forordning
261/2004, samt refusjon av utgifter til ny flybillett med 150 euro. 

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Bergen Air Transport har som nevnt ikke avgitt uttalelse til klager eller til nemnda .
Selskapet har følgelig ikke godtgjort at kanselleringen skyldtes en ekstraordinær
omstendighet som ikke kunne vært unngått. Klager har etter nemndas syn derfor krav på
standarderstatning 250 euro.

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf artikkel
8. Klager anfører at hun ikke ble tilbudt omruting og at selv måtte kjøpe ny billett med
annet flyselskap (pris 150 euro). Da selskapet ikke har svart legger nemnda klagers
anførsler til grunn. Dersom verdien av den nye flybilletten overstiger verdien av den
ubenyttede flybilletten har klager etter nemndas syn krav på refusjon av mellomlegget.

Vedtak

Transportklagenemnda-fly anbefaler at Bergen Air Transport utbetaler 250 euro, samt
utgifter til ny flybillett som nevnt over.