Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
18.08.2024

Saksnummer
2024-00060

Tjenesteytere
Ryanair

Klager har i det vesentlige anført

Klager, to passasjerer, skulle reise med Ryanair RK33 fra Sandefjord Torp til London
Stansted den 2. desember 2023. 

Klager sin flyvning hadde opprinnelig avgang kl. 17:15, og opprinnelig planlagt ankomst
kl. 18:15. 

Klager mottok stadig meldinger om at flyvning RK33 var forsinket. Klager mottok SMS
angående forsinkelsen flere ganger, og siste SMS viste at forventet avgangstid var 20:20,
og forventet ankomsttid kl. 21:20. 

Klager skriver at de av ansatte på flyplassen fikk siste beskjed om at flyet ville ha avgang
kl. 22:15. Klager har fremlagt dokumentasjon på SMS fra sitt telefonselskap når de landet
i London, med tidspunkt kl. 00:09 i norsk tid den 3. desember, og lokal tid kl. 23:09 den
2. desember. Klager anfører at dette viser at de tok av litt over kl. 22:00 i norsk tid. Klager
ankom London med en forsinkelse på ca. 5 timer. 

Klager krever standarderstatning for forsinkelsen.

Tjenesteyterne har i det vesentlige anført
Ryanair beklager forsinkelsen på flyvning FR33 fra Oslo Torp til London Stansted den 2.
desember 2023. Denne forsinkelsen skyldtes forholdene på London Stansted, noe som
er utenfor Ryanair sin kontroll. 

EU-forordning 261/2004 artikkel 14-2 krever at flyselskapene sikrer at passasjerene får
informasjon om forsinkelse. Ryanair gis slik informasjon ved innsjekking online, noe som
gir mulighet for å undersøke disse før avgang og å alltid ha tilgang til disse. 

Alle passasjerer som ble påvirket av forsinkelsen mottok en e-post og en SMS som gå
tilgang til regelverket nedfelt i EU-forordning 261/2004. Denne e-posten inneholdt en link
til å endre flyvningen uten kostnad, be om refusjon, gratis telefonsamtale og detaljer om
hvordan de kan komme i kontakt med vår reservasjonsavdeling. 

Ifølge våre systemer overførte vi 249 NOK den 13. desember 2023. 

Forsinkelsen skyldtes ekstraordinære værforhold som er oppført som kategori 12
på listen over ekstraordinære omstendigheter som fritar selskapet for ansvar. Da
dette var utenfor vår kontroll er vi under den oppfatning at klager ikke har krav på
standarderstatning etter EU-forordning 261/2004 artikkel 7.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Ryanair har sendt inn dokumentasjon som viser en forsinkelse på 4 timer og 46
minutter på flyvning RK33 fra Sandefjord Torp til London Stansted. Ryanair hevder det er
forsinkelse på flymaskinens tidligere flyvning RK32 fra Stansted til Torp som er årsaken
til forsinkelsen på klagers flyvning, og at denne forsinkelsen skyldtes værforholdene på
Stansted. 

I tråd med EU-domstolens avgjørelse C-74/19 kan en hendelse på en forutgående
flyvning kvalifisere som en ekstraordinær omstendighet der hendelsen forårsaker
forsinkelser for de etterfølgende flyvningene. Forutsetningen er at det er en direkte
årsakssammenheng mellom den ekstraordinære omstendigheten og forsinkelsen av
påfølgende flyvning.

Værforhold som påvirker flytrafikken ved at det ikke er mulig å lande/ta av, ved at
det oppstår overbelastning på flyplassen eller lignende, kan være en ekstraordinær
omstendighet i forordningens forstand som medfører at den reisende ikke har krav
på erstatning. Dette må vurderes konkret. Det er flyselskapet som må godtgjøre at det
foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå forsinkelsen. 

Nemndas flertall - leder og bransjerepresentanten - mener at selskapet i tilstrekkelig grad
har sannsynliggjort at værforholdene var årsaken til forsinkelsen på klagers flyvning, og
at forsinkelsen ikke kunne vært unngått selv om alle rimelige tiltak var truffet. Flertallet
mener derfor at forsinkelsen skyldes ekstraordinære omstendigheter og at klager da ikke
har rett til standarderstatning. 

Mindretallet - forbrukerrepresentanten - er av den oppfatning at det ikke er dokumentert
at det er værforholdene som er årsaken til forsinkelsen på klager sin flyvning eller
flymaskinens tidligere flyvning. Det vises til at det er sendt inn METAR og TAF for det
aktuelle tidsrommet, men at det ikke foreligger en forklaring på disse. Mindretallet har
følgelig ikke mulighet til å ta stilling til om værforholdene var av en slik art at de er å
anse som en ekstraordinær omstendighet som ikke kunne vært unngått selv om alle
rimelige tiltak ble truffet. Det er heller ikke dokumentert hvordan eventuelle værforhold
har påvirket den aktuelle flyvningen. Etter mindretallets oppfatning har klager krav på
standarderstatning tilsvarende 250 EUR per passasjer, totalt 500 EUR.

Nemnda konkluderte deretter i tråd med flertallets oppfatning.

Vedtak

Transportklagenemnda kan ikke anbefale at klager gis medhold.