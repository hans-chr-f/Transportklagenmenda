Vedtak i Transportklagenemnda
- Kollektivreiser

Sammendrag

Krav om frafall av  ilagt gebyr. Anført at vekterne trakasserte klager.

Dato
08.09.2023

Saksnummer
2023-02129

Tjenesteytere
Reis Nordland / Nordland fylkeskommune

Klager har i det vesentlige anført

Klager ble ilagt gebyr den 21. juni 2023.

Klager anfører at han ble ilagt et gebyr på 500 kroner kl. 13.54 den 21. juni 2023 for å ville
betale kontant på bussen. Klager anfører at han ønsker å få vite hvilken lovhjemmel det
er som tilsier at kontant betaling ikke lenger er lovlig som betalingsmiddel.

Klager anfører at da han etterpå betalte billett via Vipps og hadde gyldig billett, ble
han stoppet da han skulle gå av bussen, fordi vekterne skulle skanne en QR-kode på
mobiltelefonen hans. Klager anfører at vekteren sjekket at han hadde gyldig billett, men
to vektere fulgte etter ham helt inn på kafeen han skulle til på City Nord for å få skanne
en QR-kode på telefonen, selv om han hadde gyldig billett. Klager anfører at han også ble
trakassert av vekterne i køen inne på kafeen og ved bordet der han satte seg.

Klager anfører at gebyrileggelsen skjedde på samme buss og på samme busstopp,
og han fikk kun ett gebyr. Klager anfører at da han fikk faktura fra Nordland
fylkeskommune, viste den to gebyrileggelser. Klager anfører at han da ringte til Reis
Nordland / Nordland fylkeskommune og forklarte at han hadde blitt fakturert for dobbelt
gebyr, så fikk han beskjed om at han skulle få høre fra vedkommende som han snakket
med, som også var den som hadde utstedt fakturaen. Klager anfører at han fikk beskjed
om at han skulle høre fra Reis Nordland / Nordland fylkeskommune, men han hørte ikke
noe mer.

Klager anfører at han måtte ta neste buss, da bussen han skulle med dro av gårde, og
han tok da neste buss fra samme holdeplass. Klager anfører at han da hadde gyldig
billett. Klager anfører at tidspunktet for når billetten ble kjøpt husker han ikke, men den
ble kjøpt den 21. juni 2023 og var gyldig til kl. 15.18.

Det vises til klagers øvrige anførsler i fremlagt dokumentasjon.

Klager krever frafall av ilagt gebyr.

Tjenesteyterne har i det vesentlige anført
Klager fikk to gebyrer på to forskjellige turer. Første gebyr gjelder bussrute 1 mot
Bjørndalslia. Andre gebyr gjelder bussrute 2 mot universitetet. Klager kjøpte en billett i
Billett Nordland-appen kl. 14.03. Det er ikke registrert flere billettkjøp den 21. juni.

Kommentar til det første gebyret: I henhold til baksystemet var avgangen for bussen til
Bodø sentrum mot Bjørndalslia kl. 13.46.24. Neste buss var forsinket og gikk ikke før kl.
14.04.28. Tilleggsgebyret samstemmer med første avgang, ettersom neste buss ikke kom
til stoppet før kl. 14.02.00 og gebyret ble ilagt kl. 13.54. I dette tilfellet hadde ikke klager
gyldig billett.

Kommentar til gebyr nummer to: I saken informerer klager om at han fikk tilleggsgebyr
nummer 2 etter å ha gått av på busstoppet ved City Nord. Ifølge sanntidsrapporten
stoppet bussen på City Nord kl. 14.02.45, og tilleggsgebyret ble ilagt kl. 14.04. Billetten
som klager viser til, ble kjøpt kl. 14.03. Dette samstemmer med sanntidsrapporten og
klagers egen forklaring i saken.

Nemnda bemerker

Klager ble ilagt gebyr den 21. juni 2023.

Det følger av Nordland fylkeskommunes regler for billettkontroll at den reisende selv er
ansvarlig for å ha gyldig billett, og at passasjerer som ikke har dette ved kontroll vil bli
ilagt en tilleggsavgift.

Videre fremgår det av betingelsene for bruk av appen «Billett Nordland» at ved kjøp av
billett gjennom appen må billetten kjøpes før ombordstigning. Bestemmelsen er objektiv,
og gebyr kan således ilegges selv om passasjeren ikke har opptrådt klanderverdig.

I klage til Transportklagenemnda har klager blant annet anført at han ble ilagt gebyr som
følge av at han ville betale kontant, og klager har videre anført at han kun fikk ett gebyr,
men at han mottok en faktura på to gebyrer.

På bakgrunn av fremlagt forklaring og dokumentasjon fra Reis Nordland / Nordland
fylkeskommune finner nemnda det mest sannsynlig at klager ble ilagt to gebyrer på to
ulike bussreiser den 21. juni 2023. Nemnda finner det i tillegg mest sannsynlig at klager
ved det første tilfellet ble ilagt gebyr fordi han ikke hadde billett, og at klager ved det
andre tilfellet ikke hadde kjøpt billett før ombordstigning. Vilkårene for å ilegge gebyr i
begge tilfellene var altså til stede. 

Nemnda bemerker at den reisende selv har ansvaret for å ha gyldig billett før påstigning.
Selv om det ikke var mulig å betale kontant, gir ikke dette klager rett til å foreta
bussreisen uten billett. 

Hva gjelder klagers anførsler om trakasserende oppførsel fra kontrollørene,
finner nemnda at nemnda ikke kan ta stilling til dette, da denne delen av klagen
reiser bevisspørsmål som vanskelig kan klarlegges under saksbehandlingen, jf.
transportklagenemndforskriften § 6-2 d.

På generelt grunnlagt bemerkes det avslutningsvis at nemnda er kjent med at
kontrollørene utøver et visst skjønn ved ileggelse av gebyrer, men nemnda finner av
prinsipielle grunner ikke å kunne vurdere skjønnsutøvelsen i det enkelte tilfelle.

Vedtak

Transportklagenemnda kan ikke anbefale at klager gis medhold.