Vedtak i Transportklagenemnda - Fly

Sammendrag

Krav om standarderstatning og refusjon ved forsinkelse.

Dato
20.06.2017

Saksnummer
2016-00844

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY7106 fra Las Vegas (LAS) til København
(CPH) 16. juli 2016 kl. 18.30 lokal tid. Flyvningen ble forsinket, og klager mistet sin
forbindelse fra København til Bergen med SAS. 

Varmt vær i Las Vegas i juli måned kan etter klagers syn ikke anses som en ekstraordinær
omstendighet. 

Klager har på ovennevnte bakgrunn fremsatt krav om standarderstatning i henhold
til EU-forordning 261/2004 på 600 euro, samt refusjon av kroner 2 067 for kjøp av nye
flybilletter fra København til Bergen.

Tjenesteyterne har i det vesentlige anført
Norwegians flyvning DY7106 fra Las Vegas til København 16. juli 2016 ble forsinket med
fem timer og 42 minutter. Årsaken til forsinkelsen var værforholdene i Las Vegas denne
dagen. Det var svært høye temperaturer som forårsaket forsinkelsen. 

På Norwegians langdistanseruter benyttes en svært stor og tung flymaskin som skal
kunne fly store distanser. Maskinen kunne ikke ta av som følge av en kombinasjon av høy
temperatur og flyets vekt. Det eneste alternativet ville vært å ta av med mindre drivstoff
enn nødvendig for å redusere vekten, noe som ville nødvendiggjort en mellomlanding for
å fylle drivstoff. Et slikt tiltak er svært risikabelt, samt at det vil være vanskelig å planlegge
ventetid på andre flyplasser. Denne muligheten ville mest sannsynlig ha forårsaket en
enda lengre forsinkelse for passasjerene. 

Omruting med andre flyselskap ville ikke være hensiktsmessig i dette tilfellet, da
det kun var mindre maskiner som tok av fra Las Vegas denne ettermiddagen, slik at
passasjerene i så måte hadde vært nødt til å mellomlande flere ganger før de ville
ankommet København. 

Uregelmessigheten utgjør i dette tilfellet en ekstraordinær omstendighet og en
hendelse utenfor flyselskapets kontroll. Norwegian har følgelig ingen plikt til å utbetale
standarderstatning i henhold til EU-forordning 261/2004 eller erstatning eller refusjon
på annet grunnlag. Norwegian avviser på ovennevnte bakgrunn klagers fremsatte krav i
saken.

Nemnda bemerker

DY7106 fra Las Vegas til København 16. juli 2016 ble forsinket med fem timer og 42
minutter. 

Forsinkelse som medfører at passasjerene kommer frem til det endelige
bestemmelsesstedet tre timer eller mer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7, jf. artikkel 5 nr. 3, jf. EU-
domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

Værforhold som påvirker flytrafikken ved at det ikke er mulig å lande/ta av, kan være
en slik ekstraordinær omstendighet som medfører at den reisende ikke har krav på
erstatning. Dette må vurderes konkret. 

I dette tilfellet er det opplyst at forsinkelsen skyldtes høy varme. Det aktuelle flyet var
svært stort og tungt, slik at flyet ikke kunne lette med så mye drivstoff. Dersom flyet
skulle tatt av med mindre drivstoff, ville det være nødvendig å mellomlande. Det ble
vurdert at en mellomlanding ikke var aktuelt, da det trolig ville medføre ytterligere
forsinkelser.

I henhold til vedlagte rapporter fremgår det at temperaturen var rundt 41 grader celsius
den aktuelle dagen. Nemnda har vanskelig for å se at dette er å anse som så høy varme
at det må vurderes som en ekstraordinær omstendighet. 41 grader midt på sommeren
i Las Vegas må etter nemndas syn være noe flyselskapene må regne med. Nemnda
betviler ikke opplysningene om at det aktuelle flyet ikke kunne lette den dagen. Etter
nemndas syn er dette imidlertid noe flyselskapene kan ta høyde for, ved for eksempel
å planlegge mellomlandinger i sommermånedene eller planlegge avgangene senere på
kvelden.

Nemnda mener derfor klager har rett til standarderstatning etter forordningen på 600
euro. 

I tillegg har klager hatt utgifter på kroner 2 067 kroner til nye flybilletter, som anses
erstatningsberettiget etter luftfartsloven § 10-20. Utgiftene kommer ikke til fradrag i
standarderstatningen, da det er å anse som utgifter til omruting etter artikkel 8.

Vedtak

Transportklagenemnda - fly anbefaler at Norwegian utbetaler standarderstatning til
klager på 600 euro, samt dekker utgifter til nye flybilletter på kroner 2 067.