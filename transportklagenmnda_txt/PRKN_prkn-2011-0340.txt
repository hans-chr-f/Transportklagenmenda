Vedtak i Pakkereisenemnda

Sammendrag

Saken gjelder bytte av bolig ved uspesifisert reise.

Dato
26.09.2012

Saksnummer
340/11

Tjenesteyter
Star Tour AS

Sakens dokumenter ble lagt frem.

Klager: X

Turarrangør: Star Tour AS

Antall reisende: 2

Reisens pris: -,-

Saken gjelder:

Saken gjelder bytte av bolig ved uspesifisert reise.

Klager anfører at de etter 1 uke på tildelt bosted måtte bytte leilighet fordi de uten
deres viten var blitt sjekket ut av hotellet. De måtte så flytte inn i en annen leilighet
sammen med et annet ektepar. Det oppsto uoverensstemmelser, og de fikk så tilbud
om annet bosted mot å betale kr. 1.700,-. Dette kreves tilbakebetalt.

Star Tour har vist til vilkårene for uspesifiserte reiser.

Der står det at flytting kan forekomme i løpet av oppholdet, at reisende fra forskjellige
reisefølger kan bli plassert sammen og at soverom i delt leilighet kan forekomme. Ønskes det
bytte av leilighet, må prisdifferansen betales.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen.
Turarrangørs reisevilkår, opplysninger i katalog eller på internett om hoteller o a er en del av
avtalen. Mangler kan gi grunnlag for prisavslag hvis de ikke avhjelpes innen rimelig tid.

Avtalen i dette tilfelle gjaldt uspesifisert innkvartering kategori 1.

Star Tours vilkår for slike reiser innebærer at kunden må akseptere å skifte bosted en eller
flere ganger i løpet av oppholdet. Klager måtte i dette tilfelle skifte bosted etter  1 uke og ble
derfor sjekket ut av hotellet og flyttet til en leilighet hvor det også bodde et annet par.

Dette er noe turarrangøren etter vilkårene for reisen har anledning til å gjøre og som derfor
ikke er en mangel ved reisen. Gjester som av denne grunn - eller andre grunner - ønsker å
bytte bosted, må betale prisdifferansen, som i dette tilfelle var kr. 1.700,-.

Vedtak:

Reklamasjonsnemnda kan ikke anbefale at prisdifferansen refunderes.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Mette Lindgren, Apollo Reiser AS

Vigdis Fiske Amisol AS.