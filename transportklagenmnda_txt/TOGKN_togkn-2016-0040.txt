Vedtak i Transportklagenemnda
- Kollektivreiser

Sammendrag

Refusjon av ilagt kontrollgebyr for manglende billett

Dato
17.11.2016

Saksnummer
040/16 K

Tjenesteyter
Skyss

Klager har i det vesentlige anført: 2. mars 2016 tok klager bybanen fra Nonneseter
i retning Lagunen. Denne dagen var det kø foran kortleseren som er plassert like
innenfor døren på bybanen. Klager valgte derfor å fortsette innover i vognen for å gi
plass til dem som kom bak ham. Når mange mennesker skal inn på banen samtidig, og
alle stiller seg i kø for å aktivere/registrere billetten sin, blir det kork like foran døren og
da blir det ikke plass til at alle som står på holdeplassen som ønsker å stige om bord.

Klager snakket i telefonen mens han gikk inn på banen. Han satte seg på et sete nærmest
midtgangen på venstre side av vognen i banens kjøreretning.

I det banen ankom neste holdeplass, som var Busstasjonen, var klager ferdig med å snakke
i telefonen. Han la på, og tok frem kortet sitt og aktiverer det på kortleseren som er plassert
like ved hans sete. I det han tar hånden med kortet bort fra kortleseren, går døren opp.
En billettkontrollør kommer om bord og går rett bort til klager. Kontrolløren konfronterer
klager med hvorfor han aktiverte billetten nå, og ikke da han steg om bord. Klager fortalte
kontrolløren at det var kø foran kortleseren og at han hadde snakket i telefonen.

Kontrolleren på sin side hevdet at grunnen til at klager hadde aktivert billetten var fordi han
hadde sett kontrolløren komme om bord. Klager fortalte at han ikke hadde sette henne, men
kontrolløren stod likevel fast på sin påstand. Klager forklarte flere ganger hva som hadde
skjedd, men opplevde at kontrolløren ikke ville høre på ham.

Klager har aldri reist med et offentlig transportmiddel uten å betale eller uten å aktivere
billetten sin. Det gjorde han heller ikke denne gangen.

Da kontrolløren kom bort til ham hadde han en både gyldig og aktivert billett. Kontrolløren
valgte å mistro ham og gav ham bot for noe hun tror han hadde tenkt å gjøre.

Klager krever gebyret slette fordi han hadde gyldig billett.

Skyss har i det vesentlige anført:

Klager ble ilagt gebyr for å reise med kommisjonærkjøpt billett som ikke var aktivert. Billetter
kjøpt hos kommisjonær (kiosk/butikk) er ikke aktivert ved kjøpstidspunktet og må leses av
og aktiveres på kortleser ved påstigning på transportmiddelet. Fremgangsmåten for bruk og
aktivering er tydelig beskrevet på baksiden av billetten.

Klageren steg på Bybanen på holdeplass Nonneseter. Billettkontrollen ble utført på neste
holdeplass, Busstasjonen. Billettkontrollørene noterer omstendigheten rundt kontrollen på
gebyrskjemaet, og ifølge dette så kontrolløren at klager aktiverte billetten da han oppdaget
kontrolløren, og klager fortalte også til vekteren at han hadde glemt å aktivere billetten. I
henhold til regelverket skal billetter aktiveres ved påstigning og ikke ved kontroll. Aktivering
ved kontroll gir dermed ikke gyldig reisebevis.

Dokumentasjonen fra klager som viser at billetten var aktivert, forandrer dermed ikke på fakta
i saken, som er at billetten ikke var blitt aktivert ved påstigning.

På bakgrunn av dette opprettholder Skyss gebyret.

Nemnda bemerker:

Klager ble påtruffet ved billettkontroll på bybanen i Bergen uten å ha validert billetten
umiddelbart etter påstigning.

Det fremgår av transportvilkårene for Skyss at kjøp billetter skal foretas før eller ved
ombordstigning.

Av transportvilkårene § 4 fremgår at passasjerer som ved kontroll ikke kan fremvise gyldig
billett, vil bli ilagt et gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig.

Nemnda legger til grunn at klager hadde kjøpt billett på forhånd, men passerte kontrollsonen,
dvs valideringsautomaten uten å validere billetten. Vilkårene for å ilegge gebyr var da til stede.

Klager har vist til at det var kø foran billettautomaten og at han var opptatt i en
telefonsamtale. Etter nemndas syn kan ikke dette gi grunnlag for å anbefale sletting av
gebyret. For øvrig har nemnda merket seg kontrollørens opplysning om at han så at klager
først aktiverte billetten da kontrolløren kom og at klager ved kontrollen sa han hadde glemt å
aktivere billetten.

Nemnda finner ikke grunnlag for å anbefale at klager fikk medhold. Vedtak:

Transportklagenemnda Kollektivtransport finner ikke å kunne anbefale at klager gis medhold i
sletting av gebyret.

Vedtaket er enstemmig.