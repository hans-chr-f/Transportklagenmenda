Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
06.10.2020

Saksnummer
2019-04819

Tjenesteytere
Widerøe
SAS

Klager har i det vesentlige anført

Klager skulle reise fra Bergen til Billund den 1. november 2019 med Widerøe sin
flyvning WF282. Planlagt avgang fra Bergen var kl. 10.15 , med ankomst i Billund kl.
11.30. Flyvningen ble kansellert. Klager ble omrutet til å fly med SAS via Stockholm og
København, med ankomst i Billund ca. 15.30 samme dag. Da reisen ble lenger med flere
flybytter valgte klager av helsemessige årsaker å sjekke inn bagasje med SAS. Dette
kostet 600 NOK. 

I skranken fikk klager beskjed om at kanselleringen skyldtes tekniske problemer. I
ettertid har Widerøe hevdet at det var pga. værforholdene. Klager har innhentet en
uttalelse fra Avinor, som skriver at det var en utfordrende vinterdag den 1. november,
men at forholdene på morgenen den 1. november ikke var ekstraordinære for Avinor sin
del. Det poengteres likevel at Avinor ikke kan ta stilling til hvordan Widerøe karakteriserte
forholdene.

Klager har fremsatt krav om standarderstatning på 250 euro i henhold til EU-forordning
261/2004 og dekning av innsjekket bagasje på 600 NOK.

Tjenesteyterne har i det vesentlige anført
Widerøe har anført følgende:

Denne dagen ble WF611 1 time og 29 minutter forsinket ut fra Tromsø. Av denne
forsinkelsen var seks minutter grunnet airport facilities. Etter at flymaskinen forlot gaten
(kl. 06.56) var det brøyting av rullebanen og i tillegg de-icing av flymaskinen. Derfor forlot
ikke flyvningen Tromsø før kl. 08.19. Pga dette gikk crewet ut på lovpålagt arbeidstid og
WF282/283 måtte kanselleres.

Widerøe  mener også at mailen fra Avinor forklarer flyselskapets utfordringer i relasjon til
å lande og lette fra Tromsø, og at de fikk store forsinkelser som følge av stengt rullebane
og mye snøbyger.

Klager ble omrutet til første tilgjengelige avgang fra Bergen til Billund (SK898/SK405/
SK1285). Widerøe viser til Flight plan, METAR og METAR-dekoder som bekrefter
kanselleringen og de rådende værforholdene. 

SAS har anført følgende:

Klager hadde billett for reise den 1. november 2019 med WF282 fra Bergen til Billund.
Samme dag ble klager omrutet av Widerøe til reise med SAS fra Bergen til Billund via
Stockholm og København. klager ankom Billund med SK1285 fire minutter etter planlagt
ankomst for denne flyvningen. 

Klagers billett inkluderte ikke innsjekket bagasje. Etter å ha blitt omrutet til SAS valgte
hun å sjekke inn sin bagasje. For dette ble det krevd 600 NOK. 

Med bakgrunn i ovennevnte kan ikke SAS se at de skal svare for klagers utgifter til
innsjekket bagasje eller kompensasjon i henhold til forordningen.

SAS kan ikke imøtekomme klagers krav.

Nemnda bemerker

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.

Værforhold som påvirker flytrafikken ved at det ikke er mulig å lande/ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret. 

Flyselskapet Widerøe anfører at kanselleringen skyldtes at besetningen gikk ut på
arbeidstid som følge av værforholdene på forutgående flyvning fra Tromsø. Det foregikk
både brøyting av rullebanen og de-icing av flymaskinen. Flyet forlot derfor Tromsø med
en lengre forsinkelse. 

Basert på sakens dokumentasjon fremlagt både av klager og flyselskapet finner nemnda
det sannsynliggjort at det var utfordrende værforhold i Tromsø denne dagen, og at det
var både brøyting og de-icing på flyplassen. Nemnda finner det med dette naturlig at
det kunne oppstå forsinkelser. Klager sin flyvning fra Bergen ble imidlertid ikke bare
forsinket, men kansellert. Flyselskapet har her anført at det var fordi mannskapet gikk
ut på tid grunnet den forutgående forsinkelsen. Nemnda mener at flyselskapet ikke
har dokumentert påstanden om at besetningen gikk ut på tid. Det kunne f.eks blitt
lagt fram logg som viser at beslutning om kansellering ble tatt og hvorfor, eller annen
dokumentasjon på at besetningen gikk ut på tid. Nemnda sin konklusjon er med dette at
klager har rett på standarderstatning etter EU-forordningen.

Etter forordningen artikkel 8 gir kansellering passasjeren rett til refusjon eller omruting
under sammenlignbare betingelser ved første anledning, eller på et senere tidspunkt
etter passasjerens valg. Klager ble omrutet slik at hun kom frem til Billund med fly
samme dag. Det er ikke omtvistet at klager ikke hadde innsjekket bagasje inkludert i sin
opprinnelige billett. Klager har derfor ikke krav på innsjekket bagasje inkludert i de nye
flyvningene.  EU-forordning 261/2004 artikkel 8 gir derfor ikke  hjemmel for at Widerøe
plikter å betale for innsjekket bagasje på de nye flyvningene.

Anvendelse av EU-forordningen berører imidlertid ikke en passasjers rett til erstatning på
annet grunnlag, jf. artikkel 12.

I henhold til luftfartsloven § 10-20/Montrealkonvensjonen artikkel 19 er flyselskapet
ansvarlig for tap som følge av forsinkelse, med mindre selskapet godtgjør at det har tatt
alle forholdsregler som med rimelighet kan kreves for å unngå tapet, eller dette ikke har
vært mulig. Bestemmelsen kommer også til anvendelse for kanselleringer. 

Nemnda mener det ikke er nødvendig å ta stilling til hvorvidt klager har rett til erstatning
for innsjekket bagasje på 600 NOK. I dette tilfellet er standarderstatningen høyere enn
individuelt utmålt erstatning. EU-forordning 261/2004 artikkel 12 medfører i dette tilfellet
at standarderstatningen konsumerer hele den individuelle erstatningen. Dette er fast
nemndspraksis i disse tilfellene.

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda-fly anbefaler at Widerøe utbetaler 250 euro til klager.