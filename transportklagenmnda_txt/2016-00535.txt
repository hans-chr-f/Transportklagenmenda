Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
14.03.2017

Saksnummer
2016-00535

Tjenesteytere
Vueling Airlines

Klager har i det vesentlige anført

Klager skulle reise fra Oslo til Barcelona den 22. mai 2016 kl. 16:00 med VY8539.
Avgangen ble forsinket over tre timer, til kl. 19:20. Klager ble ikke informert om årsaken
til forsinkelsen. 

Klager krever standarderstatning 400 euro i henhold til EU-forordning 261/2004.

Tjenesteyterne har i det vesentlige anført
Vueling har ikke avgitt uttalelse til nemnda. Til klager har flyselskapet i det vesentlige
anført:

Vueling beklager forsinkelsen. Ved forsinkelser på mer enn to timer kan Vueling tilby
gratis ombooking. Ved forsinkelser på mer enn fem timer tilbys full refusjon. I henhold til
EU-forordning 261/2004 tilbys forfriskninger i ventetiden. 

Vueling kan ikke imøtekomme klagers krav.

Nemnda bemerker

Klagerens flygning fra Oslo til Barcelona ble forsinket med over tre timer. 

Forsinkelse som medfører at passasjeren kommer mer enn tre timer forsinket frem til
det endelige bestemmelsesstedet, utløser rett til erstatning med mindre flyselskapet
godtgjør at forsinkelsen skyldtes ekstraordinære omstendigheter som ikke kunne vært
unngått selv om alle rimelige tiltak var truffet, jf EU-forordning 261 / 2004 artikkel 6,
jf artikkel 7, jf artikkel 5, jf EU-domstolens avgjørelser i sakene Sturgeon-Condor av
19.11.2009 (C-402/07) og Nelson med flere av 23.10. 2012 (C-581/10).

Vueling har ikke gitt noen opplysninger om årsaken til forsinkelsen.  

Slik nemnda ser det har Vueling da ikke godtgjort at forsinkelsen skyldtes en
ekstraordinær omstendighet som ikke kunne vært unngått selv om alle rimelige tiltak var
truffet. Forsinkelsen gir således rett til en standarderstatning på 400 euro.

Vedtak

Transportklagenemnda - fly anbefaler at Vueling betaler standarderstatning til klageren
med 400 euro.