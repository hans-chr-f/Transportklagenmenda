Vedtak i Transportklagenemnda - Fly

Sammendrag

Krav om refusjon av utgifter grunnet kansellering.

Dato
17.03.2015

Saksnummer
902/14F

Tjenesteyter
Travellink

Krav om refusjon av utgifter grunnet kansellering.

Klager har i det vesentlige anført:

Klager skulle reise hjem fra Gaziantep i Tyrkia til Stavanger via Istanbul og Amsterdam den 9.
august 2014 kl. 06:00. Da klager ankom flyplassen oppdaget de at PC4457 fra Gaziantep til
Istanbul var kansellert. Klager hadde ikke blitt informert om dette på forhånd.

Klager måtte kjøpe nye billetter for seg og sine tre barn, til sammen kroner 3 000, som hun
krever refundert.

Travellink har i det vesentlige anført:

Travellink er kun en formidler av flybilletter og tar ikke ansvar for selve flyvningen. Dette har
klager krysset av for å ha lest og akseptert ved bestilling av reisen.

Travellink fikk ingen informasjon om kanselleringen fra flyselskapet, det vises til utskrift fra
booking-historien. Reisebyrået hadde derfor ingen mulighet til å varsle klager om dette.

Travellink har refundert klager for de ubenyttede flybillettene innenriks i Tyrkia mellom
Gaziantep og Istanbul, til sammen kroner 1 271, men kan ikke imøtekomme klagers krav
utover dette.

Nemnda bemerker:

Nemnda legger på bakgrunn av de foreliggende opplysninger til grunn at klager har kjøpt en
gjennomgående reise fra Gaziantep til Stavanger via Istanbul og Amsterdam. Flygningen fra
Gaziantep til Istanbul var kansellert, og klager måtte kjøpe nye billetter. Han ble påført en
utgift på 3 000 kroner.

Travellink er en formidler av flybilletter. De er ikke ansvarlig for gjennomføringen av
flygningene, og et eventuelt krav på erstatning for forsinkelser, innstillinger mv. må rettes mot
flyselskapet, som er Pegasus.

Pegasus er et tyrkisk flyselskap, og det faller utenfor nemndas kompetanse å ta stilling til krav
om erstatning for en innenlandsflygning i Tyrkia.

Klager har fått refundert kr 1.271, som synes å være den pris som var betalt for Pegasus-
billetten.

Nemnda finner etter dette ikke å kunne anbefale at klagers krav om erstatning fra Travellink
fører frem.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.