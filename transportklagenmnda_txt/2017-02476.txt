Vedtak i Pakkereisenemnda

Sammendrag

Krav om prisavslag grunnet hotellstandard.

Dato
16.01.2018

Saksnummer
2017-02476

Tjenesteytere
Fotefar Temareiser

Klager har i det vesentlige anført

Klager bestilte temareise til Færøyene for to personer i perioden 10.07.2017 - 14.07.2017.
Totalpris kr. 29.980.

I følge informasjon fra Fotefar skulle klager bo på hotell Hafnia, men ved ankomst ble
dette endret til hotell Torshavn. Klager anfører at det på forhånd ikke var informert
tydelig om denne endringen, og at det innebar en standardsenkning fra et firestjernes til
et trestjerners hotell. 

Videre anfører klager at rommene på hotell Torshavn hadde svært ulik standard, og
klagers rom var trangt – blant annet med dobbeltseng skjøvet inn i et hjørne slik at det
bare var mulig å komme ut av inn av sengen fra en side. Klager  informerte og klaget på
dette til reiselederen. Han gjorde sitt beste for at klager skulle kunne bytte til et bedre
rom, men det viste seg å være umulig.

Klager har følgende kommentarer til Fotefars tilsvar:
1. Klagers revmatiske plager, som blant annet fører til morgenstivhet og betente ledd,
er til vanlig ikke et problem på reise og ved hotellopphold. Disse helseopplysningene
anså klager derfor ikke som relevante for Fotefar og oppholdet på Færøyene. Klagers
erfaring er at hoteller med "god standard" ikke plasserer en smal dobbeltseng i hjørnet
på hotellrommet; det vanlige er at man kan gå ut og inn av sengen fra to sider.

2. Fotefar hevder at reiselederne ikke hadde satt seg inn i papirer som viste hvilke hotell
de skulle til. Klager som var tilstede da hotellendringen ble oppdaget, fikk følgende
reaksjon og informasjon fra de to reiselederne: De var opprørte over endringen og sa
omtrent dette: "Fotefar har bare klippet og limt. - De har endret hotell uten å gi oss
beskjed."

3. I motsetning til det Fotefar antyder i sitt tilsvar, har klager lest alle tilsendte papirer. I
summen av disse var hotell Torshavn avviket og hotell Hafnia det som ble gjentatt flere
ganger. På bakgrunn av det trakk klager konklusjonen at det var Hafnia som skulle være
gruppens hotell.

4. Klager er klar over at reiseselskaper/arrangører av gruppereiser får andre priser enn
privatpersoner. Det er, etter klagers syn, informasjon å hente fra hotellenes nettsteder
og andre omtaler av hotellene. Et enkelt nettsøk viser at Hafnia omtales som "meget
godt/godt, får fire stjerner" osv, mens Torshavn (hotell Havn) høyst beskrives som
"tilfredsstillende". Dette kan gi grunnlag for å si at det er standardforskjell på de to
hotellene, og det er klagers erfaring at hotellstandard ofte har sammenheng med pris.
Beliggenhet virker selvsagt også inn, men som Fotefar selv bemerker i sin kommentar, så
er begge de to hotellene plassert sentralt i Torshavn.

Klager krever en kompensasjon på totalt kr. 2.400 som tilsvarer mellomlegget mellom
lovet hotellstandard og det de fikk, kr. 300 per person per døgn i 4 døgn.

Det vises for øvrig til korrespondanse fra klager.

Tjenesteyterne har i det vesentlige anført
Punkt 1: Avvik fra avtalt/bekreftet hotell
Klager mener de ble plassert på feil hotell i forhold til hva som ble lovet i
turbeskrivelsen. 

Det ble oppdaget at det i infobrevet som ble sendt ut med faktura 10. mai og som
vedlegg i mail 3. juli er skrevet feil navn på hotell. Infobrevet ble kopiert og utarbeidet ut i
fra informasjonen Fotefar sendte ut på samme tur året før, og navnet på hotellet ble ikke
blitt oppdatert. Feilen ble heller ikke oppdaget av Fotefar i ettertid av utsendingen. Det
var vedlagt et detaljeprogram i mailen tilsendt 3. juli, der det står riktig informasjon om
hotell: "Vi sjekkar i første omgang inn bagasjen på Hotel Torshavn, Torsgøta 4". Fotefar
anfører at det ut ifra klagen, ikke ser ut som om klager har lest dette programmet.
Dersom klager hadde stilt spørsmål til og gjort Fotefar oppmerksom på dette ved
utsending av informasjonen, kunne de allerede da fortalt at dette kun var en skrivefeil,
og at gruppen skulle bo på Hotel Torshavn. Hotel Hafnia hadde ikke ledige rom til hele
gruppen i 2017 og Fotefar valgte dermed Hotel Torshavn. Dette ble avgjort lenge før
klager bestilte turen. 

Årsaken til at reiselederne ga bussjåføren feil hotelladresse ved ankomst Færøyene,
slik at de måtte ut og inn med bagasjen i bussen, var at reiselederne kun hadde gått
ut fra infobrevet, og ikke lest detaljprogrammet og aktivitetslisten, som de får med seg
på reisen og er pliktige til å lese før avreise. Dette skal ikke skje og Fotefar tar dette til
etterretning. Gruppen havnet likevel til slutt på det hotellet de opprinnelig skulle bo på,
som er hotel Torshavn. 

Fotefar viser til at det alltid står "med atterhald om endringar" - med forbehold om
endringer - i alle deres program, i tilfelle det
oppstår situasjoner der Fotefar må endre på reservasjoner eller aktiviteter. Dette stod
også i programmet for denne turen.

Punkt 2: Avvik fra avtale om hotellstandard
Fotefar anfører at klager poengterer at de lover «sentrale hotell med god standard» i
sine program. Både hotel Torshavn og hotel Hafnia er klassifisert som 3-stjerners hotell
på sine hjemmesider, og dette er det Fotefar baserer seg på ved vurdering av hvilke
hotell vi skal bruke. Fotefar karakteriserer et 3-stjerners hotell som god standard. Fotefar
har brukt begge disse hotellene tidligere, og aldri fått klager om hotellstandard fra
andre kunder. Hotellene ligger 170 meter fra hverandre. Fotefar karakteriserer begge
hoteller også som sentrale hoteller. Det at klager fikk et dårlig rom og hadde en uheldig
plassering av sengen, er ikke noe Fotefar kan gjøre noe med på forhånd. Som klager
skriver forsøkte reiselederen å ordne opp i dette etter beste evne. Fotefar fikk ingen
beskjed om at klager hadde en revmatisk sykdom. De måtte ha fått beskjed om dette på
forhånd dersom det skulle tilrettelegges for slike tilfeller.

Punkt 3: Avvik i pris på de to hotellene
Fotefar har egne avtaler om pris med både Hotel Torshavn og Hotel Hafnia. Disse prisene
er ikke basert på det som selges for private via hjemmesiden deres eller reiseoperatører
som booking.com, men går ut  fra hvor store grupper Fotefar har og hvor ofte de
besøker hotellene. Fotefar Temareiser bestilte rom på hotel Torshavn 8. september 2016,
og denne bestillingen ble lagt til grunn i totalprisen som klager fikk oppgitt ved bestilling
7. november 2016.

Oppsummering:
Det var en skrivefeil i infobrevet som ble sendt ut med faktura 10. mai og i mail 3. juli,
som ikke ble oppdaget av Fotefar. Det ble også sendt ut et detaljert program til alle
deltakere 3. juli, med det riktige navnet på hotellet. Klager har kun lest infobrevet og ikke
detaljprogrammet. Pris og opprinnelig bestilling mellom Fotefar og samarbeidspartner
Hotel Torshavn har alltid vært den samme. Prisdifferansen klager viser til finnes ikke, da
prisen klager betalte, alltid har vært med utgangspunkt i Hotel Torshavn.

Det vises for øvrig til korrespondanse fra Fotefar Temareiser.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. 
alminnelige vilkår for pakkereiser pkt. 2.

Avvik fra det avtalte regnes likevel normalt ikke som en mangel dersom de er av mindre
betydning og er av et slag kunden må regne med kan inntreffe fra tid til annen.  

Nemnda har lest igjennom de tilsendte dokumenter.  Det fremgår at arrangøren
reserverte 21 dobbeltrom og 10 enkeltrom på Hotell Torshavn ved mail av 8. september
2016.  I informasjonsbrev om turen av 10. mai  ser det ut til at man brukte det samme
materialet som året før, hvor hotellvalget var et annet, nemlig Hotell Hafnia. Det sammen
skjedde i et vedlegg til en mail datert 3. juni.  Som en pdf-file til denne mailen er det
imidlertid vedlagt et detaljert program hvor det fremgår at hotellet man skal bo på  i juli
2017 er Hotell Torshavn.  

Spørsmålet er om dette kan anses for å utgjøre en mangel som bør føre til prisavslag.  

Det er ingen tvil om at det i to av skrivene er gitt feilaktige opplysninger om hotellet.
Nemnda har for ordens skyld sett på prisene på de to hotellene pr. 21. november
2017.  Prisforskjellen er noe over kr. 100 per rom per natt. Nemnda vet ikke hva slags
avtale som inngås med hotellene når reiser planlegges lang tid i forveien, og har
ingen forutsetning for å mene noe om prisdifferansen mellom hotellene under slike
forhandlinger.  

Under enhver omstendighet finner nemnda at forholdet, som nok teknisk sett utgjør
et avvik, ikke når opp til den relevansterskel som må kreves for å konstatere at det
foreligger en mangel som kan føre til prisavslag.  

I hoteller er det rom av ulik størrelse.  Klageren var antagelig uheldig og fikk et relativt
lite rom.  Heller ikke det kan anses som en mangel som kan føre til prisavslag så lenge
hun fikk et rom som var beregnet til bruk av to personer.  Klagerens helsemessige
utfordringer var ikke kjent for arrangøren.

Vedtak

Pakkereisenemnda kan ikke anbefale at det blir gitt prisavslag.