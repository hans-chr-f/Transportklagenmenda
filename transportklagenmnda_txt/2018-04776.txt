Vedtak i Transportklagenemnda - Fly

Sammendrag

Refusjon av merkostnader på grunn av feil informasjon ved ombooking av billetter.

Dato
03.12.2019

Saksnummer
2018-04776

Tjenesteytere
SAS

Klager har i det vesentlige anført

Den 30. oktober 2018 bestilte klager t/r billetter med SAS fra Kristiansund til Oslo for
seg og sin samboer. Etter å ha bestilt fant de ut at det kunne bli knapt med tid i Oslo til
deres retur til Kristiansund. Klagers samboer skulle likevel reise neste morgen med fly
fra Kristiansund og kontaktet derfor betjeningen på flyplassen for å få hjelp til å endre
returbilletten til en senere avgang. Her fikk hun informasjon fra flyplassbetjeningen
om at dette kunne endres på internett innenfor 24 timer, og at det ikke kunne gjøres
av betjeningen på flyplassen. Innenfor 24-timersfristen kunne de gjøre endringer
kostnadsfritt, men ikke etter 24 timer.

Det de ikke fikk beskjed om var at de først skulle kansellert bestillingen og så bestilt
på nytt. Dette fremgikk heller ikke enkelt på bestillingssidene på internett. Deretter
ble de belastet for merkostnader på hele kr. 3158 på grunn av misforståelsen/
feilinformasjonen. Billettene ble nå ble dyrere enn om de hadde kjøpt fullpris billetter
med mulighet for endringer. Det er ikke lett å forstå at det skal være forskjell på endring/
kansellering av billetter så lenge dette skjer innenfor 24 timers-fristen. 

Med bakgrunn i ovennevnte feilinformasjon krever klager en refusjon av merkostnadene
med kr. 3158.

Tjenesteyterne har i det vesentlige anført
Klager med reisefølge hadde billetter for reise den 14. november fra Kristiansund til Oslo
med retur den 21. november klokken 13.00. 
Klager bestilte sine billetter på sas.no den 30. oktober klokken 21.17. Den 31. oktober
klokken 19.03 endrer klager sin retur på sas.no til ny avgang med SK2309 klokken 21.55. 

Da klager sluttførte sin bestilling på sas.no bekreftet han at han hadde lest og akseptert
SAS'  vilkår. Der kommer det klart frem at 24 timers regelen kun gjelder for kansellering
og refusjon av hele billetten. Det gjelder ikke endring av deler av billetten. Hva gjelder
klagers anførsler om at det ble gitt feil informasjon av de ansatte på flyplassen, vil
SAS påpeke at Widerøe - som er handling agent for SAS i Kristiansund - også er klar
over forskjellen mellom endring og kansellering. SAS finner det lite sannsynlig at det
i dette tilfellet er den ansatte som har gitt feil informasjon, og at dette beror på en
misforståelse. Dette blir likevel påstand mot påstand, og kan vanskelig bevises. 

SAS anfører derimot at det fremgår klart nok at billetten kan kanselleres innenfor 24
timer, ikke endres. Det er to valgmuligheter i bookingdialogen, enten "Change booking"
eller "Cancel booking". Ved endring av en bestilling kommer det tydelig frem hvilke
kostnader som påløper. For å sluttføre endringen må klager akseptere dette. SAS viser til
fremlagt dokumentasjon vedrørenede bookingdialogen ved en endring av en bestilling.

Med bakgrunn i ovennevnte kan SAS ikke imøtekomme klagers krav.

Nemnda bemerker

Ved bestilling av en flyreise på internett, er det  viktig å undersøke vilkårene nøye før
bestilling av flyreisen bekreftes. Når tilbudet er akseptert, er avtalen bindende. 

SAS har fremlagt dokumentasjon som viser hvordan deres bookingdialog ser ut når
en skal endre sin bestilling. Denne inneholder opplysninger om tilleggskostnader
ved endring av billettene. Passasjeren må i tillegg bekrefte å ha lest og akseptert
disse vilkårene før sluttføringen av endringen. Klager har etter nemndas syn derfor i
utgangspunktet ikke krav på noen erstatning i dette tilfellet.

Klager anfører imidlertid at de fikk feilinformasjon fra de ansatte på flyplassen i
Kristiansund, og at det var denne feilinformasjonen som førte til deres tap.  Widerøe er
handlingagent for SAS i Kristiansund. SAS har anført at også ansatte i Widerøe er klar
over forskjellen på endring og kansellering av flybilletter, og at det hele må bero på en
misforståelse. Uansett er det ikke mulig for nemnda under nemndsbehandlingen å få
klarhet i hva slags informasjon som konkret har blitt gitt til klager. 

Nemnda finner etter dette at saken reiser bevisspørsmål som ikke kan
klarlegges under saksbehandlingen. Saken blir av denne grunn å avvise, jf.
transportklagenemndforskriften § 6-2 bokstav d.

Vedtak

Saken avvises.