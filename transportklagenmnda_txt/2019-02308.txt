Vedtak i Transportklagenemnda - Fly

Sammendrag

Krav om erstatning for tapt arbeidsinntekt.

Dato
21.04.2020

Saksnummer
2019-02308

Tjenesteytere
Widerøe

Klager har i det vesentlige anført

Klager skulle fly fra Vadsø til Mehamn den 7. april 2019 med Widerøes flyvning WF968.
Klager er musiker og var på turné i Nord-Norge. Hun skulle spille konsert i Kjøllefjord den
7. april. Flyets landing ble avbrutt pga en teknisk feil. Kapteinen forklarte passasjerene
at de fikk signal fra en lampe i cockpit som kunne indikere at flappen på vingene var i
feilstilling og at de måtte lande et sted med lenger rullebane. Flyet ble således omdirigert
til Lakselv. Klager rakk ikke konserten i Kjøllefjord og gikk glipp av honoraret på 14 500
kroner.

Klager regner det tapte honoraret som tapt arbeidsinntekt som en følge av forsinkelsen.
Utfra det fagorganisasjonen for kunstnere (CREO) og Luftfartstilsynet sier, regnes ikke
teknisk feil som force majeure, men et ansvar som ligger hos flyselskapet. Klager har
med dette fremsatt krav om erstatning for tapt arbeidsinntekt på 14 500 kroner.

Tjenesteyterne har i det vesentlige anført
Widerøe står ved sin tidligere avgjørelse. Det anføres at klager ikke hadde beregnet god
nok tid fra planlagt ankomst fly kl. 18.20 på Mehamn og konsertstart kl. 20.00 på Hotell
Nordkyn, ca 30 minutter kjøretid fra flyplassen.

Widerøe har utbetalt 3 x 250 euro i standarderstatning. Med tanke på klagers beregning
av tid kan flyselskapet ikke se at de har ytterligere erstatningsansvar i saken.

Nemnda bemerker

Widerøe har ikke forklart nærmere eller dokumentert årsaken til forsinkelsen.
Flyselskapet kan dermed ikke sies å ha godtgjort at forsinkelsen skyldtes en
ekstraordinær omstendighet som ikke kunne vært unngått selvom selskapet hadde tatt
alle forholdsregler som med rimelighet kunne kreves for å unngå tapet. 

Selskapet har da også utbetalt standarderstatning med 250 euro per person. Klager
krever i tillegg til standarderstatningen dekket sitt krav på tapt arbeidsfortjeneste som
følge av forsinkelsen.

I henhold til Montrealkonvensjonen artikkel 19/ luftfartsloven § 10-20 er fraktføreren
ansvarlig for tap som følge av forsinkelse ved lufttransport av passasjerer, med mindre
han godtgjør at han selv og hans folk har tatt alle forholdsregler som med rimelighet kan
kreves for å unngå tapet, eller at dette ikke har vært mulig.  Tapet må være en direkte
følge av forsinkelsen og tapet må være påregnelig.

Som nevnt over har selskapet ikke godtgjort at han selv og hans folk har tatt alle
forholdsregler som med rimelighet kan kreves for å unngå tapet. Nemnda finner at
klagers tap er påregnelig og at det er adekvat årsakssammenheng mellom forsinkelsen
og klagers tap. 

Selskapet er dermed ansvarlig for det tap klager led som følge av forsinkelsen.

I henhold til EU-forordning 261/2004 om flypassasjerers rettigheter artikkel 12 kan
standarderstatning etter EU-forordningen trekkes fra erstatning på annet grunnlag.
Etter fast praksis gjøres det et slikt fratrekk. Passasjeren har alltid krav på å få utbetalt
standarderstatningen dersom vilkårene er til stede for dette. Har passasjeren også
rett til erstatning på annet grunnlag, og denne overstiger standarderstatningen som i
nærværende sak, kommer standarderstatningen til fradrag. 

Klager har etter dette bare krav på å få utbetalt den delen av den individuelle
erstatningen som overskyter standarderstatningen.  Widerøe har utbetalt
standarderstatning på 250 euro til tre personer i reisefølget på bookingen. Nemnda
legger til grunn at det er bandet som samlet skulle få betalt 14 500 kroner for oppdraget.
Nemnda anbefaler at Widerøe utbetaler 14 500 kroner med fradrag av 750 euro.

Saken er behandlet med én forbrukerrepresentant i medhold av
transportklagenemndforskriften §5-5 (5).

Vedtak

Transportklagenemnda-fly anbefaler at Widerøe betaler til klager 14 500 kroner med
fradrag av 750 euro.