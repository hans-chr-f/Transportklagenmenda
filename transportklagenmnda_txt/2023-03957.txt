Vedtak i Pakkereisenemnda

Sammendrag

Krav om refusjon av 50 % av reisens pris grunnet ikke godkjent ESTA søknad.

Dato
18.06.2024

Saksnummer
2024-00531

Tjenesteytere
Dag Aasbø Travel AS

Klager har i det vesentlige anført

Klagen gjelder en pakkereise for to personer på cruise i Karibia med Norwegian Epic i
perioden 20.01.2024 - 29.01.2024. Totalpris 50 625 kroner.

Klagers kone ble nektet adgang til flyet på Gardermoen pga. ugyldig ESTA. Den var
godkjent den 2. januar, men siden gjort ugyldig. Klager fikk sine ESTA'er utlevert av
reiseleder like før ankomst Gardermoen, og hadde ikke mulighet til å sjekke statusen
selv. Klager kjøpte bestilling av ESTA fra Dag Aasbø Travel som en tilleggstjeneste. Klager
skriver at reisearrangøren innrømmer å ikke ha sjekket ESTA statusen mellom 2. og 20.
januar 2024. Amerikansk UD anbefaler å sjekke ESTA statusen jevnlig, se eksempelvis
nettstedet esta-americana.no. Klager mener at Dag Aasbø Travel dermed ikke har oppfylt
sine forpliktelser i forbindelse med en tjeneste klager kjøpte av reisearrangøren. 

Klager hadde kjøpt en reise for to personer. På Gardermoen fikk den av reisefølget som
hadde gyldig ESTA, beskjed om at han kunne reise alene. Dersom han avslo tilbudet,
ville det ikke utbetales refusjon til klagers mann. Betenkningstiden var svært kort, da
reiseleder måtte slutte seg til resten av reisefølget. Dette tilbudet avslo klager. 

Klagers kone fikk ikke noe tilbud om alternativt fly, om ESTA søknaden skulle bli godkjent
i ettertid. 

Reisefølget fikk en SMS fra Dag Aasbø Travel på Gardermoen med beskjed om at de
kunne ta ut buss- og togbilletter til hjemreisen fra Gardermoen. 

Klagers kone har fått utbetalt sine kostnader til turen fra Dag Aasbø Travel, men klagers
mann sin andel vil selskapet ikke refundere. Denne avgjørelsen er klager uenig i, og ber
om at denne andelen tilbakebetales i sin helhet.

Klager har søkt forsikringsselskap om dekning/erstatning. Klager har ikke blitt tilkjent
dekning/erstatning.

Klagers krav: 25 300 kroner som er 50 % av reisens totalpris for to personer.

Det vises for øvrig til korrespondanse fra klager.

Tjenesteyterne har i det vesentlige anført
Dag Aasbø Travel har tilbudt å søke om ESTA innreisetillatelse til USA som en
ekstraservice for deres reisende da de er pensjonister og det kan være komplisert
for mange. Dette har de gjort gjennom mange år, og har sikkert utført mer enn 1 000
søknader. Søknadene blir utført med bakgrunn i de opplysningene gjesten sender inn til
Dag Aasbø Travel for de som velger at reisearrangøren skal ordne dette.

Dette var også tilfelle med familien som skulle på tur 25. januar. Dag Aasbø Travel hadde
fått inn alt av opplysninger og søkte visum samlet for gruppen og fikk alt godkjent 2.
januar, også for klager x 2, noe som fremgår på ESTA kopien som klager har fått utdelt
fra Dag Aasbø Travel.

Ved innsjekk på Gardermoen var derfor overraskelsen stor både for reisearrangøren
og klager da de fikk beskjed om at ESTA tillatelsen var trukket tilbake fra amerikanske
myndigheter, og at hun ikke kom med flyet. Det Dag Aasbø Travel i første omgang tilbød
der og da, var at mannen kunne dra med det opprinnelige flyet som hadde gyldig ESTA
og flybillett til USA, og at reisearrangøren kunne forsøke å søke på nytt og få kona med
et senere fly der de også hadde en gruppe, om det da skulle gå igjennom. Dette var
noe ikke gjestene ønsket, og Dag Aasbø Travel bestilte og betalte hjemreise for begge
gjestene.

Da dette var noe Dag Aasbø Travel aldri har opplevd tidligere, måtte de sjekke hvordan
leverandørene stilte seg til dette, samtidig som klager fikk bekreftelse for å forsøke å få
pengene refundert fra sitt forsikringsselskap da alt var i orden fra Dag Aasbø Travels side,
men uten forvarsel så har innreisetillatelsen blitt trukket tilbake. 

Dag Aasbø Travel fikk tilbakemelding fra sine leverandører både fly, cruise osv. at
det dessverre ikke var noen refusjon da innreisetillatelse er hver enkeltes ansvar, og
noe de ikke kan ta ansvar for. Dag Aasbø Travel har også hatt et tilfelle i vinterferien
2023 hvor en gjest som selv søkte om ESTA, var inne kl. 21:00 kvelden før avreise for å
dobbeltsjekke at alt var i orden, og skrevet ut ESTA godkjenningen sin, bare for å oppleve
at de ikke fikk sjekket inn på Gardermoen morgenen etter med begrunnelse at den var
trukket tilbake.

Dag Aasbø Travel forstår at situasjonen er fortvilende, men selv om de søker innreise,
så kan ikke dette sees på som en garanti for at innreisetillatelse innvilges da de ikke har
noen forutsetninger til å vite om det som blir skrevet i egenerklæringen er riktig, eller
kvalifiserer for innreise til USA. Dag Aasbø Travel har søkt, fått innvilget innreisetillatelse,
og levert denne til klager som avtalt.

Dag Aasbø Travel mener derfor at de har vist godvilje ved å refundere hele turprisen
til klager som hadde fått sin ESTA tilbakekalt, og kan ikke se at de har noe økonomisk
ansvar utover dette.

Det vises for øvrig til korrespondanse fra Dag Aasbø Travel AS.

Nemnda bemerker

Klagen gjelder en pakkereise for to personer på cruise i Karibia med Norwegian Epic i
perioden 20.01.2024 – 29.01.2024. Totalpris 50 625 kroner.

Klager ble nektet adgang til flyet på Gardermoen pga. ugyldig ESTA.

I dette tilfellet har Dag Aasbø Travel søkt ESTA og fått innvilget innreisetillatelse ESTA
02.01.2024, og levert denne til klager som avtalt. Amerikanske myndigheter har
senere trukket tilbake ESTA tillatelsen til klager slik at klager ble stanset ved innsjekk.
Bakgrunnen for hvorfor dette skjedde er uvisst for nemnda.

Etter nemndas vurdering foreligger det ikke mangel ved pakkereisen. ESTA er søkt om
og godkjent for klager. Dag Aasbø Travel har derfor gjort sine forpliktelser etter avtalen
og nemnda finner ikke at det er grunnlag for erstatning etter pakkereiseloven § 32.
Pakkereisenemnda anbefaler at klager ikke gis medhold.

Vedtak

Klager gis ikke medhold.