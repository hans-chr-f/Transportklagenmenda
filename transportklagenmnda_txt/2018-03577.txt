Vedtak i Transportklagenemnda
- Kollektivreiser

Sammendrag

Billett kjøpt for sent

Dato
18.01.2019

Saksnummer
2018-03577

Tjenesteytere
Ruter

Klager har i det vesentlige anført

Klager ble ilagt gebyr på bussen 12. oktober fordi kontrolløren hevdet billetten ble kjøpt
for sent. 

Klager fastholder at han kjøpte billetten idet han gikk på bussen. Videre viser han til at
bussen hadde planlagt avgang kl. 16.17, men den ble to minutter forsinket og kjørte kl.
16.19, som er samtidig som klagers billett ble kjøpt. 

Klager krever derfor at Ruter frafaller gebyret.

Tjenesteyterne har i det vesentlige anført
Klager ble ilagt gebyr på busslinje 70 den 12. oktober 2018 fordi han hadde kjøpt billett
for sent. 

Billetten må være bekreftet og nedtelling må ha startet før en går om bord i bussen. Det
er ikke adgang til å sette seg ned eller gjøre andre ting før billetten blir kjøpt. 

Klager gikk på bussen ved Alèen og bussen kjørte derfra kl. 16.19.01. Billetten til klager
er bekreftet kl. 16.19.15. I dette tilfellet har nok kontrolløren registrert feil holdeplass for
hvor gebyret ble skrevet. Ruter ba derfor om en utfyllende kommentar i tillegg til det som
er skrevet i gebyret. Kontrolløren har forklart følgende: 

"Hei.

Siden dette er en liten stund siden så klarer jeg ikke å huske helt sikkert hvor han kom
på. Men da han kom på så hadde han ihvertfall en ølflaske i hånda og muligens telefon i
andre. Han går inn dør to og forsetter bakover i bussen og setter seg ned på setet foran
dør fire i kjøreretningen. Da begynner han å kjøpe billett. Billetten er
garantert kjøpt for sent, men jeg klarer som sagt ikke å huske helt definitivt hvor han
kom på bussen. Mulig det har gått litt fort i svingene da gebyret ble skrevet ut, og det er
fordi han var meget ufin og truende overfor for meg, samtidig som jeg hverken ville bli
slått eller få den ølflasken kastet etter meg."

Ruter er ikke i tvil om at billetten ble kjøpt etter at klager var gått om bord.

Ruter kan på bakgrunn av overnevnte ikke se noen grunn til å endre standpunkt i denne
saken.

Nemnda bemerker

Klager ble ved kontroll på busslinje 70 den 12. oktober 2018 ilagt gebyr fordi han kjøpte
billett for sent.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig. Ved bruk av mobilapp må billett være
kjøpt og bekreftet før påstigning.

Nemnda bemerker at Ruters sanntidssystem viser at bussens avgang er registrert til
16.19.01. Klagers billett er registrert kjøpt kl. 16.19.15. 

Nemnda finner sannsynliggjort at klager kjøpte billett etter at han gikk på bussen. Dette
støttes også av opplysninger fra kontrolløren om at klager først gikk inn i bussen og satte
seg og deretter kjøpte billett. 

Vilkårene for å ilegge gebyr var derfor til stede.

Nemnda har forståelse for at gebyr kan oppleves som en streng reaksjon
idet det her er tale om små tidsmarginer.  Av hensyn til reiseforetakene er det imidlertid
nødvendig å ha en konsekvent praksis da det er ulike årsaker til at reisende kjøper billett
for sent.

Nemnda finner ikke grunnlag for å anbefale at gebyret frafalles,

Vedtak

Transportklagenemnda Kollektivtransport finner ikke å kunne anbefale at klager gis
medhold.