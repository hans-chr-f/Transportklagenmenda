Vedtak i Transportklagenemnda
- Kollektivreiser

Sammendrag

Krav om dekning av utgifter i forbindelse med forsinkelse.

Dato
04.11.2013

Saksnummer
22/13 J

Tjenesteyter
NSB

Krav om dekning av utgifter i forbindelse med forsinkelse.

Klager har i det vesentlige anført:

Den 21.03.13 reiste klager med et tog fra Ås kl. 06.51 som skulle ankomme Oslo S kl.
07.19. Klager hadde ikke kjøpt gjennomgående billett til fra Ås til Gardermoen, da hun
erfaringsmessig vet at det kan være forsinkelser underveis som gjør at hun må ta Flytoget fra
Oslo S og ikke NSBs tog til Gardermoen som har avganger XX.34.

Klagers fly til Evenes hadde avgang kl. 08.40. Toget fra Ås ble ca. 40 minutter forsinket og
klager tok Flytoget fra Oslo S til Gardermoen. Hun ankom perrongen på Gardermoen 10
minutter før hennes flyavgang. Klager måtte som følge av forsinkelsen kjøpe ny flybillett til kr.
2.866.

Klager krever utgiften til ny flybillett erstattet av NSB.

NSB har i det vesentlige anført:

Toget klager tok den aktuelle dagen var mer enn 30 minutter (43 minutter) forsinket til klagers
bestemmelsesstasjon Oslo S.

Klager fikk derfor i henhold til NSBs Transportvilkår § 7 J erstattet 50% av billettprisen (kr. 35)
hun betalte for reisen Ås. Oslo S.

Det fremgår videre av NSBs Transportvilkår § 7 B at passasjeren ved vesentlig forsinkelse kan
fremme krav om dekning av dokumenterte påregnelige direkte utgifter, begrenset oppad til
2/10 av Folketrygdens grunnbeløp.

At klager hadde planer om å reise videre fra Oslo S med et annet togselskap (Flytoget AS)
videre til Gardermoen lufthavn for deretter å reise med fly, kan imidlertid ikke anses som
påregnelig for NSB. NSB er i følge NSBs Transportvilkår § 2 A pliktig å transportere passasjerer
med gyldig billett fram til angitt bestemmelsesstasjon; i dette tilfellet Oslo S stasjon.

NSB finner ikke grunnlag for å etterkomme klagers ønske om refusjon av utgifter til nye
flybilletter.

Nemnda bemerker:

Ved vesentlige forsinkelse kan passasjerene fremme krav om dekning av dokumenterte
påregnelige direkte utgifter, begrenset oppad til 2/10 av Folketrygdens grunnbeløp, jf.
NSBs transportvilkår § 7 B. Passasjeren kan videre kreve erstattet 50 % av billettprisen,
jf. Transportvilkårene § 7 D. Med vesentlig forsinkelse menes forsinkelser på mer enn 60
minutter til bestemmelsesstedet for regiontog og mer enn 30 minutter på øvrige tog.

Klagers tog var 43 minutter forsinket til Oslo S.

Forsinkelsen førte til at klager ikke rakk flyet. Som følge av dette ble klager påført utgifter til ny
flybillett.

Nemnda har i den videre vurdering av saken delt seg i et flertall og et mindretall.

Flertallet, lederen, forbrukernes representanter og Jernbaneverkets representant,
legger på bakgrunn av de foreliggende opplysninger til grunn at klager som en direkte
følge av forsinkelsen ble påført utgifter til ny flybillett. Det må etter flertallets
vurdering anses som påregnelig for NSB at noen passasjerer som reiser med tog til Oslo
S skal videre med et annet transportmiddel, herunder fly, og at en forsinkelse således
kan påføre passasjeren utgifter.

Som reisende plikter man imidlertid å begrense et eventuelt tap ved å beregne rimelig tid fra
ankomst bestemmelsesstasjon til korresponderende transportmiddel, jf. NSBs transportvilkår
§ 7 C. Klager hadde opprinnelig ankomst Oslo S kl. 07.19 og flyavgang kl. 08.40. Dette er etter
flertallets vurdering altfor kort tid. Som reisende må man i rimelig utstrekning være forberedt
på at mindre forsinkelser kan oppstå. Flertallet finner derfor ikke grunnlag for at klager skal få
dekket utgiften til ny flybillett i dette tilfellet.

Mindretallet, Flytogets representant, er enig i resultatet, men med en annen
begrunnelse. Mindretallet er av den oppfatning at når et tog ankommer Oslo S vil det
ikke være forutsigbart for togselskapet hva alle passasjer som har kjøpt en billett med
bestemmelsesstasjon Oslo S skal gjøre videre. Motsatt vil det være forutsigbart at en
passasjer skal videre med fly dersom han/hun har kjøpt en gjennomgående billett til
Gardermoen.

Mindretallet mener at det ikke kan anses påregnelig for NSB at klager skulle reise videre
fra Oslo S til Gardermoen med Flytoget og derfra videre med fly. Mindretallet kan ikke se at
det finnes grunnlag for at NSB skal erstatte klagers utgifter til ny flybillett og kan derfor ikke
anbefale at klager gis medhold.

På bakgrunn av flertallets vurdering traff nemnda slikt

Vedtak:

Transportklagenemnda - jernbane finner ikke å kunne anbefale at klager gis medhold.