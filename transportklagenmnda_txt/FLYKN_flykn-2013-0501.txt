Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
13.03.2014

Saksnummer
501/13F

Tjenesteyter
Ryanair

Krav om standarderstatning grunnet forsinkelse.

Klager har i det vesentlige anført:

Klager skulle reise fra Malaga til Torp den 15. juli 2013 med FR2563. Underveis måtte flyet
nødlande på Rygge Lufthavn grunnet teknisk feil, før det fortsatte til Torp.

Klager ankom Torp mer enn 3 timer forsinket, og krever standarderstatning 400 euro per
person.

Det vises for øvrig til klagers brev.

Ryanair har i det vesentlige anført:

FR2563 ble forsinket som følge av teknisk feil. Det vises til fremlagt teknisk rapport. Hendelsen
oppstod underveis til Torp, og det ble bestemt at flyet måtte mellomlande på Rygge Lufthavn
hvor det befant seg kvalifisert tekniker.

Forsinkelsen er ikke kompensasjonsberettiget i henhold til EU-forordning 261/2004, da den
ekstraordinære hendelsen oppstod uforutsett og var utenfor Ryanairs kontroll.

I EU forordning 261/2004, innledning punkt 14, står følgende:

«På samme måte som under Montreal-konvensjonen bør luftfartsselskapenes forpliktelser
være begrenset eller bortfalle i tilfeller der en hendelse er forårsaket av ekstraordinære
omstendigheter som ikke kunne vært unngått selv om alle rimelige tiltak var truffet. Slike
omstendigheter kan særlig inntreffe i tilfeller med politisk ustabilitet, værforhold som gjør det
umulig å gjennomføre flygingen, sikkerhetsrisiki, uforutsette mangler ved flysikkerheten og
streiker som påvirker driften til det transporterende selskap.»

Dom C-549/07, Wallentin-Hermann v Alitalia, prøver å definere ekstraordinære
omstendigheter, og i henhold til dommen kan tekniske problemer som oppdages under
vedlikehold ikke defineres som ekstraordinære omstendigheter. I dette tilfellet ble feilen
oppdaget under drift. Videre fremkommer det at man ikke kan utelukke at tekniske feil
utgjør ekstraordinære omstendigheter dersom den stammer fra hendelser som er utenfor
flyselskapets normale virksomhet og ligger utenfor deres faktiske kontroll. Ryanair kan
bekrefte at det tekniske problemet oppstod under drift og utenfor planlagt vedlikehold.

På grunnlag av ovennevnte kan Ryanair ikke imøtekomme klagers krav.

Det vises for øvrig til Ryanairs brev.

Nemnda bemerker:

Nemnda legger på bakgrunn av de foreliggende opplysninger til grunn at klager kom frem til
Torp om lag tre og en halv time forsinket.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå forsinkelsen.

Forsinkelsen skyldtes i dette tilfellet mistanke om lekkasje i flyets kabintrykk-system.

Saken er forelagt Luftfartstilsynet som ikke har noe å bemerke til flyselskapets beskrivelse av
den tekniske feilen eller den fremlagte dokumentasjon.

Nemnda legger på bakgrunn av de foreliggende opplysninger til grunn at feilen oppsto uten
forvarsel til tross for at rutinemessig teknisk vedlikehold var gjennomført.

I den foreliggende situasjon var det etter nemndas vurdering ikke praktisk mulig å treffe tiltak
for å unngå feilen eller forsinkelsen. Forsinkelsen gir derfor ikke rett til standarderstatning
etter EU-forordningen.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.