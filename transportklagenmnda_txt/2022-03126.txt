Vedtak i Transportklagenemnda - Fly

Sammendrag

Krav om refusjon av ekstrautgifter grunnet nektet
ombordstigning for manglende dokumentasjon.

Dato
21.06.2023

Saksnummer
2022-03126

Tjenesteytere
Norwegian Air Shuttle

Klager har i det vesentlige anført

Klager skulle reise med Norwegian den 13. november 2022 fra Oslo via Tromsø via
Longyearbyen. I Oslo så ble klager nektet ombordstigning, grunnen var at klager ikke
hadde med sitt pass. Klager hadde med sitt Malaysiske ID kort, dette ble fremvist i
mangel av pass. Klager viser til at det fremgår på nettsiden til Svalbard at det er tillatt
med nasjonalt ID kort, noe som ble fremvist. 

Klager krever refundert sine kostnader da han ikke fikk reist. 
Flytoget Oslo - Airport (NOK 420),
Fly fra Oslo - Longyearbyen (NOK 1,500)
Hotell i Longyearbyen (NOK 995) 
1 guidet tur (NOK 385)

Tjenesteyterne har i det vesentlige anført
Norwegian har anført at klager ble nektet ombordstigning fordi han ved innsjekk ikke
hadde med seg nødvendig dokumentasjon for innreise til Svalbard. Til flyselskapet har
klager forklart at han har fremvist Norway Residence ID. 

Norwegian har tidligere svart klager at selskapet informerer om at alle passasjerer er
forpliktet til å bringe med seg nødvendige reisedokumenter, det ble vist til Norwegian
sine generelle vilkår for befordring. Nødvendig reisedokumenter til Svalbard er enten
pass eller Nasjonalt ID kort. Klager har forklart til Norwegian at han fremviste et Malaysia
National ID kort, noe som ikke stemmer med første forklaringen som ble gitt selskapet
hvor han skriver Norway Residence ID. 

Flyet var i rute og det var ingen overbooking og det foreligger ingen annen grunn til
at klager ble nektet ombordstigning annet enn at han ikke hadde med seg gyldige
reisedokumenter. 

Norwegian viser til sine generelle retningslinjer for befordring artikkel 15.2 må
passasjeren være i stand til å "fremvise alle utreise-, innreise-, og andre dokumenter som
kreves i henhold til lover, forskrifter og bestemmelser fastsatt av offentlig myndighet i
de berørte land og tillate oss å ta og beholde kopi av disse dokumentene." videre følger
det av samme artikkel at "Vi forbeholder oss retten til å nekte befordring dersom du ikke
har overholdt gjeldene regler, eller dersom dine reisedokumenter ikke ser ut til å være i
orden."

Selskapet viser også til artikkel 9.1.2 bokstav h som sier at Norwegian kan nekte
ombordstigning dersom det fremstår at passasjeren ikke har gyldige reisedokumenter. 

Dersom passasjeren blir nektet ombordstigning på grunn av ett eller flere forhold som
er beskrevet i artikkel 9.1.2 bokstav a-h "vil det ikke være nødvendig med en skriftlig
advarsel, og vi vil kansellerer Bestillingen uten ansvar for å refundere Billetten eller andre
utgifter." 

Norwegian kan ikke basert på det overnevnte kunne imøtekomme klagers krav.

Nemnda bemerker

Det fremstår uklart for nemnda om klager fremviste NorwayResident ID eller Nasjonalt
ID kort. Klager har først opplyst at han fremviste NorwayResident ID og senere supplert
med at han også fremviste Malaysia National ID kort. Norwegian har bestridt at klager
fremviste Nasjonalt ID kort og henvist til at klager har gitt ulike forklaringer og at det
dessuten ikke er noen annen grunn til at klager kan ha blitt nektet ombordstigning.

Nemnda bemerker at det er vanskelig for nemnda å avgjøre en klage der påstand står
mot påstand, og sakens faktum ikke kan dokumenteres. 

Nemnda mener at selskapet skal refundere refunderbare skatter og avgifter, men ut
over det må saken avvises fordi den reiser bevisspørsmål som vanskelig lar seg avklare
gjennom saksbehandlingen, jf. transportklagenemndforskriften § 6-2 bokstav d).

Vedtak

Nemnda anbefaler at selskapet refunderer skatter og avgifter. For øvrig avvises saken.