Tjenesteyter følger ikke vedtaket i saken (07.06.2023)
Kommentar fra tjenesteyter:

Standpunktet skyldes prinsipiell uenighet om at de faktiske forhold i saken skyldes
ekstraordinære omstendigheter, i tillegg til uenighet om bruken av rettslig grunnlag bak
vurderingen. 

Vedtak i Transportklagenemnda - Fly

Sammendrag

Krav om standarderstatning og refusjon av ekstra utgifter til nye billetter.

Dato
23.03.2023

Saksnummer
2022-02379

Tjenesteytere
Norwegian Air Shuttle

Klager har i det vesentlige anført

To voksne og to barn skulle reise tur-retur med Norwegian fra Oslo til Dubrovnik den 21.
– 30. juni 2022.

Klager hadde ikke lyktes med å sjekke inn på DY1922 fra Oslo på forhånd, uvisst av
hvilken grunn, men møtte opp to timer før avgang.

Det viste seg at alle som reiste til Kroatia med barn, og som ikke hadde to foreldre
med samme etternavn som barna, måtte sjekkes inn manuelt. Det var kun to åpne
innsjekkingsskranker, og to flyavganger til Kroatia med bare 15 minutters mellomrom.
Begge flyvningene var fulle. Det oppstod lange køer foran skranken,  da personalet måtte
gå gjennom kontrollspørsmål, noe som resulterte i at svært mange familier ikke fikk reist
som planlagt. 

Klager fikk hjelp til å bestille nye billetter, og reiste med D83222 fra Oslo til København,
og videre med D83280 til Dubrovnik samme dag.

Klager krever standarderstatning, og refusjon av ekstra utgifter til nye billetter.

Tjenesteyterne har i det vesentlige anført

Det vises til Norwegians vilkår, som klager har godkjent ved bestilling av billetter på
Norwegians nettsted, der det informeres om at innsjekk på internasjonale ruter starter
to timer før avgang, og stenger 45 minutter før avgang. 

Innsjekking stenger automatisk 45 minutter før avgang, og passasjeren møtte ikke opp i
tide til innsjekk.
DY1922 gikk som planlagt. Det vises til Movement log.

På bakgrunn av ovennevnte kan Norwegian ikke imøtekomme klagers krav om verken
standarderstatning eller refusjon.

Nemnda bemerker

EU-forordning 261/2004 artikkel 4 nr. 3. bestemmer at «dersom passasjerer nektes
ombordstigning mot sin vilje, skal det transporterende luftfartsselskap umiddelbart gi
dem erstatning i samsvar med artikkel 7 […]».

I forordningens artikkel 2 bokstav j er «nektet ombordstigning» definert som «avvisning
av passasjerer på en flyging, selv om de har møtt til innsjekking på de vilkår som er
fastsatt i artikkel 3 nr. 2, unntatt når det er rimelig grunn til avvisningen, f.eks. av helse-
eller sikkerhetsmessige årsaker eller fordi reisedokumentene er utilstrekkelige».

Artikkel 3 nr. 2 bokstav a) gir forordningen anvendelse dersom klager har en bekreftet
reservasjon og «møter til innsjekking» på det tidspunkt som er angitt skriftlig på forhånd
av flyselskapet.

Det springende punktet i saken er om klager har møtt til innsjekking til riktig tid.

Nemndas flertall - forbrukerrepresentantene og nemndas leder - påpeker at Norwegian
oppgir på sine nettsider at det er anbefalt å sjekke inn minst to timer før avgang på
flyvninger utenlands. Etter nemndas syn er forordningens oppmøtevilkår oppfylt dersom
klager møter ved innsjekkingsautomaten eller ved skrankekøen minst to timer før
avgang. Klager har opplyst at reisefølget møtte til innsjekk to timer før avgangen. Klager
anfører at det ikke var mulig å sjekke inn på automatene og klager måtte stille seg i en
manuell skranke med lang kø.

Norwegian har ikke imøtegått klagers beskrivelse av situasjonen ved innsjekk og flertallet
legger derfor klagers beskrivelse til grunn. Etter flertallets oppfatning kan ikke klager
lastes for at det kun var manuell innsjekkingsmulighet med lang uprioritert kø. Klager
har overholdt de tidsrammene som var fastsatt av Norwegian og har ingen skyld i at
innsjekkingsprosessen gikk tregt. 

Dette er da forhold som flyselskapet må bære risikoen for. Det vises til at klagers ansvar
normalt opphører og flyselskapets ansvar begynner, når passasjeren har stilt seg i køen
ved innsjekkingsskranken/automaten til rett tid. Videre må flyselskapet tilrettelegge sin
drift på en slik måte at en passasjer som møter innenfor den anbefalte tidsfristen for
innsjekk, kan rekke å sjekke inn og komme med flyet.

Flertallet mener at avvisningen av klager ved innsjekk er en "nektet ombordstigning"
jf. artikkel 4 nr. 3 jf. artikkel 2 bokstav j og at det ikke finnes noen rimelig grunn for
avvisningen. Flertallet anbefaler at  Norwegian utbetaler standardkompensasjon på 400
euro pr passasjer, til sammen 1 600 euro. 

Mindretallet - bransjerepresentantene - viser til at også passasjerene har en
aktivitetsplikt. Når passasjerene ser at tiden er i ferd med å løpe ut, må de kontakte
innsjekkingspersonale for å fremskynde prosessen. Det bemerkes for øvrig at
mindretallet ikke anser det dokumentert at klager møtte til innsjekking to timer før
avgang. 

Ved nektet ombordstigning har klager krav på omrutning snarest mulig, jf. forordningen
artikkel 4 nr. 3 jf. artikkel 8. Klager ble belastet for kostnaden til nye billetter. Nemnda
anbefaler at Norwegian erstatter klagers  utgifter til nye billetter med 9319 kr og bagasje
med 800 kr. Dersom klager har fått refundert noe av den opprinnelige billetten kommer
dette til fradrag, da passasjeren ikke skal reise gratis.

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtaket er truffet med dissens slik det fremgår over.

Vedtak

Transportklagenemnda anbefaler at Norwegian betaler standarderstatning med 400
euro pr passasjer og erstatter klagers utgifter til nye billetter og bagasje med 10 119
kr. Dersom klager har fått refundert noe av den opprinnelige billetten kommer dette til
fradrag.