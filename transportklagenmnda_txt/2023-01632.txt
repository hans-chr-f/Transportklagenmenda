Vedtak i Transportklagenemnda
- Kollektivreiser

Sammendrag

Krav om dekning av drosjeutgifter som følge av forsinkelse grunnet trafikkulykke.

Dato
05.10.2023

Saksnummer
2023-01632

Tjenesteytere
AtB AS

Klager har i det vesentlige anført

Klager skulle ta bussen fra Svebergkrysset til Dronningens gate kl. 16.19 den 3. mai 2023.
Klager anfører at han ventet i 45 minutter uten at det dukket opp noen buss, og han da
valgte å ta drosje.

Klager stiller seg kritisk til at det ikke ble informert om forsinkelsen og at det ikke ble satt
opp en ny buss fra Trondheim, noe som ville ha minimert forsinkelsen. Klager anfører at
det nok uavhengig av ulykken ville ha vært en forsinkelse, siden motorveien i retning fra
Stjørdal til Svebergkrysset var stengt i dette tidsrommet. Klager stiller seg kritisk til at det
heller ikke ble informert om dette.

Klager krever at AtB dekker drosjeutgiftene på 562 kroner.

Tjenesteyterne har i det vesentlige anført
I behandling av reisegarantisaken fant kundebehandler at den innstilte avgangen
skyldtes en trafikkulykke og stengte tunneler. Da dette anses som forhold utenfor AtB/
transportørens kontroll, ble søknaden om reisegaranti avslått av saksbehandler.

Videre har AtB i behandling av klagen kontaktet AtBs driftsavdeling for å undersøke
om det ble gitt noen informasjon om avviket ut til kundene den aktuelle dagen. Det ble
beklageligvis ikke lagt ut et driftsavvik om ulykken og forsinkelsene på AtBs nettsider.
Dette skyldes at meldingene fra operatør ofte kan komme inn til AtB på kort varsel.
Følgelig blir det vanskelig å få meldt dette ut i kanalene innen rimelig tid.

Sanntidssystemet er prognosebasert, og ved slike store avvik vil det ha problemer med
å angi nøyaktige tidspunkter for avgang og ankomst. AtB forstår at det da blir vanskelig
for de reisende å forholde seg til de oppsatte rutetidene, og at det gjør reisen både
uforutsigbar og frustrerende for de som venter på en buss som aldri dukker opp.

Ulykken og de stengte tunnelene medførte store forsinkelser i trafikken  den 3. mai 2023.
Klager bemerker at det burde vært satt inn alternativ transport. AtB kan ikke se at dette
hadde gått noe raskere, da hele trafikkbildet var forsinket i tidsrommet.

AtBs regelverk gjelder for alle reisende, uavhengig av om den reisende mener at det er
urimelig eller ikke.

AtB opprettholder tidligere avgjørelse i saken og kan ikke se at det er grunnlag for
dekning av drosjeutgiftene.

Nemnda bemerker

Klager har fremsatt krav om dekning av drosjeutgifter som følge av at bussen han skulle
ta fra Svebergkrysset til Dronningens gate kl. 16.19 den 3. mai 2023 ikke dukket opp.

I henhold til AtBs reisegarantivilkår kan passasjeren ha rett på dekning av utgifter til
alternativ transport ved forsinkelser på mer enn 20 minutter. Det fremgår imidlertid
av samme vilkår at reisegarantien ikke gjelder dersom forsinkelsen skyldes forhold
utenfor selskapets/transportørens forhold, som ved «offentlige påbud og forbud, streik
og lignende, naturkatastrofer, ekstraordinære værforhold (f.eks. kraftig snøfall, ras, flom
eller eksepsjonelt glatt veibane), veiarbeid eller uforutsette problemer med kjøreveien,
store arrangementer eller andre trafikale forhold som berører kollektivtrafikken i stor
grad.»

I dette tilfellet er det oppgitt i dialogen mellom klager og selskapet at forsinkelsen var
forårsaket av at Stavsjøtunnellen, Væretunnelen og Helltunnelen var stengt grunnet
trafikkulykke/slakteavfall. Tjenesteyter har imidlertid ikke fremlagt noe dokumentasjon
på dette, selv om nemnda konkret har etterspurt dette. 

Nemndas flertall, forbrukerrepresentantene og bransjerepresentanten mener at klager
her må gis medhold, da tjenesteyter ikke har dokumentert årsaken til forsinkelsen.
Flertallet viser blant annet til tilsvarende sak i KOLLKN-2023-1047, hvor klager fikk
medhold da årsak til forsinkelsen ikke var dokumentert. 

Nemndas mindretall, nemndsleder, mener at tjenesteyter ved sin redegjørelse til
klager om forsinkelsen, i tilstrekkelig har sannsynliggjort at årsaken til forsinkelsen
skyldes forhold utenfor tjenesteyters kontroll, og at reisegarantien da ikke kommer til
anvendelse. 

I tråd med flertallets konklusjon har klager etter reisegarantien krav på refusjon for
utgifter til alternativ transport. Det er ikke opplyst hvor stor forsinkelsen har vært, men
det har vært minst 45 minutter. Reisen var imidlertid på under en time, slik at det i følge
reisegarantien dekkes  utlegg til taxi med 550 kroner. 

Bransjerepresentant Asghar (Ruter) hadde uventet forfall. De resterende medlemmer
fant det forsvarlig å behandle saken, jf. transportklagenemndforskriften § 5-5 fjerde ledd.

Vedtak

Transportklagenemnda kan anbefaler at klager gis medhold til dekning at utgifter til taxi
med 550 kroner. Dissens.