Vedtak i Transportklagenemnda - Fly

Sammendrag

Krav om standardkompensasjon og refusjon av
ubenyttet hotellovernatting ved kansellering.

Dato
19.12.2017

Saksnummer
2017-00928

Tjenesteytere
Norwegian

Klager har i det vesentlige anført

Klager skulle reise med Norwegians flyvning D86623 fra Oslo (OSL) til Palma de Mallorca
(PMI) 12. april 2017 klokken 20.00. Flyvningen ble kansellert. 

Klager har på ovennevnte bakgrunn fremsatt krav om standardkompensasjon i
henhold til EU-forordning 261/2004 på 400 euro pr. passasjer, totalt 1 600 euro for fire
passasjerer, samt refusjon av ubenyttet hotellovernatting på kroner 2 975.

Tjenesteyterne har i det vesentlige anført
Norwegians flyvning D86623 fra Oslo til Palma de Mallorca 12. april 2017 ble kansellert
som følge av radarproblemer. Det ble satt opp ny flyvning neste dag. 

Flyselskapene har ingen kontroll over tillatelser og luftromsrestriksjoner, og kan
derfor ikke være ansvarlig i de tilfeller hvor flyvninger forsinkes eller kanselleres
som følge av begrenset kapasitet av kontroll over luftrom. Norwegian anfører at de
ovennevnte forhold er en slik ekstraordinær omstendighet som fritar flyselskapene for
sitt erstatningsansvar etter EU-forordning 261/2004, og at alle rimelige tiltak ble truffet
i denne forbindelse. Selskapet anfører også at de på samme grunnlag er fritatt for sin
erstatningsplikt etter luftfartsloven/Montrealkonvensjonens bestemmelser. 

Norwegian avviser på ovennevnte bakgrunn klagers erstatnings- og refusjonskrav.

Nemnda bemerker

Norwegians flyvning D86623 fra Oslo til Palma de Mallorca 12. april 2017 med avgang kl.
20.00 ble kansellert.

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.

På bakgrunn av fremlagt dokumentasjon legger nemnda til grunn at kanselleringen
skyldtes feil ved radaren i Palma de Mallorca. Dette er ikke et forhold Norwegian kunne
påvirke. Klager har hevdet at feilen raskt ble utbedret, og at dersom Norwegian hadde
avventet situasjonen kunne flyet gå til oppsatt tid. Nemnda er ikke enig i dette. Når
en travel flyplass stenger i flere timer, vil dette medføre en rekke følgeforsinkelser
og endrede avgangstider. Etter nemndas syn skyldtes kanselleringen ekstraordinære
forhold. Radarfeilen og følgene av denne kunne etter nemndas syn ikke vært unngått
selv om alle rimelige tiltak var truffet.

Vedtak

Transportklagenemnda - fly anbefaler ikke at klager gis medhold.