Vedtak i Transportklagenemnda - Fly

Sammendrag

Krav om erstatning for forsinket bagasje

Dato
05.06.2020

Saksnummer
2019-04330

Tjenesteytere
SAS

Klager har i det vesentlige anført

Klager og hans ektefelle, samt deres 4-årige barnebarn skulle reise fra Oslo til London
med SK805 kl. 13.15 den 11. september 2019. de skulle bo på hotell og reise hjem igjen
på ettermiddagen den 14. september. Bagasjen deres var merket med "Priority" siden
klager er SAS Gold Member. Bagasjen og barnevognen de hadde med ble forsinket. Da
de snakket med SAS-representanten ved ankomst, forsto de det slik at bagasjen ville
ankomme i løpet av kvelden. SAS hadde ytterligere tre flyvninger til Heathrow samme
ettermiddag/kveld. De vurderte derfor ikke å kjøpe inn utstyr som f.eks. badetøy og en
barnevogn. Den ene kofferten ankom 28 timer for sent og barnevognen ankom 41 timer
for sent. 

Dette ødela opplegget for besøket og ferien i London. Reisen var delvis betalt av klagers
arbeidsgiver. Den private delen av reise og opphold utgjorde NOK 8432. Halvparten av
turen ble ødelagt som følge av forsinket bagasje og klager krever NOK 4216 erstattet for
tapt ferie.

Tjenesteyterne har i det vesentlige anført
Klager med reisefølge skulle på tur til London og forklarer at en koffert med utstyr til
turen og en barnevogn ble forsinket til destinasjonen, og at opplegget i London av denne
grunn ble ødelagt. På bakgrunn av dette har klager fremsatt krav om at SAS dekker
halvparten av de private utgiftene knyttet il fly og hotell. SAS kan imidlertid ikke se at
det er noen direkte sammenheng mellom disse utgiftene og den forsinkede bagasjen
da både fly og hotell må ha vært booket på forhånd. Videre er det ikke fremlagt noen
dokumentasjon i form av for eksempel kvitteringer på at klager eller noen i reisefølget
har hatt utgifter eller lidd økonomisk tap i forbindelse med den sent ankomne koffert og
barnevogn.

SAS legger derfor til grunn at dette er snakk om erstatning for tort og svie. Hverken EU-
forordning 261/2004, luftfartsloven eller Montrealkonvensjonen har regler om dekning
av denne type tap. I norsk erstatningsrett er regelen at ikke-økonomisk tap ikke har
erstatningsrettslig vern med mindre det finnes en særskilt hjemmel for dette. En slik
hjemmel foreligger ikke i dette tilfellet, og SAS vil ikke imøtekomme klagers krav.

Nemnda bemerker

Flyselskapet er i henhold til luftfartsloven § 10-20/Montrealkonvensjonen artikkel
19 ansvarlig for tap som følge av forsinket bagasje. Utlegg til for eksempel klær og
toalettartikler som skyldes et nødvendig behov kan passasjeren kreve erstattet, men
passasjeren har et ansvar for å begrense utgiftene.

Klager har ikke fremsatt krav om dekning av nødvendig innkjøp som følge av den
forsinkede bagasjen. Han har fremsatt et krav om dekning av tapt ferie og estimert
dette tapet til at halve ferien deres gikk tapt som følge av ulempen å være uten den
ene kofferten i 28 timer  og barnevognen i 41 timer. Klager har fremmet krav om at
SAS dekker NOK 4216 som utgjør halvparten av det de betalte privat for flybillettene og
hotelloppholdet.

Hverken forordningen, luftfartsloven § 10-20 eller Montrealkonvensjonen har regler
om dekning av denne typen tap eller kan tolkes slik at det åpnes for å tilkjenne
ulempeerstatning, etter flertallets syn - leder og bransjerepresentantene. I norsk
erstatningsrett er regelen at ikke-økonomisk tap ikke har erstatningsrettslig vern med
mindre det finnes en særskilt hjemmel for dette. Noen slik særlig hjemmel foreligger ikke
her. 

EU domstolens dom av 6. mai 2010 i sak C-63/09 Axel Walz - Clickair gir etter
flertallets syn ikke i seg selv hjemmel for å tilkjenne ulempeerstatning. Dommen gjaldt
begrensningsregelen i Montrealkonvensjonen artikkel 22 jf. artikkel 17 om erstatning
for personskade på passasjer samt bagasjeskader. Retten kom til at hverken ordlyden
i artikkel 22 eller artikkel 17 kunne tolkes slik at man ønsket å begrense selskapenes
erstatningsansvar til bare økonomisk skade og ikke ikke-økonomisk skade. Etter flertallet
syn må dommen forstås slik at den legger til grunn at det har vært et rettslig grunnlag i
utgangspunktet for å tilkjenne ulempeerstatning, og at de nevnte artikler ikke er ment å
begrense et slikt erstatningsansvar.

Mindretallet - forbrukerrepresentantene - er av en annen oppfatning og mener
luftfartsloven § 10-20/Montrealkonvensjonen art 19 åpner for å tilkjenne
ulempeerstatning. Luftfartsloven er en kodifisering av Montrealkonvensjonen.
Luftfartslovens ordlyd i § 10-20 er «tap», mens Montrealkonvensjonens art 19 (dansk
versjon) er «skade». Det legges til grunn at det ikke er tilsiktet en realitetsendring. Ved
forståelsen av konvensjonens og luftfartslovens innhold må EU-domstolens tolkninger
tillegges betydelig vekt. I sak C-63/09 «Click-air», note 22, la domstolen til grunn at
begrepet «damage» omfatter både ikke-økonomisk og økonomisk tap. Dette må etter
mindretallets syn også legges til grunn for luftfartsloven § 10-20/Montrealkonvensjonen
art 19.

Nemnda kan etter dette ikke anbefale at klager gis medhold i sitt krav. 

Vedtaket er fattet med den dissens som fremgår over.

Vedtak

Transportklagenemnda kan ikke anbefale at klager gis medhold.