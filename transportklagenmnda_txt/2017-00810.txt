Vedtak i Transportklagenemnda
- Kollektivreiser

Sammendrag

Ilagt gebyr for manglende eller ufullstendig billett

Dato
12.06.2017

Saksnummer
2017-00810

Tjenesteytere
AtB AS

Klager har i det vesentlige anført

9. mars tok klager bussen fra Lerkendal til NTNU Dragvoll ombord i bussen var det
kontroll. Klager har periodebillett for student. Klagers telefon var til reparasjon og
klager logget seg derfor inn på Studentweb og appen studentbevis via sin samboers
telefon. I likhet med flere andre passasjerer opplevde klager tekniske problemer og
fikk følgelig ikke logget på de aktuelle tjenestene. Klager har tatt kontakt med FSAT
som drifter NTNUs servere, som kan bekrefte at database 7 ble oppgradert under
kontrolltidpsunktet. Serveroppgraderingen var ikke annonsert som gjorde det svært
vanskelig for klager fremvise nødvendig dokumentasjon i kontrollen. Oppgraderingen var
ferdig ved midnatt. 

Klager krever med bakgrunn i dette gebyret refundert.

Tjenesteyterne har i det vesentlige anført
Dersom kunden reiser med studentrabattert billett er det ifølge AtBs regelverk
avgjørende at reisende ved kontroll kan «…vise gyldig studiebevis» sammen med gyldig
billett, jf. AtBs transportvedtekter § 7. 
Hva som anses som gyldig studentlegitimasjon fremgår av AtBs rabatt- og
takstreglement. For studenter ved NTNU er gyldig studentlegitimasjon utstedt
studentkort sammen med semesterkvittering i papirform, eller digitalt studentbevis i
form av app. 

Det fremgår klart av regelverket at gyldig studiebevis må fremvises når man reiser på
billett med studentrabatt. Regelen er dermed den at passasjerene må ha bevis for sin
rabatt lett tilgjengelig for kontroll. Det er opp til den enkelte å velge hvorvidt man ønsker
å benytte seg av student IDappen eller semesterbevis i papirform. Ved bruk av digitalt
studentbevis aksepterer reisende risikoen dette medfører med tanke på at det f.eks. kan
oppstå tekniske problemer. AtB kan ikke ta
ansvar for tekniske feil som oppstår i en app AtB ikke har ansvaret for.

Det fremgår av vilkårene for bruk av studentId-appen1 at ved førstegangsbruk må
appen være koblet til internett for å kunne laste ned informasjonen. Informasjonen blir
da lagret lokalt på telefonen og man trenger ikke være online for å bruke appen. Man
vil heller da ikke bli påvirket av eventuelle oppgraderinger i appen. Dette bekreftes av
mailkorrespondansen klager har vedlagt sin klage.  

Problemet oppstod idet klager ikke hadde med seg sin telefon, og måtte låne en
medpassasjers telefon for å logge inn på appen på nytt. Dersom klager hadde hatt med
seg sin egen telefon ville informasjonen, uavhengig av oppdateringer i appen, ha vært
lagret i appen fra førstegangsbruk og klager ville ha kunne fremvist bevis for betalt
semesterkvittering. 

Videre i vilkårene for StudentID-appen fremgår det klart at dersom telefonen skulle gå
tom for strøm eller av andre grunner ikke fungere, må man bevise studentstatus med
semesterkvittering og gyldig legitimasjon. 

AtB skiller ikke mellom det å reise uten billett og det å reise med rabattert billett uten
legitimasjon for rabatten. Dette fordi en rabattert billett kun anses som gyldig dersom
man kan legitimere sin rett til den aktuelle rabatten. Det å reise med ugyldig billett og
det å reise uten gyldig billett er dermed i prinsippet samme sak. Dette betyr at man vil
bli ilagt samme tilleggsgebyr uavhengig av hvilken av de to grunnene som er bakgrunnen
for ileggelsen.

AtB har ingen ordning med at man i ettertid kan fremvise gyldig studentlegitimasjon
og på den måte slippe å betale gebyr. Det fremgår klart av AtBs regelverk at ved
reiser med studentrabattert billett er det avgjørende at reisende kan fremvise gyldig
studentlegitimasjon ved kontroll. Det at klager i etterkant av kontrollen har skaffet seg
og vedlegger kopi av studentbevis og semesterkvittering fritar derfor ikke for betaling av
gebyret. Dessverre er det mange som misbruker AtBs tillit, AtB har derfor sett seg nødt til
å tolke regelverket om fremvisning av studentbevis ved kontroll strengt. 

AtB opprettholder med dette vår tidligere avgjørelse og viser til sin begrunnelse i tidligere
svar til klager.

Nemnda bemerker

Klager tok 9.mars 2017 bussen fra Lerkendal til NTNU Dragvoll og ble ilagt gebyr fordi
hun ikke kunne fremvise dokumentasjon for rett til bruk av studentbillett. 

Det fremgår av AtBs transportvilkår at den reisende ved reise med rabattert billett, må
kunne legitimere retten til rabatt. Reisebeviset skal
oppbevares under hele reisen og helt til den reisende har forlatt terminalområdet.
Reisebevis skal vises til sjåfør/billettør eller kontrollpersonale på forespørsel.»

Det følger videre av transportvedtektene §7 første avsnitt at
«(…) Reisende som ved kontroll ikke kan vise gyldig reisebevis, skal betale et tilleggsgebyr
på kr 750. Dette gjelder også reisende som benytter rabatterte billetter, og som ikke kan
legitimere seg/ vise
gyldig studiebevis.»

Klager hadde etter det opplyste ikke med sin egen telefon og kunne ikke vise
dokumentasjon for rett til rabattert billett. 

Vilkårene for å ilegge gebyr var dermed til stede. 

Nemnda er imidlertid gjennom flere saker kjent med at AtB konsekvent ikke godtar at
legitimasjon for rett til rabattert billett kan vises i ettertid. 

Etter nemndas syn er det grunn til å skille mellom å vise fram en billett i ettertid og å vise
dokumentasjon for rett til rabattert billett i ettertid når den reisende har en ellers gyldig
billett under reisen. 

Nemndas finner grunn til å anbefale at AtB vurderer en ordning som praktiseres av
enkelte andre reiseforetak og som for eksempel på Ruters nettside er formulert slik: 

"Har du gyldig billett, men mangler gyldig bevis på at du har rett til student-, honnør-,
eller ungdomsrabatt, vil du få gebyr i en billettkontroll. Vi kan frafalle gebyret hvis du
møter opp på kundesenteret vårt innen 14 dager, med gyldig bevis på at du hadde rett til
rabatt på kontrolltidspunktet."

Nemndas mindretall, forbrukernes representanter, finner i denne saken at det vil være
urimelig å fastholde gebyret og anbefaler derfor at gebyret frafalles.

I samsvar med flertallets syn anbefales ikke at klager gis medhold.

Vedtak

Transportklagenemnda Kollektivtransport finner ikke grunnlag for å anbefale at klager
gis medhold. 

Vedtaket er avsagt med dissens.