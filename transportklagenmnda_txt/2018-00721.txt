Vedtak i Transportklagenemnda - Fly

Sammendrag

Krav om standardkompensasjon og refusjon av transportkostnader ved kansellering.

Dato
26.10.2018

Saksnummer
2018-00721

Tjenesteytere
Norwegian

Klager har i det vesentlige anført

Klager skulle reise med Norwegians flyvning D85331 fra Sandefjord - Torp (TRF) til
Alicante (ALC) 29. desember 2017 kl. 11.25. Flyvningen ble kansellert, og klager måtte
reise hjem igjen. Hun anfører at Norwegian ikke kunne tilby omruting før tre dager
senere. 

På bakgrunn av ovennevnte kansellering har klager fremsatt krav om
standardkompensasjon i henhold til EU-forordning 261/2004 på 400 euro pr. person,
totalt 800 euro for to passasjerer. Hun har også fremsatt krav om refusjon av utgifter til
bensin (141,20 svenske kroner), ferge (356 norske kroner), veiavgift og grensepassering.

Tjenesteyterne har i det vesentlige anført
Norwegians flyvning D85331 fra Sandefjord - Torp til Alicante 29. desember 2017 ble
kansellert som følge av værforholdene ved Torp. Forutgående avgang, D85330, måtte
lande ved Oslo lufthavn da værforholdene ved Torp ikke tillot landing. 

Dagens teknologi tillater at de fleste fly kan lande til tross for tykk tåke. Dette er
imidlertid avhengig av flytype, samt teknologi ved flyet og aktuell flyplass. I de tilfeller
hvor tåke omringer en flyplass, vil flyvelederne redusere antallet fly ved rullebanene og
kansellere planlagt vedlikehold ved kritiske områder. Ved maksimum kapasitet tillater
flyvelederne cirka 90 sekunder mellom hver landing. Ved tåke øker intervallet til tre
minutter. Større tidsintervall mellom landinger medfører at kapasiteten ved flyplassen vil
reduseres. Dette vil igjen medføre forsinkelser. 

Passasjerene fikk valget mellom full refusjon eller omruting til neste ledige flyvning.
Passasjerer som ble booket om fikk reise neste dag. Klager mottok full refusjon av reisen
etter eget ønske. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav.

Nemnda bemerker

Norwegians flyvning D85331 fra Sandefjord - Torp til Alicante 29. desember 2017 ble
kansellert. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå kanselleringen. 

I dette tilfellet skyldtes kanselleringen tåke og snø ved Sandefjord - Torp denne dagen.
Det vises til fremlagt dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningens forstand. Nemnda legger til grunn at kanselleringen ikke
kunne vært unngått selv om alle rimelige tiltak var truffet. Kanselleringen gir etter dette
ikke rett til standarderstatning. 

Nemnda anbefaler etter dette at klager ikke gis medhold i sitt krav. Nemnda kan heller
ikke se at klager har krav på erstatning på annet grunnlag.

Vedtak

Transportklagenemnda - fly anbefaler ikke at klager gis medhold.