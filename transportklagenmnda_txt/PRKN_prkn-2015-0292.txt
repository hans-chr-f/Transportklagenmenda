Vedtak i Pakkereisenemnda

Sammendrag

Krav om prisavslag fordi det ikke var heis til leiligheten.
Klager ble flyttet fra to leiligheter til en felles leilighet.

Dato
05.10.2016

Saksnummer
292/15P

Tjenesteyter
Star Tour AS

Saken gjelder:

Krav om prisavslag fordi det ikke var heis til leiligheten. Klager ble flyttet fra to leiligheter til en
felles leilighet.

Klager har i det vesentlige anført:

Klager bestilte to 2-romsleiligheter på Theo i Agia Marina, Kreta, i perioden 28.08.15 - 04.09.15.

Straks etter at klager hadde foretatt sin første bestilling til Hotel Kostakis, så de at dette
hotellet ikke var tilrettelagt for funksjonshemmede. Klager kontaktet Star Tour per telefon for
å få hjelp. De ble da anbefalt Hotel Theo og måtte betale ekstra for endring av reisen.

Det er riktig at Star Tour spurte om personen som var funksjonshemmet måtte ha heis
direkte til leiligheten da det var 2 - 3 trappetrinn til leiligheten. Klager informerte om at
personen kunne klare å gå litt med rullator og med hjelp. Men det ble ikke opplyst at heisen
var plassert i et annet bygg som lå i en bakke på den andre siden av veien. Hotellet var heller
ikke informert om at klager var avhengig av heis og at det var en handicapet med på denne
bestillingen.

Klager hadde bestilt 2 leiligheter på Theo. Da de flyttet til det nye bostedet Oscar Suite, måtte
alle fire bo i samme leilighet. Leiligheten var i 2 etasjer og de fikk hvert sitt soverom og bad.

Da klager fikk tilbud om å flytte, ble de gjort oppmerksomme på at de måtte bo sammen. Men
de hadde ingen annen mulighet, hvis de resterende dagene på Kreta skulle kunne benyttes
som ferie.

Det er riktig som Star Tour skriver at klager ikke kontaktet Star Tour igjen etter at de flyttet til
Oscar Suite. Klager hadde bestemt seg for å gjøre det beste ut av de siste feriedagene, da de
første dagene for det meste gikk med til telefonsamtaler med Star Tour og de problemene
som oppstod.

I og med at det kun var badekar i leiligheten, på Oscar Suite, benyttet klager dusjen ute ved
bassengområdet på kvelden etter at det var stengt for gjestene.

Rullator hadde klager med fra Norge. Rullestol var bestilt fra Norge, og ble transportert til
begge hotellene av et firma på stedet.

I Norge og på Kreta ble personen transportert i rullestol ved hjelp av personalet på flyplassen.

Det vises for øvrig til klagers brev.

Star Tour har i det vesentlige anført:

Star Tour forstår det slik at klager reagerte på informasjonen fra selger da klager trengte hjelp
med innkvarteringen grunnet behovet for heis. Klager er funksjonshemmet og har rullestol.
Det ble følgelig gjort en endring fra opprinnelig bosted på Hotel Kostakis som ikke hadde heis,
til Hotel Theo som hadde heis.

Under informasjonen om Theo fremgår det at heis kun finnes i den ene bygningen. Bratt
bakke fra stranden og hovedveien. Trapper og nivåforskjeller på området.

Når det gjelder badekaret forstår Star Tour at dette ikke var heldig. De opplyser kun om
at leilighetene har bad/dusj. Dersom man har spesielle behov, er det svært viktig at man
undersøker hvilke fasiliteter badet har i forkant av reisen. Star Tour forstår at klager gjorde så
godt de kunne i den anledning. Selv om selger har et ansvar i å bistå klager med å finne et så
godt egnet bosted som mulig, hviler ikke hele ansvaret for dette på selgeren. Også kunden har
et ansvar i å kontrollere opplysningene som er gitt om bostedet som er valgt.

Star Tour har tilbudt klager et prisavslag på kr 2.300 per bestilling, alternativt et reisegavekort
på kr 3.000 per bestilling. Klager har ikke akseptert disse forslagene.

Når det gjelder badekaret i rommet på Oscar Suites, skriver Star Tours representanter at
heller ikke dette rommet var tilpasset funksjonshemmede, noe som også ble formidlet til
klager.

Klager har informert Star Tour at han har manuell rullestol og kan gå. Dette fremgår av
bestillingen.

Det vises for øvrig til brev fra Star Tour.

Nemnda bemerker:

I medhold av Alminnelige vilkår for pakkereiser punkt 1, anses avtalen mellom partene inngått
ved bekreftet bestilling.

I medhold av punkt 2 omfatter avtalen pakkereisen slik den fremgår av bestilling og
bekreftelse og reisebevis eller lignende dokument. For øvrig omfatter avtalen også
arrangørens eventuelle individuelle betingelser. Videre er opplysninger arrangøren har gitt
i kataloger, brosjyrer eller lignende en del av avtalen med mindre de må antas å være uten
betydning for kundens kjøp av den aktuelle pakkereise.

Nemnda legger til grunn at klageren, etter å ha bestilt et hotell som var uegnet for
funksjonshemmede på nettet, kontaktet arrangøren for å få hjelp til å endre reisen. Det legges
til grunn at det ble opplyst at den funksjonshemmede brukte rullestol, men at han kunne gå
litt. Mot et gebyr ble det foretatt en endring av hotell.

Det viste seg imidlertid at det nye hotellet heller ikke var egnet for funksjonshemmede, da
heisen lå i en annen bygning enn den leilighetene lå i.

Arrangøren henviser til at denne informasjonen kan finnes på arrangørens nettsider hvor
hotellet beskrives. Leiligheten hadde for øvrig kun badekar, som den funksjonshemmede
heller ikke kunne benytte.

Klageren, som reiste sammen med en annen familie, fikk hjelp på stedet til å bytte hotell. Da
var imidlertid halve ferien gått, og også det nye bostedet bød på utfordringer, idet det heller
ikke var dusj der.

Nemnda finner at det er gitt mangelfull informasjon om stedet. Når en kunde får hjelp av
en reisekonsulent fordi hun selv har bestilt et hotell som er uegnet for funksjonshemmede,
må det kunne forutsettes at konsulenten har såpass kunnskap om hotellene som selges at
det som anbefales kan benyttes også av en funksjonshemmet. Klagebehandleren henviser
til opplysningene på nettsidene. I dette tilfelle, hvor bestillingen ble foretatt over telefon, ville
klageren etter nemndas syn, eventuelt først ha sett disse etter at reisen var endret. Det er ikke
å forvente at man dobbeltsjekker om reisekonsulenten har funnet et egnet sted samtidig som
man sitter i telefonen og plasserer bestillingen.

Nemnda legger etter dette til grunn at det ble begått en feil under bestillingen. Som en følge
av dette brukte klageren 3 dager av ferien for å få endret bosted. Klageren har etter nemndas
syn krav på erstatning. Reisen for 4 personer kostet kr 16.808. Nemnda finner etter en samlet
vurdering at klageren bør få erstattet 40% av reisens pris, avrundet til kr 6.700.

Vedtak:

Pakkereisenemnda anbefaler at klageren bør få erstattet 40% av reisens pris, avrundet til kr
6.700.

Vedtaket er enstemmig.