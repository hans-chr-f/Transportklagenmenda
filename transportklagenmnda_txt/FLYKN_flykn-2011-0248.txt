Vedtak i Transportklagenemnda - Fly

Sammendrag

Krav om erstatning av utgifter til mat grunnet kansellering.

Dato
13.12.2011

Saksnummer
248/11F

Tjenesteyter
SAS

Krav om erstatning av utgifter til mat grunnet kansellering.

Klager har i det vesentlige anført:

Klager skulle reise fra Oslo til Stockholm 21. februar 2011 kl. 18:20 med SK1484. Flyet ble
kansellert og klager ble booket om til neste fly kl. 19:45.

Da det var middagstid og klager var både sulten og tørst, henvendte han seg hos SAS på
Gardermoen for å få utdelt matvoucher. SAS ga beskjed om at de kun var pliktig i henhold til
EU forordningen å dele ut matvoucher for forsinkelser over to timer.

Klager forklarte at det her var snakk om en kansellering, ikke en forsinkelse, og at derfor
andre regler var gjeldende. Klager viser til EU forordning 261/2004. SAS stod fortsatt på sitt.

Klager ønsket bare assistanse i form av en liten matbit i ventetiden.

Klager krever at nemnda tar stilling til hvilke rettigheter som gjelder.

SAS har i det vesentlige anført:

SK1484 ble kansellert som følge av teknisk problem. Klager ble booket om til neste flight
SK896 ca. 80 minutter senere. Han er derfor ikke berettiget kompensasjon eller assistanse i
form av mat og drikke i henhold til EU forordning 261/2004.

SAS ønsker å påpeke at klager med sin billett hadde tilgang til Business Lounge på Oslo
Airport hvor det blir servert gratis mat og drikke. Klager ble også tilbudt et gratis måltid og
drikke om bord på SK896.

SAS kan ikke imøtekomme klagers krav.

Nemnda bemerker:

Ved innstilling av en flygning har passasjeren bl.a. valget mellom refusjon av utgifter til
billetter eller omruting snarest mulig, på tilsvarende transportvilkår, til bestemmelsesstedet.
Flyselskapet skal videre tilby passasjeren gratis måltider og forfriskninger som står i rimelig
forhold til ventetiden. Dersom en eller flere overnattinger er nødvendig, skal flyselskapet tilby
hotellinnkvartering samt reise til og fra hotellet. Flyselskapet skal videre tilby å dekke utgifter
til to telefonsamtaler, teleks- eller telefonbeskjeder, eller e-postmeldinger, jf. EU forordning
261/2004 artikkel 5 jf. artikkel 8 og 9.

Plikten til å tilby mat og forfriskninger er nærmere presisert i artikkel 6. Det heter her bl.a. at
flyselskapet skal tilby slik assistanse når det «med rimelighet forventer at en flygning vil bli
forsinket « med to timer eller mer for alle flygninger på høyst 1500 km.

Klager ble i dette tilfellet omrutet til en flygning med stipulert avgang 85 minutter senere
enn klagers opprinnelige flygning. Nemnda er av den oppfatning at forordningen ikke gir
klager rett til gratis måltider og forfriskninger i dette tilfellet. Til det var forsinkelsen ikke av
tilstrekkelig lengde.

Nemnda finner etter dette ikke å kunne anbefale at klager gis medhold.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines