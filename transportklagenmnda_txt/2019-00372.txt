Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
05.11.2019

Saksnummer
2019-00372

Tjenesteytere
British Airways

Klager har i det vesentlige anført

Klager skulle reise fra Oslo til Manila den 20. november 2017 på følgende reiserute:

BA0763 OSL-LHR 20NOV 1135 1305
QR0008 LHR-DOH 20NOV 1505 0055+1
QR0932 DOH-MNL 21NOV 0250 1630

Flight BA763 fra Oslo til London ble forsinket slik at klager mistet sin videreforbindelse.
Han ble booket om via Hong Kong samme dag og ankom Manila kl 20.40 den 21.
november, fire timer og ti minutter forsinket.

Klager krever standarderstatning 600 euro i henhold til EU-forordning 261/2004.

Tjenesteyterne har i det vesentlige anført
BA763 ble 71 minutter forsinket grunnet ATC-restriksjoner som følge av dårlige
værforhold på Heathrow, sterk vind. British Airways viser til fremlagt dokumentasjon.
Klager ble booket om til neste ledige rute via Hong Kong samme dag:

BA0027 LHR-HKG 20NOV 2050 1645+1
PR0307 HKG-MNL 21NOV 1820 2040

Hendelsen er ikke kompensasjonsberettiget da årsaken var ekstraordinære
omstendigheter utenfor British Airways kontroll.

British Airways kan ikke imøtekomme klagers krav.

Det vises for øvrig til British Airways brev.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Flyselskapet British Airways har fremlagt grundig forklaring og underbygget denne med
dokumentasjon som opplyser at forsinkelsen skyldtes restriksjoner fra flygeledelsen på
Heathrow. British Airways agerte på instruks fra tårnet.  

Slik nemnda ser det har flyselskapet godtgjort at verken forsinkelsen eller de
ekstraordinære omstendighetene kunne vært unngått selv om alle rimelige tiltak var
truffet. Forsinkelsen skyldtes at British Airways fulgte pålegg fra  ATC - Air Traffic Control.
Dette pålegget hadde ikke flyselskapet kontroll over. Klager har etter dette ikke rett til
erstatning.

Vedtak

Transportklagenemnda-fly anbefaler ikke at klager gis medhold.