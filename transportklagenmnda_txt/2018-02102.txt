Vedtak i Transportklagenemnda
- Kollektivreiser

Sammendrag

For sent kjøp av billett

Dato
20.09.2018

Saksnummer
2018-02102

Tjenesteytere
Ruter

Klager har i det vesentlige anført

Klager ble ilagt gebyr på bussen fordi billetten var kjøpt for sent. 

Klager mener gebyret er feil. Han gikk ombord i bussen før kontrollen startet, og idet
kontrollen startet og han hadde satt seg var billetten gyldig. Det stemmer heller ikke det
Ruter hevder, at bussen hadde kjørt før klagers billett var aktivert. Klager er uenig med
kontrollørene og hevder at de begikk brudd på vaktvirksomhetsloven. 

Klager krever at Ruter frafaller gebyret.

Tjenesteyterne har i det vesentlige anført
Klager ble ilagt gebyr på bussen 5. juni 2018 fordi han kjøpte billetten for sent. 

Kontrollørene gikk på bussen ved Hasle. Ifølge kontrollørene , samt vitner på bussen,
befant klager seg da ombord i bussen. Klager påsteg ikke ved Hasle. 

Sanntiden viser at bussen ankom Hasle kl. 15.17.52 og kontrollen ble startet kl.15.17.
Bussen hadde avgang fra Hasle kl. 15.18.19. Klagers billett er bekreftet kl. 15.18.36.
Billetten må være kjøpt og bekreftet før man går ombord i bussen. 

Ruter mener klagers billett er kjøpt for sent, og ser ingen grunn til å endre standpunkt i
denne saken.

Nemnda bemerker

Klager ble ved kontroll på bussen 5. juni 2018 ilagt gebyr fordi han kjøpte billett for sent.

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilbillett må billett  være kjøpt og aktivert før påstigning. 

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager hevder billetten ble aktivert samtidig som han gikk ombord i bussen. 

Det følger av sanntidsloggen at bussen ankom Hasle kl. 15.17.52 og kjørte derfra kl.
15.18.19. 

Ifølge kontrollrapporten startet kontroll om bord kl. 15.17. Klager ble kontrollert kl.
15.17 og ilagt gebyr kl. 15.18. Billetten klager viser til ble bestilt kl. 15.18.19 og aktivert kl.
15.18.36

Nemnda finner å måtte legge til grunn at klager startet kjøp av billetten etter at han gikk
på bussen. Vilkårene for å ilegge gebyr var dermed til stede.

Nemnda har merket seg kontrollørens kommentar i kontrollrapporten om at en annen
passasjer bekreftet at klager allerede befant seg om bord i bussen da kontrollen startet.
Det opplyses også at klager har sagt seg enig i at billetten ble kjøpt for sent. Klager måtte
derfor være klar over at han var nærmest til å bære risikoen for å bli ilagt gebyr ved en
eventuell kontroll. 

Nemnda har forståelse for at reaksjonen med gebyr oppleves streng. Fra
reiseforetakenes side er det imidlertid behov for konsekvente regler. 

Nemnda kan ikke se at det foreligger grunnlag for å anbefale at gebyret frafalles.

Nemnda finner ikke sannsynliggjort at kontrollørene har opptrådt utilbørlig. Nemnda har
ikke grunnlag for å vurdere kontrollørenes opptreden i forhold til vaktvirksomhetsloven.

Vedtak

Transportklagenemnda Kollektivtransport finner ikke å kunne anbefale at klager gis
medhold.