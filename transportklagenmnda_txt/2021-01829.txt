Vedtak i Transportklagenemnda
- Kollektivreiser

Sammendrag

Krav om frafall av gebyr og fremsatt motkrav. Anført at
det ikke gikk an å kjøpe billett på automat eller i app.

Dato
10.02.2022

Saksnummer
2021-01829

Tjenesteytere
Vy

Klager har i det vesentlige anført

Klager ble ilagt gebyr den 13. september 2021 på toget som følge av manglende gyldig
billett.

Klager har anført at han kl. 8 den aktuelle morgenen lastet ned Entur-appen, men fikk
ikke lagt til Visa-kortet sitt. Klager anfører at appen bare sto og lastet på den siden der
man legger inn betalingskort. Da han ankom Eidsvoll stasjon, var det arbeid på spor 1,
slik at billettautomaten var avsperret. Klager anfører at han deretter forsøkte å laste ned
Vy-appen for å kjøpe billett der. Klager anfører at dette ikke virket grunnet for lav WiFi-
hastighet. Han anfører at han imidlertid hadde fått beskjed fra lokale om at man som
pensjonist kunne kjøpe billett på toget. Likevel fikk han beskjed av konduktøren at dette
ikke var mulig, og gebyret ble utstedt.

Klager anfører at han gjorde alt han kunne for å kjøpe billett, men at dette var for
vanskelig. Han anfører at han fikk feilmelding da han forsøkte å laste ned Vy-appen
om bord på toget. Videre anfører han at han gikk inn i feil vogn, fordi han antok at
nedlastningen av Vy-appen og billettkjøpet skulle gå i orden før konduktøren kom. Klager
anfører at konduktøren kunne ha bedt klager om å gå til en annen vogn og kjøpe billett
der. Klager stiller seg kritisk til kundebehandlingen.

Klager krever frafall av gebyret og har fremsatt et motkrav på 500 kroner fra Vy.

Tjenesteyterne har i det vesentlige anført
Klager ble den 13. september påtruffet i billettkontroll på tog 511 i en vogn merket kun
«gyldig billett» etter avgang fra Oslo lufthavn. Klager kunne ved kontrollen ikke fremvise
billett for reisen han benyttet seg av og ble derfor korrekt ilagt et kontrollgebyr.

Det er firmaet Entur AS som eier og drifter billettautomatene ved stasjonene. De har ikke
registrert noen feil eller nedetid på billettautomat ved Eidsvoll stasjon og melder som
følger: «Vi har ikke registrert noe feil på Eidsvoll den 13/9 automaten har mye salg den
dagen (13/9), så ser den har solgt hele dagen.»

Uansett, har man ikke billett i orden på forhånd, kan man kjøpe billett i vogn på toget
merket «billettsalg».

I Vys reisevilkår punkt 3 er følgende angitt:
«Din plikt til å ha gyldig billett
Du må ha gyldig billett for å reise med Vy. På vy.no finner du informasjon om ulike
billettyper og reglene for dem.
Digitale/elektroniske billetter skal være aktivert før du går på toget. Hvis du ikke har
gyldig billett før du går på toget, må du kjøpe billett av Vys personale om bord ved første
anledning. Billett kan ikke kjøpes i vogner som er merket «ubetjent» eller «kun gyldig
billett».»

De ubetjente vognene på toget er tydelig merket ut- og innvendig med «kun gyldig
billett» som gjør oppmerksom på at man må ha billett i orden, og det er innvendig
merket at man kan kjøpe billett i vogn som er merket «billettsalg». Ved ankomst til Oslo
lufthavn var det kun 44 passasjer om bord i toget. Klager opplyser at han gikk om bord
på toget på Eidsvoll – slik at klager har hatt god tid til å orientere seg og kunne uten
hindringer tatt seg til vogn merket billettsalg og oppsøke personale før han ble påtruffet i
kontroll. Vogn med billettsalg er lokalisert midt på togsettet og har utvendig grå dører på
både grønne og røde togsett.

Kontrollgebyr ble ilagt på det objektive kriterium og faktum at klager ikke kunne
presentere gyldig billett for reisen han benyttet seg av. Hjemmel for å ilegge gebyr
fremgår av Vys reisevilkår punkt 4 A: «Hvis du ikke kan vise gyldig billett i en kontroll, må
du betale et gebyr fastsatt av Samferdselsdepartementet.»

Vy har vært i kontakt med Entur AS, som ikke har registrert noen feil med sin app i det
aktuelle tidsrommet, og Vy har heller ikke registrert noen feil i Vy-appen i det aktuelle
tidsrommet.

Vy opprettholder kravet om betaling av kontrollgebyret.

Nemnda bemerker

Klager ble ilagt gebyr den 13. september 2021, fordi han ikke kunne fremvise gyldig billett
under billettkontrollen.

Det fremgår av Vys transportvilkår punkt 4 A at passasjerer som ved kontroll ikke kan
vise gyldig billett, vil bli ilagt et gebyr. Bestemmelsen er objektiv, og gebyr kan således
ilegges selv om passasjeren ikke har opptrådt klanderverdig. Videre fremgår det av
transportvilkårenes punkt 3 at digitale/elektroniske billetter skal være aktivert før man
går på toget.

Klager kunne ikke fremvise gyldig billett under billettkontrollen, så vilkårene for å ilegge
gebyr var dermed til stede. I regelverket finnes det ingen unntak fra denne regel.

Klager har anført at billettautomaten på stasjonen var avsperret og at han ikke fikk lagt til
betalingskort i Entur-appen og ikke fikk lastet ned Vy-appen. Vy har oppgitt at det ikke var
registrert noen nedetid med billettautomaten på stasjonen den aktuelle dagen, og heller
ikke noen feil med verken Entur- appen eller Vy-appen.

Nemnda bemerker at den reisende selv har ansvar for å sette seg inn i billettsystemene,
og det fremgår av Vys vilkår at dersom man ikke har gyldig billett før man går på toget,
må man kjøpe billett av Vys personale om bord ved første anledning. Videre fremgår det
at billett ikke kan kjøpes i vogner som er merket «ubetjent» eller «kun gyldig billett».

Det er av hensyn til reiseforetakenes behov nødvendig å ha en konsekvent praksis.
Nemnda har forståelse for at ileggelsen av gebyr kan oppleves som en streng reaksjon,
men kan ikke se at det er grunnlag for å anbefale at klager gis medhold i dette tilfellet.

Vedtak

Transportklagenemnda anbefaler ikke at klager gis medhold.