Vedtak i Transportklagenemnda - Fly

Sammendrag

Krav om refusjon av flybilletter på grunn av defekt sete.

Dato
13.11.2020

Saksnummer
2020-00716

Tjenesteytere
Norwegian Air Shuttle

Klager har i det vesentlige anført

Klager reiste med DY7201 fra Oslo til Bangkok den 23. desember 2019. Klager hadde
kjøpt et Premium-sete for å kunne legge seg ned og hvile under reisen, noe han er
avhengig av å kunne gjøre på grunn av helsetilstanden sin. Klager anfører at setet han
hadde bestilt var defekt, slik at han måtte sitte oppreist under hele turen, noe som førte
til en svært utrivelig og ubehagelig opplevelse for ham.

Klager krever refusjon av hele billetten pålydende 8000 kroner.

Tjenesteyterne har i det vesentlige anført
Klager krever refusjon av billettprisen grunnet defekt sete. Klager påstår at funksjonen
for å lene setet ned ikke fungerte på reisen.

Ved mottak av klagen utførte Norwegian en undersøkelse av passasjerens
tilbakemeldinger. Norwegian tar alle mottatte kommentarer videre, og alle
tilbakemeldinger blir fulgt opp internt.

I dette tilfellet ble informasjonen fra klager rapportert videre til Norwegians mekaniske
avdeling. Passasjersetet ble undersøkt, og undersøkelsen viste at setet var fullt
funksjonelt og ikke trengte utbedring.

Dette viser derfor at passasjersetet som var tildelt klager, ikke var defekt ved
reisen. Norwegian vil likevel, i samsvar med tidligere tilsvar fra Norwegians
kundeserviceavdeling, tilby klager en godtgjørelse på 1000 CashPoints, som kan brukes
som betalingsmiddel hos Norwegian, for alle eventuelle ubehag på reisen.

Nemnda bemerker

Klager har oppgitt at setet var defekt, slik at han måtte sitte oppreist under hele flyturen.
Norwegian har fremlagt dokumentasjon på at det ble foretatt undersøkelser av det
aktuelle setet på bakgrunn av rapporten, og at det ikke ble funnet noen feil.

Nemnda mener på bakgrunn av fremlagt dokumentasjon at det ikke er grunnlag for
refusjon av flybilletten. Det er heller ikke fremkommet informasjon om at klager meldte
fra om feilen under flyreisen, og det er uklart om flyselskapet fikk mulighet til å tilby
klager eventuell hjelp eller nytt sete.

Norwegian har for øvrig tilbudt klager 1000 CashPoints som godtgjørelse. Utover dette
anbefales ikke at klager gis medhold.

Vedtak

Transportklagenemnda - fly anbefaler ikke at klager gis medhold.

Forbrukerrepresentant Kristoffer Sørlie, Forbrukerrådet, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.