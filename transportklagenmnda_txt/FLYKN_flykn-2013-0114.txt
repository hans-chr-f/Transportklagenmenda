Vedtak i Transportklagenemnda - Fly

Sammendrag

Krav om refusjon av skatter og avgifter på flybillett.

Dato
09.07.2013

Saksnummer
114/13F

Tjenesteyter
Internasjonal Tours AS

Krav om refusjon av skatter og avgifter på flybillett.

Klager har i det vesentlige anført:

Klager måtte kansellere sin reise til Brasil grunnet sykdom. Hun har fått refundert billetten
fra sitt forsikringsselskap, med unntak av skatter og avgifter som det er reisebyråets ansvar å
tilbakebetale.

Klager har vært i kontakt med Internasjonal Tours flere ganger, men de nekter å refundere det
resterende beløpet.

Klager krever refundert kroner 3 392.

Internasjonal Tours AS har i det vesentlige anført:

Klagers billett er ikke refunderbar, Internasjonal Tours AS kan på grunnlag av dette ikke
imøtekomme klagers krav.

Nemnda bemerker:

Myndigheter og flyplasser pålegger flyselskap å kreve inn skatter og avgifter per reisende
passasjer. Disse skattene og avgiftene kreves bare fra flyselskapet når passasjeren faktisk
velger å reise. Dersom passasjeren ikke benytter seg av sin planlagte reise, har passasjeren
rett til å få refundert slike offentlige skatter og flyplassavgifter.

Skatter og avgifter refunderes via selger av billettene, her Internasjonal Tours. Nemnda
anbefaler at Internasjonal Tours refunderer de samlede skatter og avgifter.

Vedtak:

Transportklagenemnda - fly anbefaler at Internasjonal Tours refunderer skatter og avgifter til
klager.

Vedtaket var enstemmig.