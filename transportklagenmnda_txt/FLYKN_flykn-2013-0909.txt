Vedtak i Transportklagenemnda - Fly

Sammendrag

Krav om refusjon av bagasjegebyr.

Dato
28.05.2014

Saksnummer
909/13F

Tjenesteyter
Ryanair

Klager har i det vesentlige anført:

Klager bestilte en reise på Ryanairs nettside til sin datter, og betalte samtidig for en innsjekket
bagasje. Da datteren skulle sjekke inn, måtte hun betale for innsjekket bagasje en gang til.

Klager krever refusjon av ekstragebyr for innsjekket bagasje, 70 euro.

Ryanair har ikke avgitt uttalelse til klager eller til nemnda.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Ryanair ved nemndas e-post av 29. november 2013 med frist til 16. januar
2014 for eventuelle bemerkninger. I e-posten opplyses det bl.a. om at flyselskapet har
bevisbyrden ved påberopelse av ekstraordinære omstendigheter som kan gi grunnlag for
fritak for ansvar. Det fremgår videre at nemnda vil legge passasjerens opplysninger til grunn
dersom disse ikke imøtegås av flyselskapet. Det blir også opplyst at saken vil bli forelagt
nemnda selv om flyselskapet ikke avgir uttalelse.

Ryanair har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Nemnda legger på bakgrunn av de foreliggende opplysninger til grunn at klager har betalt
bagasjegebyret sammen med billetten. Det var følgelig ikke grunnlag for å kreve bagasjegebyr
for samme bagasje på flyplassen. Nemnda anbefaler at ett gebyr på 70 euro refunderes.

Vedtak:

Transportklagenemnda - fly anbefaler at Ryanair refunderer 70 euro.

Vedtaket var enstemmig.