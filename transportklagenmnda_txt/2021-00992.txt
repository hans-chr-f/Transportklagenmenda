Vedtak i Transportklagenemnda
- Kollektivreiser

Sammendrag

Krav om frafall av gebyr - ikke validert billett

Dato
25.08.2021

Saksnummer
2021-00992

Tjenesteytere
Vy

Klager har i det vesentlige anført

Klage ble ilagt gebyr 14. mai 2021. Klager anfører at hun hadde billett for deler av reisen.
Hun hadde kjøpt billett for sone 1 i appen og hadde i tillegg en papirbillett for sone 2Ø.
Papirbilletten var ikke validert. Klager anfører at hun sjelden reiser med tog og var derfor
ikke klager over at hun måtte gå i en egen vogn for å få billetten validert. Klager anfører
at hun trodde kontrollør kunne ordne dette. 

Klager forklarer at hun forsøkte å vise sine tidligere kjøp i appen, forklarte situasjonen og
spurte om å få gå i rett vogn. Klager fikk avslag på dette og ble ilagt gebyr. Klager viser til
innsendt dokumentasjon i saken hvor klagers dialog med Vy fremgår. 

Klager krever frafall av gebyret. Subsidiært at gebyret halveres.

Tjenesteyterne har i det vesentlige anført
Klager ble ilagt gebyr 14. mai 2021 fordi klager ikke kunne fremvise gyldig validert billett
for hele reisen hun benyttet seg av. Klager ble påtruffet i en vogn merket kun gyldig
billett etter avgang fra Lillestrøm hvor neste stopp var Oslo S. 

I henvendelse til Transportklagenemnda viser klager til en billett kjøpt i Ruters app for
sone 1 - Oslo. Denne billetten er ikke gyldig fra Lillestrøm hvor man også trenger billett
for sone 2Ø. I vedlegg fra klager er det lagt ved en enkeltbillett for en sone, kjøpt hos
Ruter i juli 2020. Denne billetten var imidlertid ikke blitt startet/validert. 

Billettselskapet Entur AS har 5 billettautomater ved Lillestrøm stasjon hvor billett kan
kjøpes og valideres. Selskapet har ikke registrert noen feil på noen av disse automatene
på aktuelt tidspunkt. Det er for øvrig avgang mot Oslo hvert tiende minutt slik at det blir
ikke stort tidstap om man må stå over en avgang for å ordne billett eller man kan ta plass
i vogn på toget som er tydelig merket med "billettsalg" hvor man kan kjøpe samt validere
billett. 

I Vy sine reisevilkår punkt 3 er det beskrevet:” Digitale/elektroniske billetter skal være
aktivert før du går på toget». Ruter har samme krav. Videre er de ubetjente vognene på
toget tydelig merket ut- og innvendig med kun gyldig billett. Konseptet med betjente og
ubetjente vogner har eksistert i ca. 30 år. Vy må stille krav at man har billett i orden for
hele reisen på forhånd når man har valgt en vogn merket "kun gyldig billett". 

Vy opprettholder krav om betaling av kontrollgebyret.

Nemnda bemerker

Klager ble ilagt gebyr på toget den 14. mai 2021 fordi hun ikke kunne fremvise gyldig
billett for reisen hun benyttet seg av.

Det fremgår av Vys transportvilkår § 4 at passasjerer som ved kontroll ikke kan vise gyldig
billett, vil bli ilagt et gebyr. Bestemmelsen er objektiv og gebyr kan således ilegges selv
om passasjeren ikke har opptrådt klanderverdig. 

Klager ble påtruffet i ubetjent vogn, som krever at billett er kjøpt/validert på forhånd.
Vilkårene for å ilegge gebyr var dermed til stede.

Klager har anført at hun reiser sjelden reiser med tog og var derfor ikke klar over at hun
måtte gå på i en egen vogn for å få billetten validert. Videre har klager anført at hun
trodde kontrolløren kunne ordne dette. 

Nemnda bemerker at det er den reisendes ansvar å gjøre seg kjent med hvordan man
kjøper billett, ved å sette seg inn i billettsystemer og betalingsmåter. Nemnda har i sin
praksis lagt til grunn at dette også gjelder om man ikke har erfaring med å reise der
man måtte befinne seg/ på aktuell strekning mv. Det er den reisendes ansvar å sørge for
gyldig billett ved reise med kollektiv transport. 

Nemnda viser generelt til at det ikke er tilstrekkelig å ha kjøpt billetter, verken
papirbilletter eller elektroniske. Billettene må i tillegg aktiveres enten ved automater eller
lastes ned og bekreftes i mobilappen.

Nemnda finner ikke grunnlag for å anbefale at gebyret frafalles.

Vedtak

Transportklagenemnda finner ikke å kunne anbefale at klager gis medhold.