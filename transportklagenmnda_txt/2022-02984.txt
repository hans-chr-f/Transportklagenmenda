Vedtak i Transportklagenemnda - Fly

Sammendrag

Krav om erstatning og refusjon etter kansellert reise fra Los Angeles til Oslo.

Dato
22.05.2023

Saksnummer
2022-02984

Tjenesteytere
Norse Atlantic Airways

Klager har i det vesentlige anført

Klager og hans medreisende, totalt 4 passasjerer, hadde billetter med Norse Atlantic
Airways og skulle fly fra Oslo til Los Angeles den 15. oktober og fra Los Angeles til Oslo
den 26. oktober 2022. Den 3. oktober fikk de beskjed om at avgangen fra Los Angeles
var kansellert uten at det ble oppgitt noen årsak. Flyselskapet ga aldri noe tilbud om
omruting som kunne gjennomføres, men oppga kun at et alternativ var fra Los Angeles
med et flyselskap som heter Spirit til Fort Lauderdale og derfra til Oslo. Ingen tider og
kun at det ville avhenge av om det var ledige plasser hos flyselskapet.

De fikk et tilbud om en kreditt pålydene billettprisen for den kansellerte reisen,
alternativt refusjon av billettprisen. Klagers reisebyrå, Berg-Hansen, undersøkte
mulighetene som flyselskapet hadde antydet de kunne benytte seg av, men det ville bety
en reise på over 30 timer med en mellomlanding i Fort Lauderdale på ca 10 timer og to
netter på fly. 

En returbillett er påkrevd for visum til USA. Klager måtte derfor kjøpe nye en-veis
returbilletter med Finnair via Helsinki en uke før avreise.
Klager krever prisen for nye returbilletter refundert med kr 30886, samt
standarderstatning i henhold til EU-forordning 261/2004 for kansellert flyavgang.

Tjenesteyterne har i det vesentlige anført
Flyvningen med Norse Atlantic Airways fra Los Angeles til Oslo den 26. oktober 2022 ble
kansellert den 1. oktober 2022 og varsel om dette ble sendt ut den 1., 2. og 3. oktober
2022. I varselet ble klager informert om de kunne mottat refusjon av billettene i form av
en kreditt hos flyselskapet og at  dersom det ikke var ønskelig så ble klager bedt om å ta
kontakt med dem for videre assistanse. 

Den 1. oktober ble Norse kontaktet av klager med forespørsel om ombooking til en
annen flyvning. Den 2. oktober informerte Norse m at de hadde en alternativ rute som
inkluderte å bli flyttet over til en flyvning med Spirit Airlines til Fort Lauderdale og videre
til Oslo med Norse. Den 4. oktober informerte klager dem om at de selv hadde bestilt
nye billetter for hjemreisen. Norse ble ikke informert om ombookingen klager selv hadde
gjort før etter at denne var gjort.

Norse kan ikke tilby refusjon av billettene med Finnair som klager selv ordnet. En
ombooking ble tilbudt innen rimelig tid av Norse. Norse kan refundere de opprinnelige
billettene, samt utbetale summen som Norse ville har betalt for å booke klager og hans
medreisende om til flyselskapet Spirit Airlines,(totalt USD 684 for 4 passasjerer).

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7. Regelen
gjelder ikke dersom passasjeren har fått informasjon om endringen minst to uker før
planlagt avgangstid. I dette tilfellet fikk passasjerene beskjed om kanselleringen den 3.
oktober, altså mer enn to uker før avgang. Klager og hans medreisende har uavhengig av
kanselleringens årsak derfor ikke rett til standarderstatning.

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf. artikkel
8. Retten til omruting inkluderer omruting med et annet flyselskap. Det følger av fast
nemndpraksis og av EU-kommisjonens tolkningsveileder til forordningen at klager kan
kreve refusjon av utgifter til omruting gjort på egenhånd dersom selskapets tilbud og
assistanse ikke kan regnes som tilstrekkelig etter forordningen

Klager har fremlagt korrespondansen han hadde med Norse Atlantic Airways når det
gjaldt alternativ reise hjem fra Los Angeles. Etter nemndas mening er det fra flyselskapet
side ikke tilbudt en konkret omruting som klager kunne ta stilling til. Det er antydet et
forslag, men etter at klagers reisebyrå hadde undersøkt litt mer rundt dette fant de ut
at det innebar at de måtte reise hjem en dag før planalgt og da med en reise på over 30
timer. Klagers reisebyrå fant et alternativ med Finnair med avreise den 26 oktober og
kortere reisetid. 

Klager ble ikke tilbudt en tilfredsstillende omruting, og har etter nemndas syn krav på
refusjon av sine utgifter på 30886. Dersom Norse Atlantic Airways har refundert noe av
de opprinnelige billettene, så kan dette beløpet trekkes fra refusjonen som gis.  

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at Norse Atlantic Airways refunderer klagers utgift til
nye billetter med kr. 30886. Dersom flyselskapet har refundert noe av de opprinnelige
billettene, så kan dette beløpet trekkes fra refusjonen som gis.