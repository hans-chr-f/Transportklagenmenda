Vedtak i Transportklagenemnda - Fly

Sammendrag

Krav om refusjon av hele billettprisen etter kansellert flyavgang.

Dato
19.01.2023

Saksnummer
2022-01497

Tjenesteytere
Kiwi.com
Wizz Air

Klager har i det vesentlige anført

Klager hadde kjøpt billetter for 5 personer gjennom Kiwi.com og skulle reise den 15. juli
2022 fra Sandefjord Torp lufthavn til Wien med Ryanair og videre fra Wien til Heraklion
på Kreta med Wizz Air. Flyvningen fra Wien ble kansellert av flyselskapet den 4. mars
2022. I meldingen fra Kiwi.com om kanselleringen sto det videre at de måtte bestille
ny billett og betale et mellomlegg eller motta en refusjon av opprinnelige billetter. En
refusjon kunne være et svært lavt beløp eller ingenting. Klager sendte en henvendelse
til Kiwi.com og forklarte at hun syntes dette var helt uforståelig. De svarte med at
ruteendringer fra flyselskapenes side ikke var noe Kiwi hadde kontroll på og at i dette
tilfellet hadde ikke Wizz Air oppgitt noen årsak til kanselleringen. Kiwi viste til at de kunne
tilby andre reisealternativer, men at dette måtte det betales for og alternativet som var
aktuelt ville koste klager kr. 10000. En eventuell refusjon av billettene ville ta tid og de
kunne ikke garantere at dette ble gitt da en refusjon ville gjøres i henhold til flyselskapets
vilkår.  

Klager sendte så en refusjonsforespørsel til Wizz Air og anførte at det Kiwi hadde tilbudt i
forbindelse med den kansellerte avgangen med Wizz Air ikke var lovlig. Klager fremsatte
krav om full refusjon av opprinnelige billetter eller gratis ombooking til ny reise. 

Klager måtte selv betale for omruting og reiste via Gdansk for kr. 6316 siden Wizz ikke
tilbød noen alternativ reise. Omrutingen var et mye dårligere alternativ i forhold til
reisetiden og de måtte tilbringe natten på flyplassen i Gdansk.. 

Klager krever refusjon av opprinnelige billetter med kr. 9294.

Tjenesteyterne har i det vesentlige anført
Kiwi.com har ikke inngitt tilsvar til nemnda. 

Wizz Air bekrefter at W62905 fra Wien til Heraklion den 15. juli 2022 ble kansellert av
kommersielle årsaker. Klager ble informert om dette den 4. mars 2022, altså mer enn
to uker før avreise, og vil dermed ikke ha krav på standarderstatning for den kansellerte
avgangen, jf. EU-forordning 261/2004 artikkel 5, nr. 1 c) i). Klager fikk videre informasjon
om at hun kunne velge ombooking eller refusjon av flyvningene med Wizz Air. Da det ble
bedt om refusjon ble denne gjennomført den 29. juni 2022 og beløpet på 467,95 euro
ble tilbakebetalt til den originale betalingmetoden. Wizz Air selger ikke gjennomgående
billetter med andre selskap og har dermed ikke ansvar for andre flyvninger i klagers
reise.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang
til å uttale seg, kan nemnda likevel treffe vedtak på grunnlag av de opplysninger som
er fremkommet tidligere i saken, jf. transportklagenemndforskriften § 5-3, tredje ledd.
Kiwi.com har tross oppfordring unnlatt å svare nemnda.

Nemnda legger til grunn at Wizz Air kansellerte sin flyvning mellom Wien og Heraklion
med W62905 den 15. juli 2022. Flyvningene med Ryanair mellom Sandefjord Torp
lufthavn og Wien tur/retur var ikke kansellert. 

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7. Regelen
gjelder ikke dersom passasjeren har fått informasjon om endringen minst to uker før
planlagt avgangstid. I dette tilfellet fikk klager beskjed om kanselleringen mer enn
to uker før avgang. Klager har uavhengig av kanselleringens årsak derfor ikke rett til
standarderstatning.

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf. EU-
forordning 261/2004 artikkel 8. Klager ønsket i utgangspunktet en omruting, men fikk
ikke hjelp til dette av Kiwi.com annet enn at hun kunne kjøpe nye billetter og at de kunne
søke om refusjon av opprinnelig billett. Wizz Air ga klager informasjon om at hun kunne
velge omruting, men flyselskapet har ikke fremlagt dokumentasjon som viser at klager og
hennes medreisende fikk et konkret tilbud om dette.

Klager kjøpte nye og rimeligere billetter for kr 6316, men med lengre reisetid og ugunstig
overnatting underveis. Klager fremsatte deretter krav om refusjon av hele billettprisen
på kr 9294 for den opprinnelige reisen. Av disse har Wizz Air anført at de har refundert
467,95 euro for reisestrekningene Wien - Heraklion – Wien som skulle flys av dem og at
de ikke er ansvarlig for øvrige flyvninger med andre flyselskap da de ikke selger billetter
med såkalte «connecting flights» med andre flyselskap. 

Klager hadde en billett for seg og sin familie, totalt 5 personer, utstedt av Kiwi.com der
reisestrekningene med Ryanair og Wizz Air fremstår som en gjennomgående billett og
med ett reservasjonsnummer.

Det følger av EU-domstolens praksis i sakene C-537/17 Wegener og C-502/18 Ceske
aerolinie at to eller flere flyvninger, som er gjenstand for en samlet reservasjon – som
en flyvning med tilsluttede flyforbindelser – skal betraktes som en helhet med tanke på
kompensasjonsrettighetene i EU-forordning 26172004. 

Spørsmålet her blir om klagers billett utgjorde en samlet reservasjon slik at klager kan
kreve hele billettprisen refundert av Wizz Air. 

EU-domstolen har i sin dom i saken C-436/21 Flightright vs American Airlines av 6.
oktober 2022 tatt stilling til om det er tilstrekkelig for fastslå at det er tale om en
samlet reservasjon at et reisebyrå kombinerer flyvninger, som utføres av forskjellige
flyselskaper, i ett og samme transportforløp, har fakturert passasjeren en samlet pris og
har utstedt en samlet elektronisk billett og om det i dette henseende kreves at det er et
juridisk bindende samarbeid mellom disse flyselskapene. 

Domstolen konkluderte som følger (dansk oversettelse):

«Artikel 2, litra h), i Europa-Parlamentets og Rådets forordning (EF) nr. 261/2004
af 11. februar 2004 om fælles bestemmelser om kompensation og bistand til
luftfartspassagerer ved boardingafvisning og ved aflysning eller lange forsinkelser og om
ophævelse af forordning (EØF) nr. 295/91 skal fortolkes således, at:

"begrebet »direkte tilsluttede flyforbindelser« omfatter et transportforløb bestående
af flere flyvninger, der varetages af forskellige transporterende luftfartsselskaber, som
ikke er forbundet med hinanden ved et særligt retligt forhold, når disse flyvninger
er blevet kombineret af et rejsebureau, der har faktureret en samlet pris og udstedt
en samlet billet for denne transport, således at en passager ved afgangen fra
en lufthavn beliggende på en medlemsstats område, der udsættes for en lang
forsinkelse ved ankomsten til den sidste flyvnings bestemmelsessted, kan påberåbe sig
kompensationsretten i henhold til forordningens artikel 7.»

Nemndas flertall - forbrukerrepresentantene og nemndas leder -  konkluderer derfor
med at klager hadde en samlet reservasjon i forordningens forstand og kan kreve hele
billettprisen refundert som følge av den kansellerte flystrekningen i sin billett.

Nemndas mindretall - bransjerepresentantene - mener domstolen kun har tatt for seg
retten til standardkompensasjon etter artikkel 7, ikke om flyselskapene er solidarisk
ansvarlige for refusjon av billettene. Mindretallet mener derfor at Wiss Air ikke er
ansvarlig for å refundere Ryanair-billetten. 

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtaket er truffet med dissens slik det fremgår over.

Vedtak

Transportklagenemnda anbefaler at Wizz Air refunderert hele billettprisen til klager,
eventuelt med fratrekk av beløpet på 467,95 euro dersom denne refusjonen er utbetalt
til klager av enten flyselskapet eller Kiwi.com.