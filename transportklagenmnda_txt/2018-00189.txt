Vedtak i Transportklagenemnda
- Kollektivreiser

Sammendrag

Krav om frafall av gebyret som følge av manglende billett.

Dato
15.03.2018

Saksnummer
2018-00189

Tjenesteytere
Ruter

Klager har i det vesentlige anført

Klager og hans kone var i Oslo fra 27 til 30. november 2017 i forbindelse med at klager
skulle vitne i UNE.

På ettermiddagen 28. november skulle klager møte en mann, som for tiden bor i Oslo.
Sammen med denne personen skulle klager og hans kone skaffe mat som de skulle
levere til en familie de skulle møte senere. Denne mannen ledet vei, og før klager rakk å
summere seg var de nede på perrongen. Klager ble da overrasket over at de skulle ta t-
banen, og informerte til mannen at de ikke hadde billett. 

Mannen sa at dette kunne ordnes via nettet. Klager, som knapt har tatt t-bane i sitt liv,
tok da opp mobilen mens han var ombord på t-banen for å ordne billett. Klager viser til
at han ikke visste helt hvordan han skulle gjøre dette, og før han viste ordet av det var de
fremme på neste stasjon. Da de gikk av ble de møtt av billettkontroll. 

Klager og hans kone, som står som pastor par i en menighet, forsøkte å forklare
situasjonen til kontrolløren. Kontrolløren var veldig konsekvent og ga de alternativet om
å betale på stedet eller motta et gebyr med mulighet til å klage. De valgte da å motta et
gebyr.

Klager og hans kone viser til at det å reise uten billett ikke var med overlegg eller
planlagt, og de vil selvfølgelig gjøre opp for seg ved å betale billettene. Videre viser klager
til at de reiste til Oslo for egen regning for å hjelpe en familie, og at de ikke har noen
sterk og robust økonomi. 

Klager ber derfor om at Ruter frafaller gebyret.

Tjenesteyterne har i det vesentlige anført
Ruter viser til henvendelse fra klager angående gebyr han og hans kone ble ilagt på T-
banen 28. november 17. Begge ble ilagt gebyr da de ikke kunne fremvise noen gyldig
billett.

Klager opplyser at han og hans følge reiste en holdeplass i sentrum med T-banen. Når de
ble klar over at de ikke hadde billett, så burde de ikke reist før dette var ordnet. Når de
likevel velger å reise så løper de en risiko for å bli ilagt gebyr. Vedkommende som reiste
sammen med dem var godt kjent i Oslo, og visste dette, så helt ukjent burde ikke dette
være. 

Det er uansett kunden selv som er ansvarlig for å ha gyldig billett, samt å sette seg
inn i hvilke regler som gjelder. Ruter har forståelse for at dette kan virke strengt, men
selskapet kan ikke se noen grunn til å gjøre unntak for klager og hans kone i denne
saken. Ruters avgjørelse står derfor fast.

Nemnda bemerker

Klager og hans kone ble ved kontroll på T-banen den 28. november 2017 ilagt gebyr som
følge av manglende billett. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

I dette tilfeller erkjenner klager at han og hans kone ikke hadde kjøpt billett før de gikk på
T-banen. Vilkåret for å ilegge gebyr er således oppfylt.

Nemnda bemerker at det er den reisendes ansvar å sette seg inn i de aktuelle
billettsystemer. 

Nemnda har i sin praksis at lagt til grunn at dette også må gjelde for personer som er
ukjente i det distriktet og ikke vant til å reise med T-banen. 

Nemnda har forståelse for at gebyret kan oppleves som en streng reaksjon. Av hensyn til
reiseforetakenes behov er det imidlertid nødvendig med en konsekvent praksis da det er
ulike årsaker til at reisende ikke har kjøpt billett. 

Nemnda finner etter en samlet vurdering ikke å kunne anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.