Vedtak i Transportklagenemnda - Fly

Sammendrag

Krav om standardkompensasjon og refusjon av nye flybilletter ved kansellering.

Dato
29.08.2019

Saksnummer
2019-00302

Tjenesteytere
Norwegian Air Shuttle

Klager har i det vesentlige anført

Klager skulle reise med Norwegians flyvning DY169 fra Trondheim (TRD) til Bergen (BGO)
29. juli 2018 kl. 16.15. Flyvningen ble kansellert, og klager måtte kjøpe nye billetter med
SAS til totalt kroner 7 439. De reisende pådro seg også utgifter til taxi til totalt kroner 1
485. 

På bakgrunn av kanselleringen har klager fremsatt krav om standardkompensasjon
i henhold til EU-forordning 261/2004 på 250 euro pr. person, totalt 750 euro for tre
passasjerer, samt refusjon av sine utgifter til nye flybilletter og taxi.

Tjenesteyterne har i det vesentlige anført
Norwegians flyvning DY169 fra Trondheim til Bergen 29. juli 2018 ble kansellert.
Passasjerene har mottatt standardkompensasjon på totalt 750 euro. 

Flyvningen ble kansellert og passasjerene ble informert om dette pr. SMS. Her ble det
informert om at billettene kunne bookes om kostnadsfritt, eller de kunne velge full
refusjon. Klagerne foretrakk å kjøpe nye billetter med SAS på eget initiativ. Norwegian
hadde ledige plasser på flyvningen fra Trondheim til Bergen neste dag. Det vises i denne
forbindelse til fremlagt dokumentasjon. Selskapet har på dette grunnlag avvist klagers
krav om refusjon av nye flybilletter med SAS. 

Retten til forpleining gjelder kun så lenge passasjerene må vente på omruting. Når
passasjerene velger å skaffe omruting på egen hånd med et annet flyselskap, opphører
flyselskapets forpleiningsplikt etter artikkel 8. Norwegian har på dette grunnlag avvist
klagers krav om refusjon av taxi.

Nemnda bemerker

Klager er innvilget standarderstatning på totalt 750 euro.

Klager har også krevd dekket sine utgifter til nye flybilletter med SAS dagen etter, samt
taxi frem og tilbake til flyplassen.

Nemnda viser til at Norwegian tilbød klager omruting til Trondheim dagen etter. Nemnda
mener at Norwegians omrutingstilbud etter forholdene må anses som rimelig, og at
klager derfor selv må dekke utgiftene til SAS-billetter og transport til flyplassen.

Vedtak

Transportklagenemnda - fly anbefaler ikke at klager gis medhold.