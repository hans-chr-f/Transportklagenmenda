Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
22.09.2017

Saksnummer
2016-01187

Tjenesteytere
Wizz Air

Klager har i det vesentlige anført

Klager skulle reise fra Kristiansand til Gdansk den 14. juli 2016 kl 20.25 med flight WZ
1770. 

Kl 00.30 den 15. juli ble klager informert om at flyet var kansellert som følge av dårlige
værforhold.

Klager krever standarderstatning 250 euro per person i henhold til EU-forordning
261/2004. Videre krever hun refusjon av utgifter til transfer og telefonsamtaler med Wizz
Air.

Tjenesteyterne har i det vesentlige anført
Wizz Air har ikke avgitt uttalelse til nemnda. Til klager har selskapet avgitt uttalelse på et
uforståelig språk. Nemnda behandler saker på engelsk eller skandinavisk.

Nemnda bemerker

Flyselskapet Wizz Air har tross oppfordring ikke avgitt uttalelse til nemnda. Nemnda
treffer vedtaket på grunnlag av opplysningene som er fremkommet tidligere i saken, jf
transportklagenemndforskriften § 5-3 tredje ledd. 

Nemnda legger således til grunn at flygningen til klageren og reisefølget (til sammen 2
personer) fra Kristiansand 14.07.2017, ble kansellert 4 timer etter planlagt avreise. 

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artikkel 5 og 7.

Flyselskapet Wizz Air har gitt en uttalelse til klageren, men på et språk som ikke er
forståelig for nemnda. Flyselskapet kan følgelig ikke sies å ha  godtgjort at kanselleringen
skyldtes en ekstraordinær omstendighet som ikke kunne vært unngått. Klageren har da
rett til standarderstatning på 250 euro per person.

Klageren har krevd erstattet utgiften til "transfer" erstattet, og har lagt frem en kvittering
på 3 500 kroner for taxi fra Kristiansand til Sola lufthavn natt til 15.07.2016. Siden det
ikke gitt noen nærmere begrunnelse for denne utgiften, anser nemnda den for å være
kompensert ved standarderstatningen, jf artikkel 12.

Nemnda anbefaler derimot at Wizz Air dekker klagerens utgifter til inntil to
telefonsamtaler med selskapet per person, jf artikkel 9 nr 2.

Vedtak

Transportklagenemnda - fly anbefaler at Wizz Air betaler standarderstatning til klageren
med 250 euro per person, og utgiften til inntil to telefonsamtaler med flyselskapet per
person.