Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
21.11.2017

Saksnummer
2017-00119

Tjenesteytere
Norwegian

Klager har i det vesentlige anført

Klager skulle reise med Norwegians flyvning D82825 fra Tromsø (TOS) til London -
Gatwick (LGW) 30. desember 2016 kl. 19.20. Flyvningen ble kansellert, og klager ble
tilbudt omruting via Oslo lufthavn påfølgende dag. 

Klager påpeker at flyvningen fra Oslo lufthavn til London - Gatwick påfølgende dag ble
operert av et lite, skittent, innleid fly. Det var ikke tilbud om mat og wi-fi om bord, og det
gamle flyet skapte angst blant passasjerene. Han anfører at Norwegian ikke har levert
tjenesten i henhold til avtalen. 

På ovennevnte grunnlag har klager fremsatt krav om standardkompensasjon i henhold til
EU-forordning 261/2004 på 400 euro.

Tjenesteyterne har i det vesentlige anført
Norwegians flyvning D82825 fra Tromsø til London 30. desember 2016 ble kansellert
som følge av dårlige værforhold i London. Det var tåke mesteparten av dagen, noe
som medførte store uregelmessigheter på flyplassen. Reisefølget ble tilbudt omruting
påfølgende dag. 

Flyselskapene er unntatt fra å betale erstatning i de tilfeller hvor uregelmessigheten
er forårsaket av ekstraordinære omstendigheter. Tåke og dårlige værforhold er en slik
ekstraordinær omstendighet som fritar flyselskapene for sitt erstatningsansvar. 

Norwegian avviser på ovennevnte bakgrunn klagers krav om standarderstatning og
refusjon.

Nemnda bemerker

Norwegians flyvning D82825 fra Tromsø til London - Gatwick 30. desember 2016 ble
kansellert. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken ved at det ikke er mulig å lande eller ta av, ved at
det oppstår store forsinkelser mv., kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 

Nemnda mener at tåke og de dårlige værforholdene den aktuelle dagen må anses
som en ekstraordinær omstendighet i forordningens forstand. Det vises til fremlagt
dokumentasjon. Værforholdene førte til store følgeforsinkelser, og alt standby-mannskap
var etter det opplyste kalt ut. Norwegian tilbød reisefølget ny utreise påfølgende dag.
Nemnda legger til grunn at kanselleringen ikke kunne vært unngått selv om alle rimelige
tiltak var truffet. Kanselleringen gir etter dette ikke rett til standarderstatning, og nemnda
anbefaler ikke at klager gis medhold i sitt krav om standarderstatning. 

Klager har videre påpekt at omrutingen skjedde med et gammelt fly uten tilbud om wi-fi
eller mat, og at flyet var skittent og trangt. Klager mener at Norwegian dermed ikke har
levert tjenesten klager har betalt for, og bør kompensere klager for dette. 

For at fraværet av trådløst internett og manglende matservering om bord skal gi
grunnlag for prisavslag, er det en forutsetning at dette må antas å ha innvirket på
avtalen, jf. kjøpsloven § 18. Nemnda viser i denne sammenheng også til Borgarting
lagmannsretts dom av 1. februar 2016 (LB-2015-37187). 

Nemnda kan ikke se at manglende "tilbud" om bord her utgjør en slik mangel som
gir den reisende krav på prisavslag. Nemnda viser til at Norwegian leide inn ekstern
kapasitet som et rimelig tiltak for å unngå ytterligere forsinkelser. 

Nemnda kan heller ikke se at klager har krav på erstatning på annet grunnlag.

Vedtak

Transportklagenemnda - fly anbefaler ikke at klager gis medhold.