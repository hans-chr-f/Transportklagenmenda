Vedtak i Transportklagenemnda - Fly

Sammendrag

Krav om standardkompensasjon ved forsinkelse. Værforhold.

Dato
25.09.2019

Saksnummer
2019-00117

Tjenesteytere
Norwegian Air Shuttle

Klager har i det vesentlige anført

Klager reiste med Norwegians flyvning DY277 fra Kristiansand (KRS) til Oslo lufthavn
(OSL) 23. november 2018 kl. 17.55. Flyvningen ble forsinket med fire og en halv time, og
klager har på denne bakgrunn fremsatt krav om standardkompensasjon i henhold til EU-
forordning 261/2004 på 250 euro.

Klager mener at forsinkelsen ikke skyldes været, men forhold som Norwegian selv er
ansvarlig for.

Tjenesteyterne har i det vesentlige anført
Norwegians flyvning DY277 fra Kristiansand til Oslo 23. november 2018 ble forsinket
med fire timer og 38 minutter ved ankomst til Oslo. Forutgående avgang, DY276 fra Oslo
til Kristiansand ble forsinket med fire timer og 35 minutter som følge av utfordrende
værforhold, og dette medførte at en følgeforsinkelse rammet klagers flyvning. 

Det var tåke og underkjølt regn ved flyplassen denne dagen, og under slike værforhold
vil det bli innført restriksjoner. Det er nødvendig med lengre opphold mellom landinger
og avganger, og dette reduserer flyplassens totale kapasitet. Maskinene må ligge
lenge "in holding" for å få tillatelse til å lande fra flyveledertjenesten. Dette førte til at
det opprinnelige kabinpersonalet måtte ha sin pålagte hvile, og det ble satt inn nytt
personale for å unngå ytterligere forsinkelser. 

Passasjerene mottok informasjon om forsinkelsen via tekstmelding, og klager mottok
forpleining i ventetiden. 

Norwegian har anført at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning

261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet har på dette grunnlag avvist klagers krav om standardkompensasjon.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet tre timer eller mer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7, jf artikkel 5 nr. 3, jf. EU-
domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

Norwegian har vist til vanskelige værforhold denne dagen med tåke og underkjølt regn.
Klager har vist til at forsinkelsen skyldtes andre forhold enn været. Nemnda påpeker
at Norwegian ikke har kommentert at flyet opprinnelig kom én time forsinket inn fra
Budapest. Nemnda mener likevel at det er tilstrekkelig dokumentert at værforholdene
ved Gardermoen var problematiske den aktuelle dagen, og at hoveddelen av forsinkelsen
skyldtes værforholdene. At dette eventuelt var den flyvningen som ble mest forsinket,
får ingen betydning for vurderingen. Nemnda mener at de aktuelle værforholdene anses
som ekstraordinære omstendigheter, og at forsinkelsen ikke kunne vært unngått selv om
alle rimelige tiltak var truffet. Det er derfor ikke grunnlag for standarderstatning.

Vedtak

Transportklagenemnda - fly anbefaler ikke at klager gis medhold.