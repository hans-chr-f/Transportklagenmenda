Vedtak i Transportklagenemnda - Fly

Sammendrag

Krav om refusjon av billettprisen for kansellert reise som følge av covid-19.

Dato
14.10.2021

Saksnummer
2020-03592

Tjenesteytere
SAS
Bravofly

Klager har i det vesentlige anført

Klager og hans reisefølge, totalt to personer, hadde kjøpt billetter hos reisebyrået
Rumbo.com og skulle reise med SAS fra Oslo til Barcelona den 28. juni 2020 med SK4621.
Den 9. juni 2020 mottok klager en e-post fra reisebyrået med beskjed om at flyvningen
med SAS var kansellert på grunn av covid-19. Klager fremsatte deretter krav om refusjon
av billettene, men har ikke mottatt dette fra reisebyrået.

Tjenesteyterne har i det vesentlige anført
Rumbo.com/lastminute.com group har tross oppfordring ikke inngitt tilsvar til nemnda. 

SAS har svart at de har refundert reisebyrået den 29. oktober 2020 og at klager vil motta
refusjonen fra reisebyrået.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3, tredje ledd.

Rumbo.com har tross oppfordring unnlatt å svare nemnda.

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7.
Regelen gjelder ikke dersom passasjeren har fått informasjon om kanselleringen minst
to uker før planlagt avgangstid. Klager fikk informasjon den 9. juni 2020 i en e-post fra
reisebyrået om at SK4621 den 28. juni var kansellert. Det er derfor ikke grunnlag for
standarderstatning i dette tilfellet.

Klager krever refusjon av billettene, noe han har krav på i henhold til EU-forordning
261/2004 artikkel 8 nummer 1 dersom han velger dette fremfor omruting. Refusjonen
skal utbetales innen syv dager, jf. artikkel 8 nummer 1 bokstav a.

Det er flyselskapet som er ansvarssubjektet etter EU-forordning 261/2004, og det er
derfor det transporterende luftfartsselskapet som skal refundere billettene til klager. SAS
har svart at de har refundert billettene til reisebyrået Rumbo.com. Nemnda forstår at
dette er i tråd med gjeldende praksis i bransjen. Nemnda må likevel forholde seg til at
flyselskapene etter forordningen er ansvarlig overfor klager, og nemnda oppfordrer SAS
til å kreve regress fra Rumbo.com.

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at SAS refunderer billettprisen til klager.