Vedtak i Transportklagenemnda
- Kollektivreiser

Sammendrag

Ilagt gebyr for manglende eller ufullstendig billett

Dato
12.06.2017

Saksnummer
2017-00550

Tjenesteytere
AtB AS

Klager har i det vesentlige anført

14. februar tok klager bussen fra Trondheim sentrum til Jakobsli, klager hadde glemt
honnørbeviset denne dagen og ble ilagt gebyr. Hun ble imidlertid lovet å få gebyret
refundert ved fremvisning av honnørbeviset i etterkant. Kontrolløren opplyste at hans
mor hadde vært i samme situasjon og fått refundert gebyret. Dette viste seg å ikke være
riktig og AtB opprettholder sitt krav.  

Klager er etterrettelig og mener at det må kunne utvises skjønn og krever gebyret slettet
på grunn av forskjellsbehandling.

Tjenesteyterne har i det vesentlige anført
Kravet til legitimasjon ved bruk av rabatterte billetter fremgår klart av AtBs regelverk
som ligger tilgjengelig på deres nettsider. Det er dessverre mange av våre reisende som
misbruker AtBs tillit og AtB har derfor sett oss nødt til å tolke regelverket strengt. Dette
medfører at AtB ikke skiller mellom det å reise med rabattert billett uten bevis for retten
til rabatt, og det å reise helt uten billett. 

Dersom kunden reiser med honnørrabattert billett er det ifølge AtBs regelverk
avgjørende at reisende ved kontroll kan fremvise gyldig billett, herunder også legitimere
sin rett til den rabatterte billetten, jf. AtBs transportvedtekter § 7. 

Det fremgår av kontrollørrapporten at kontrolløren har informert om betalingsløsninger
og klageadgang. AtB stiller seg uforstående til klagers påstand om at kontrolløren skal
ha opplyst at gebyret vil omgjøres ved å besøke vårt kundesenter og at dette var tilfellet
da hans mor ble ilagt gebyr noen år tilbake. Våre kontrollører er vel innforstått med og
godt opplært til at de kun skal informere kundene om deres rettigheter vedrørende
klageadgang, men aldri gi anbefalinger eller sannsynlighetsbetenkninger om utfallet
av en eventuell klage. Dette bekreftes også av kontrolløren i ettertid.  Informasjonen
kontrolløren ga angående hans mor ble gitt for å forklare klager reglene og hvorfor
hun ble ilagt tilleggsgebyr. Om klager har forstått kontrollørens informasjon om
betalingsløsninger og klageadgang som en bekreftelse på omgjøring
må dette bero på en feiltolkning fra kunden sin side. 

AtB har ingen ordning med at man i ettertid kan fremvise gyldig honnørbevis og på
den måte slippe å betale gebyr. Det fremgår klart av AtBs regelverk at ved reiser med
honnørrabattert billett er det avgjørende at reisende kan legitimere retten til den
rabatterte billetten ved kontroll. 

Det at klager i etterkant av kontrollen kan fremvise gyldig honnørbevis vil dermed ikke
frita klager fra gebyret.

Når det gjelder klagers anførsler om at like saker skal behandles likt er AtB enige i denne
anførselen. AtB har en streng praksis når det gjelder kravet til å kunne fremvise bevis for
rabatterte billetter ved kontroll og gjør sjelden unntak fra denne regelen. Når det gjelder
bruk av skjønn i enkeltsaker er AtB, som en representant for fylkeskommunen, bundet
av alminnelige forvaltningsrettslige prinsipper i vår saksbehandling, herunder kravet til
likebehandling. 

AtB opprettholder med dette sin tidligere avgjørelse.

Nemnda bemerker

Klager kunne ved kontroll på bussen fra Trondheim sentrum til Jakobsli den 14. februar
2017 ikke vise dokumentasjon for rett til bruk av honnørkort og ble ilagt gebyr. Klager
hadde honnørkort på grunn uførhet. 

Det følger av AtBs transportvilkår § 7 at den reisende må kunne vise fram legitimasjon
for rett til å bruke honnørkort. AtB har ingen ordning med at man i ettertid kan fremvise
gyldig honnørbevis og på den måte slippe å betale gebyr.

Klager hevder at klagen er grunnet i kontrollørens mor i en tilsvarende situasjon hadde
fått refundert gebyret i ettertid og at det ikke bør være forskjellsbehandling. 

Nemnda legger til grunn at det må foreligge en misforståelse mellom kontrolløren og
klager.

Nemnda viser til kontrollørens utførlige redegjørelse i rapport av 30. mars 2017 hvor han
blant annet sier at han brukte sin mor som eksempel for å gjøre det mer menneskelig
da det er tungt å skrive ut gebyr i en slik situasjon. Moren hans var også for ung til å
reise uten honnørbevis. Det stemmer overhodet ikke at han sa at moren fikk gebyret
refundert. Kontrolløren viste for øvrig til klageadgangen.  

Nemnda kan etter dette ikke se at det er grunnlag for å hevde at det skulle foreligger
forskjellsbehandling. Vilkårene for ileggelse av gebyr var på denne bakgrunn oppfylt. 

Vilkårene for å ilegge gebyr var dermed oppfylt. 

Nemnda er imidlertid gjennom flere saker kjent med at AtB konsekvent ikke godtar at
legitimasjon for rett til rabattert billett kan vises i ettertid. 

Etter nemndas syn er det grunn til å skille mellom å vise fram en billett i ettertid og å vise
dokumentasjon for rett til rabattert billett i ettertid når den reisende har en ellers gyldig
billett under reisen. 

Nemndas finner grunn til å anbefale at AtB vurderer en ordning som praktiseres av
enkelte andre reiseforetak og som for eksempel på Ruters nettside er formulert slik: 

"Har du gyldig billett, men mangler gyldig bevis på at du har rett til student-, honnør-,
eller ungdomsrabatt, vil du få gebyr i en billettkontroll. Vi kan frafalle gebyret hvis du
møter opp på kundesenteret vårt innen 14 dager, med gyldig bevis på at du hadde rett til
rabatt på kontrolltidspunktet."

Nemndas mindretall, forbrukernes representanter, finner i denne saken at det vil være
urimelig å fastholde gebyret og anbefaler derfor at gebyret frafalles.

I samsvar med flertallets syn anbefales ikke at klager gis medhold.

Vedtak

Transportklagenemnda Kollektivtransport finner ikke å kunne anbefale at klager gis
medhold.  

Vedtaket er avsagt med dissens.