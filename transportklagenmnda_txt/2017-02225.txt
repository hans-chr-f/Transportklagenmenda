Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
17.04.2018

Saksnummer
2017-02225

Tjenesteytere
Norwegian

Klager har i det vesentlige anført

Klager reiste med Norwegians flyvning DY7002 fra New York - John F. Kennedy (JFK) til
Oslo lufthavn (OSL) 25. mai 2017. Flyvningen hadde planlagt ankomst til Oslo påfølgende
dag kl. 11.25. De reisende hadde videreforbindelse neste dag, 26. mai, med DY994 fra
Oslo til Billund (BLL) kl. 13.00. 

Flyvningen fra New York ble forsinket med cirka tre timer, og klager mistet derfor sin
videreforbindelse til Billund, Han har derfor fremsatt krav om standardkompensasjon
i henhold til EU-forordning 261/2004 på 600 euro pr. person, totalt 2 400 euro for fire
passasjerer.

Tjenesteyterne har i det vesentlige anført
Norwegians flyvning DY7002 fra New York til Oslo 25. mai 2017 ble forsinket med to
timer og 59 minutter som følge av værforholdene i New York denne dagen. 

Passasjerene ankom Oslo lufthavn for sent til å rekke sin videreforbindelse til Billund kl.
13.00 26. mai. Passasjerene ble tilbudt omruting til Billund 27. mai kl. 10.55. 

Norwegian anfører at dårlige værforhold utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
forsinkelsen ikke kunne vært unngått selv om alle rimelige tiltak ble truffet. Selskapet
avviser på dette grunnlag klagers krav om standardkompensasjon.

Nemnda bemerker

Norwegians flyvning DY7002 fra New York til Oslo 25. mai 2017 ble forsinket med to
timer og 59 minutter. Klager mistet sin videreforbindelse til Billund. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Nemnda mener på bakgrunn av den fremlagte dokumentasjon til grunn at årsaken
til forsinkelsen i dette tilfellet skyldtes regn og "thunderstorm" i New York. Nemnda
mener at dette må anses som ekstraordinære omstendigheter i forordningens forstand.
nemnda mener videre at forsinkelsen som følge av værforholdene ikke kunne vært
unngått selv om alle rimelige tiltak var truffet. Nemnda mener at omruting av klager til
Billund dagen etter må anses som et tilstrekkelig tilbud.

Vedtak

Transportklagenemnda - fly anbefaler ikke at klager gis medhold.