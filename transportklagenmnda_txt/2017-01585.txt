Vedtak i Transportklagenemnda - Fly

Sammendrag

Problemer med innsjekking som følge av påståtte feil ved innsjekkingsautomater m.m.

Dato
12.10.2017

Saksnummer
2017-01585

Tjenesteytere
Norwegian

Klager har i det vesentlige anført

Klager skulle reise med Norwegians flyvning D82802 fra London - Gatwick (LGW) til
Oslo lufthavn (OSL) 13. juni 2017. Klager anfører at han ikke fikk sjekket inn som følge
av feil i Norwegians telefonapplikasjon, feil på innsjekkingsautomaten og saktegående
behandling i innsjekkingsskranken på London - Gatwick. Klager anfører at problemet
med Norwegians "app" skyldtes en programmeringsfeil. 

Som følge av innsjekkingsproblemene måtte klager kjøpe billetter med et annet
flyselskap neste dag. Klager har fremsatt krav om erstatning på kroner 3 000, samt tapt
arbeidsfortjeneste.

Tjenesteyterne har i det vesentlige anført
Norwegians flyvning D82802 fra London til Oslo ble ikke forsinket denne dagen, og klager
har ikke krav på standardkompensasjon i henhold til EU-forordning 261/2004. 

Selskapet anfører at klager ikke rakk å sjekke inn innen innsjekkingsfristen kl. 17.55.
Innen denne fristen må passasjerene være sjekket inn og ha avlevert sin bagasje. Det
følger av selskapets vilkår at innsjekking stenger 45 minutter før avreise på denne
avgangen. Passasjerene bekrefter kjennskap til disse vilkårene ved bestilling av reisen.
Norwegian anbefaler også sine passasjerer å møte opp på flyplassen i god tid før avreise,
da det kan oppstå uventede forsinkelser ved innsjekking. Det er de reisende som må ta
høyde for eventuelle forsinkelser når de beregner hvor lang tid de trenger på flyplassen.
Klager har ikke fremlagt dokumentasjon som viser at han møtte frem på flyplassen i god
tid denne dagen.

Det foreligger ingen rapport som kan tyde på driftsforstyrrelser denne dagen. At det ikke
foreligger en slik rapport, tyder på at innsjekkingsautomatene fungerte som de skulle.

Selskapet har ei heller fått tilbakemelding på at det mange som ikke fikk sjekket inn
denne dagen som følge av kødannelser. 

Norwegian har fremlagt dokumentasjon for nemnda som viser at klager hadde tur/retur-
billett i samme bestilling, og at begge passasjerer har fått registrert passinformasjon via
telefonapplikasjon. Da denne informasjonen var registrert før avreise, er manglende
registrering dermed ikke årsaken til at klager ikke fikk sjekket inn på returreisen. Hadde
passinformasjonen vært feil, ville problemet oppstått på Oslo lufthavn på utreisedagen. 

Norwegian avviser på ovennevnte bakgrunn klagers krav.

Nemnda bemerker

I henhold til Norwegians vilkår må man være ferdig innsjekket og ha levert
bagasjen innen bestemte frister, her 45 minutter før avgang. Klager har angitt at
innsjekkingsautomatene ikke fungerte, at det var feil i telefonapplikasjonen og at det var
svært treg behandling i innsjekkingsskranken. 

Norwegian anfører at det ikke er tilfelle. Norwegian viser til at det ikke er noen rapport
om driftsforstyrrelser eller lange køer i innsjekkingen denne dagen.

Nemnda finner at saken reiser bevisspørsmål som ikke kan klarlegges
under saksbehandlingen. Saken blir av denne grunn å avvise, jf.
transportklagenemndforskriften § 6-2 bokstav d.

Vedtak

Saken avvises.