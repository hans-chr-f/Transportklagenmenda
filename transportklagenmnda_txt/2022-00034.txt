Vedtak i Transportklagenemnda - Fly

Sammendrag

Krav om standarderstatning grunnet ruteendring.

Dato
26.04.2022

Saksnummer
2022-00034

Tjenesteytere
Wizz Air

Klager har i det vesentlige anført

Klager (6 personer) hadde bestilt en reise t/r Trondheim - Gdansk for reise 5. -
8. november 2021. Kun få dager før avreise mottok klager informasjon om at
avreisedatoene var endret til 6. - 9. november. Klager reiste på de nye avgangstidene. 

Klager krever standarderstatning 250 euro for hver av strekningene.

Tjenesteyterne har i det vesentlige anført
Det oppstod en ruteendring på flight W6 1762 som ble flyttet fra 5. - 6. november, og på
flight W6 1761 som ble flyttet fra 8. - 9. november.  Det var seks personer i reisefølge,
den personen som stod oppført som kontakt person ble informert flere ganger per
epost, første gang den 22. september som er mer enn 14 dager før avreise. Wizz Air viser
til fremlagt dokumentasjon. 

Wizz Air kan ikke imøtekomme klagers krav om standarderstatning.

Nemnda bemerker

En ruteendring innebærer kansellering av en avtalt flygning. Kansellering gir grunnlag for
standarderstatning etter EU-forordning 261/2004 artikkel 5 og 7 med mindre flyselskapet
kan bevise at passasjeren har fått informasjon om endringen minst 2 uker før planlagt
avgangstid. Basert på sakens opplysninger legger nemnda til grunn at klagers flyvninger
mellom Trondheim og Gdansk ble kansellert mer enn 14 dager i forveien. Det vises til
fremlagt dokumentasjon fra Wizz Air hvor det kommer frem at flyselskapet sendte flere
eposter til kontaktpersonen i reisefølget, og at den første ble sendt den 22. september.
Klager har derfor ikke rett på standarderstatning i henhold til EU-forordning 261/2004
artikkel 5 nummer 1 bokstav c punkt i).

Vedtak

Transportklagenemnda kan ikke anbefale at klager gis medhold.