Vedtak i Transportklagenemnda - Fly

Sammendrag

Krav om refusjon av utgifter grunnet feil informasjon fra flyselskapet på flyplassen.

Dato
10.11.2020

Saksnummer
2020-00279

Tjenesteytere
Norwegian Air Shuttle

Klager har i det vesentlige anført

Klager skulle følge sin forlovede til Gardermoen den 9. oktober 2019. Hun skulle reise
til Thailand med Norwegian. Klager skulle deretter reise til Stavanger kl 13.20 med
Norwegians flight DY532 kl 13.20. Da klagers forlovede sjekket inn spurte de om hennes
flight var forsinket. De fikk bekreftet at den ikke var forsinket, klager sjekket deretter
derfor inn på sin egen flight til Stavanger. 

Det viste seg imidlertid at avgangen til Thailand var forsinket. Siden klager allerede
hadde sjekket inn fikk han ikke endret billetten sin, og han måtte kjøpe ny billett til
senere samme dag. Feilinformasjonen fra Norwegian på Gardermoen påførte klager
ekstra kostnader.

Klager krever refusjon av ny billett.

Det vises for øvrig til klagers brev.

Tjenesteyterne har i det vesentlige anført
Klager hadde kjøpt en billett med Norwegians flight DY532 fra Oslo til Stavanger den 9.
oktober 2019 kl 13.20, pris kroner 1 489. Da klager kjøpte billetten krysset han av for å ha
lest regler og vilkår, her kommer det frem at en lavprisbillett kan endres mot gebyr, og at
gjeldende avgifter og eventuell prisdifferanse må betales på endringstidspunktet. 

Klagers forlovede hadde en separat billett.

Klager kjøpte billetten sin fra Oslo til Stavanger den 8. oktober kl 20.20. Den 9. oktober
kl 11.33 kontaktet klager Norwegian per telefon og ønsket å endre billetten sin til
DY538 med avgang kl 16.20. Pris for endring samt prisdifferansen kom på kroner 1 310.
Norwegian viser til fremlagt dokumentasjon som bekrefter ovennevnte.

Norwegian kan ikke se å ha gjort noe galt i denne saken og kan ikke imøtekomme klagers
krav. 

Det vises for øvrig til Norwegians brev.

Nemnda bemerker

Klager krever refusjon av ny billett mellom Oslo og Stavanger grunnet feilinformasjon av
Norwegian på Gardermoen. Klager har ikke fremlagt kopi av ny billett eller pris på denne,
kun kopi av original billett og kvittering, samt kvittering på et hans opprinnelige billett ble
endret og at dette kostet kroner 1 310.

Klager hevder at han ble påført ekstra utgifter som følge av at Norwegians representant
på Gardermoen opplyste at hans forlovedes flyvning til Thailand ikke var forsinket selv
om den likevel var forsinket.

Slik nemnda ser det valgte klager frivillig å bli igjen og vente sammen med sin forlovede
på hennes flyvning, fremfor å reise på sin planlagte avgang kl 13.20 med DY532. Det
var ingen uregelmessigheter på DY532. Klager måtte uansett hvilken informasjon som
ble opplyst ha betalt for å endre billetten sin. Summen klager har betalt er i henhold til
gjeldende regler som han ble opplyst om i forbindelse med kjøp av sin billett.   

Nemnda kan ikke se at Norwegian har opptrådt uaktsom i dette tilfellet og kan ikke
imøtekomme klagers krav. 

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda-fly kan ikke anbefale at klager gis medhold.