Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
03.12.2019

Saksnummer
2019-00472

Tjenesteytere
Widerøe

Klager har i det vesentlige anført

Klager skulle reise fra Alta til Tromsø den 23. oktober 2018 med Widerøes flight WF923.
Like før klager ankom flyplassen fikk han SMS om at avgangen var kansellert, og  han
mottok også tilbud om ombooking til senere fly. Klagers formål med reisen var time på et
sykehus. Han ville ikke rekke timen ved å reise senere på dagen, og klager måtte derfor
kansellere reisen.

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
WF923 ble kansellert som følge av birdstrike, det vises til fremlagt dokumentasjon.
Flymaskinen som skulle operere WF923 kom inn som WF922 fra Tromsø. Ved ankomst
Alta ble det funnet spor etter fugl, og flymaskinen måtte gjennomgå påkrevet
inspeksjon. 

Hendelsen er ikke kompensasjonsberettiget i henhold til EU-forordning 261/2004, da
årsaken var ekstraordinære omstendigheter utenfor Widerøes kontroll. 

Widerøe kan ikke imøtekomme klagers krav.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7.

Widerøe har uttalt samt dokumentert med teknisk rapport at kanselleringen skyldtes
kollisjon med fugl, og at hendelsen oppstod på flyvning mellom Evenes og Tromsø. De
neste to flyvningene WF922/WF923 måtte innstilles da flymaskinen måtte gjennomgå
inspeksjon. 

Kollisjon med fugl er en ekstraordinær omstendighet i forordningens forstand, jf. EU-
domstolens avgjørelse i saken Peskova med flere av 04.05.2017 (C-315 / 15) avsnitt 26. 

Flyselskapet har dermed godtgjort at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Klager har etter dette ikke krav på standarderstatning.

Vedtak

Transportklagenemnda-fly anbefaler ikke at klager gis medhold.