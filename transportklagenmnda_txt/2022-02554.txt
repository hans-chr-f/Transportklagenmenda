Vedtak i Transportklagenemnda - Fly

Sammendrag

Krav om standarderstatning og refusjon av utgifter til
alternativ transport grunnet  nektet ombordstigning.

Dato
11.10.2023

Saksnummer
2022-02554

Tjenesteytere
Turkish Airlines
SAS

Klager har i det vesentlige anført

Klager med reisefølge skulle reise Trondheim til Tabriz 04.07.2022. Klager forteller at
familiens flyvning fra Trondheim til Oslo den 04.07.2022 med SK0365/TK8223 ble påvirket
av pilotstreiken og at resten av codeshare billetten med Turkish Airlines av denne årsak
ble kansellert av flyselskapet. Klager forteller at de booket seg selv om til en Norwegian
flyvning fra Trondheim til Oslo som kostet de 15396 NOK. Klager fikk deretter endret
avreisedato til Tabriz den 09.07.2022.

Klager skulle deretter returnere fra Tabriz til Trondheim via Istanbul og Oslo den
02.08.2022 med Turkish Airlines codeshare sammen med SAS. Klager opplyser at han og
familien ble nektet ombordstigning på flyplassen i Tabriz da billettene til familien ikke var
bekreftet i følge flyselskapets interne noteringer. Som følge av dette var ikke familien satt
opp som reisende på passasjerlisten.

Ved hjemreise fra Tabriz forteller klager at Turkish Airlines nektet de ombordstigning da
ikke var på passasjerlisten til flyvningen til Istanbul, men at de kunne sende inn en klage
og få pengene for flyvningen tilbake. Grunnet forholdet bestilte klager nye flybilletter til
Oslo gjennom Pegasus Airlines på tilsammen 33927 NOK. Når klager ankom Oslo var det
heller ikke ledige tog eller flybilletter til Trondheim for familien. Som siste alternativ leide
de en leiebil til Trondheim som kostet de ytterligere 9814 NOK.

Klager forteller at Turkish Airlines avslo klagers søknad om refusjon på grunnlag av at
klager var "no show" ved innsjekk for flight TK0883 fra Tebriz til Istanbul den 02.08.2022
til tross for at familien stod ved innsjekk innenfor innsjekksvinduet.

Klager anfører i det vesentligste krav om standarderstatning og refusjon av ekstra
utgifter lidd som følge av den nektede ombordstigningen.

Tjenesteyterne har i det vesentlige anført
Turkish Airlines har anført at klager ble nektet ombordstigning fra Tabriz til Istanbul fordi
de kom for sent til innsjekk, og skriver forøvrig til nemnda at klager har vært i kontakt
med kundeservice avdelingen og har ikke mer å tilføye saken enn det som allerede har
blitt formidlet.

SAS har ikke levert tilsvar i saken.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. Turkish  Airlines
har formidlet at de ikke har mer å tilføye saken fra deres side annet enn det som har blitt
formildet av deres kundeservice avdeling.

Nemnda tar først stilling til klagers utgifter i tilknytning kanselleringen av SK0365/TK8223
ved utreise.

Ved kansellering skal flyselskapet tilby passasjeren valget mellom full refusjon, omruting
snarest mulig eller omruting på et senere tidspunkt, jf. EU-forordning 261/2004 artikkel 8
nummer 1. Klager ble ikke tilbudt omruting.

I EU-kommisjonens veileder (2016/C 214/04) punkt 4.2 kommer det frem at omruting og
refusjon skal tilbys samtidig. Dersom flyselskapet ikke tilbyr valget mellom refusjon og
omruting, men flyselskapet alene bestemmer at det skal gis refusjon, har passasjeren
rett på dekning av mellomlegget med den nye billetten med et annet selskap.

Klager ble ikke tilbudt omruting. Klager har etter nemndas syn derfor krav på erstatning
for utgifter til nye flybilletter fra Trondheim til Oslo på 15 396 NOK. Nemnda anbefaler at
SAS utbetaler klager 15 396 NOK. Dersom SAS har refundert klagers opprinnelige billett
kommer denne til fradrag da klager ikke skal reise gratis.

Ved kansellering har klager også krav på standarderstatning, jf EU-forordning art 5 med
600 Euro pr passasjer, totalt 1 600 euro.

Nemnda må også ta stilling til klagers utgifter knyttet til hjemreisen.

EU-forordning 261/2004 får den anvendelse på flygninger fra en tredjestat til en
EU- / EØS-stat forutsatt at det transporterende flyselskap for flygningen er et EF-
luftfartsselskap, jf. artikkel 3 nr 1 bokstav a). Det «transporterende luftfartsselskap»
er i artikkel nr 2 bokstav b) definert til «et lufttransportforetak som utfører eller har til
hensikt å utføre en flyvning i henhold til en avtale med en passasjer eller på vegne av en
annen person, juridisk eller fysisk, som har en avtale med denne passasjeren".

Det fremgår av sakens opplysninger at den nektede ombordstigningen oppstod på
flyplassen i Tabriz, Iran med det ikke-europeiske flyselskapet Turkish Airlines. I henhold
til artikkel 3 nr. 1 bokstav a) får ikke EU-forordningens regler anvendelse for klagers
nektet ombordstigning. Klager har dermed heller ikke krav på standarderstatning etter
forordningens regler. 

Selv om EU-forordningen ikke gjelder, kan klager ha krav på erstatning etter andre regler.
Klager mener at han er uberettiget nektet ombordstigning og har hatt utgifter til dette i
form av utgifter til nye flybilletter og leiebil fra Oslo til Trondheim fordi selskapet hadde
kansellert returreisen hans fordi utreisen ikke ble benyttet. Selskapet har anført at han
ble nektet ombordstigning fordi klager møtte for sent til innsjekk. 

Flertallet - leder og bransjerepresentantene - mener at denne delen av saken skal avvises
fordi det her står ord mot ord og ingen av partene har underbygget sine anførsler
med dokumentasjon som sannsynliggjør at dere oppfatning er den korrekte. Flertallet
viser til transportklagenemndforskriften, som i § 6-2 bokstav d fastsetter at nemnda
kan avvise en sak når saken reiser bevisspørsmål som vanskelig kan klarlegges under
saksbehandlingen eller av andre grunner ikke egner seg for behandling i nemnda. 

Mindretallet, forbrukerrepresentantene, viser til at klager hadde en gyldig reservasjon
for reisen Tabriz-Trondheim den 02.08.22. Klager har forklart at han møtte tidsnok til
flyvningen fra Tabriz, men likevel ikke fikk reise fordi flyselskapet hevdet at billettene
ikke var "bekreftet". Turkish Airlines har på sin side hevdet overfor klager at han ikke
møtte tidsnok til flyvningen. Flyselskapet har ikke kommentert saken ytterligere overfor
nemnda eller forsøkt å dokumentere forholdene ved å f.eks. legge fram en intern
logg eller bevis på at billettene faktisk var bekreftet. Mindretallet legger derfor klagers
forklaring til grunn, og mener at klager ble urettmessig nektet ombordstigning på reisen.
Klager har etter mindretallets oppfatning krav på erstatning for ny hjemreise i henhold til
Montrealkonvensjonen art. 19.

Nemnda avviste deretter kravet i tråd med flertallets oppfatning.

Vedtak

Transportklagenemnda anbefaler at SAS erstastter klagers utgifter til  utreisebilletter
med 15 396 NOK, eventuelt med fradrag for allerede foretatt refusjon, samt betaler
standarderstatning med 600 Euro pr passasjer, totalt 1 600 euro.