Vedtak i Transportklagenemnda - Fly

Sammendrag

Krav om erstatning for ødelagt bagasje.

Dato
26.06.2016

Saksnummer
1019/15F

Tjenesteyter
Danish Air Transport

Klager har i det vesentlige anført:

Klager reiste fra Oslo til Stord den 29. juli med DX048. Ved ankomst Stord oppdaget klager at
kofferten var blitt ødelagt. Det ble laget en rapport om skaden av handling agenten på Stord
flyplass.

Klager har sendt med bilder av ødeleggelsen på kofferten. Klager har også fått vurdert sin
koffert i butikken Bagorama. Bagorama mener at kofferten ikke er mulig å reparere. De anslår
at kofferten har en verdi på kr 1.599.

Klager krever erstatning på kr 1.599 for ødelagt bagasje.

Det vises for øvrig til klagers brev.

Danish Air Transport (DAT) har i det vesentlige anført:

DAT erstatter i henhold til sine betingelser skadet bagasje med opp til DKK 500.

Klager har sendt bilder av skaden. DAT kan ikke se at bildene viser at kofferten er ødelagt.
Det kan se ut som om den har fått en bule, hvilket må forventes når en koffert håndteres i
lufthavnen.

DAT finner ikke å kunne etterkomme klagers krav uten nærmere dokumentasjon på skaden.

Det vises for øvrig til Danish Air Transports brev.

Nemnda bemerker:

DAT er i henhold til luftfartsloven § 10-18 ansvarlig for skadet eller ødelagt bagasje
med mindre skaden skyldes reisegodsets egen beskaffenhet eller feil eller mangler ved
reisegodset. Ansvaret er begrenset til 1&nbsp;131 SDR (om lag kr 13.000) per passasjer. DAT
har ikke anledning til å begrense dette ansvaret i sine vilkår, jf. luftfartsloven § 10-23 annet
ledd.

Nemnda er enig med DAT i at det er vanskelig å vurdere skaden ut fra de fremlagte
fotografier. Nemnda finner det likevel mest sannsynlig at klagers koffert ble ødelagt under
reisen. Nemnda viser til rapporten fra handlingagenten og fra Bagorama, som begge har sett
kofferten. Nemnda viser videre til at klager har tilbudt seg å levere kofferten til et hvilket som
helst utsalg/verksted i Oslo DAT har avtale med.

DAT er etter dette ansvarlig for klagers tap. Bagorama har vurdert koffertens verdi uten skade
til kr 1.599. Nemnda anbefaler at DAT utbetaler dette beløpet.

Vedtak:

Transportklagenemnda-fly anbefaler at Danish Air Transport utbetaler en erstatning på kr
1.599.

Vedtaket var enstemmig.