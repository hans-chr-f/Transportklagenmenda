Vedtak i Transportklagenemnda - Fly

Sammendrag

Kompensasjon i henhold til EU forordningen 261/2004 ved kansellering.

Dato
18.06.2010

Saksnummer
311/09F

Tjenesteyter
SAS

Kompensasjon i henhold til EU forordningen 261/2004 ved kansellering.

Klager har i det vesentlige anført:

Klager skulle reise med SK309 fra Haugesund til Oslo den 5. november 2009.

Flyet ble kansellert på grunn av teknisk feil. Klager krever standard kompensasjon i henhold til
EU forordningen 261/2004 ved kansellering.

SAS har i det vesentlige anført:

SAS viser til at dette var en kansellering på grunn av tekniske årsaker, se deres vedlegg
1. Klagers krav om kompensasjon har SAS avslått med henvisning til att dette var en
ekstraordinær hendelse.

Den tekniske feilen besto i at en av dempesylinderne på døren var ødelagt. Det er ikke lov å
fly med passasjerer om bord med en slik feil. Feilen ble oppdaget da flydøren ble åpnet om
morgenen den 5. november 2009.

En tekniker ble fløyet til Haugesund for å utbedre feilen på flyet, men feilen lot seg ikke
reparere der, så flyet fikk tillatelse til å fly til Oslo uten passasjer.

Feilen ble utbedret i Oslo, men flyet ute av drift hele dagen, se vedlegg 2.

SAS viser til at et tilsvarende teknisk problem har ikke tidligere vært identifisert på det
aktuelle flyet, ei heller er dette et kjent problem i forbindelse med flytypen. Alle sjekker og
vedlikeholdsprogrammer pålagt av luftfartsmyndigheter og flyprodusenter har vært utført,
og det tekniske problemet som plutselig oppsto er overhode ikke et resultat av manglende
vedlikehold. SAS kan ikke se at det er noen forhåndsregler de kunne ha tatt for å ha unngått
denne hendelsen.

SAS opprettholder sitt avslag om EU-kompensasjon for kansellering.

SAS har for øvrig tilbudt klager dekning av utgifter til forpleining dersom han har hatt slike
utgifter i ventetiden som ikke ble dekket på stedet. Ingen kvitteringer er mottatt av SAS på
dette.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf EU forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

Innstillingen skyldtes i dette tilfellet at en dempesylinder på døren var ødelagt. Feilen ble
oppdaget om morgenene, og nemnda legger på bakgrunn av de foreliggende opplysninger
til grunn at feilen oppsto uten forvarsel til tross for at rutinemessig teknisk vedlikehold var
gjennomført.

I den foreliggende situasjon var det etter nemndas vurdering ikke praktisk mulig å treffe tiltak
for å unngå feilen eller kanselleringen. Kanselleringen gir derfor ikke grunnlag for erstatning.
Nemnda kan heller ikke se at etterfølgende omstendigheter gir rett til erstatning.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, leder

Elise Korsvik, Forbrukerrådet

Sverre Åril, Forbrukerombudet

Edith Lundem Jakobsen, Lufthansa German Airlines

Line Olafsen, Norwegian Air Shuttle ASA