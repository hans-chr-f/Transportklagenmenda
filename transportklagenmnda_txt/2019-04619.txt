Vedtak i Transportklagenemnda - Fly

Sammendrag

Krav om erstatning for utgifter til nye flybilletter og hotell ved forsinkelse.

Dato
06.10.2020

Saksnummer
2019-04619

Tjenesteytere
SAS
Kiwi.com

Klager har i det vesentlige anført

Klager hadde bestilt flybilletter hos Kiwi.com for reise den 24. juni 2019 Alta - Oslo -
Düsseldorf - Praha - Kosice. De to første etappene var med SAS og de to siste med Czech
Airlines. SAS-flyet til Düsseldorf var forsinket med 1 time og 49 minutter og klager rakk
derfor ikke flyet videre til Praha. Han fikk ikke ordnet med nye flybilletter der og da på
kvelden. Han tok inn på hotell og bestilte nye flybilletter med LOT Polish Airlines for reise
Düsseldorf - Warszawa - Kosice dagen etter.

Ved klage til Kiwi.com fikk klager kun refundert kr. 173,86. SAS avviste klagers krav om
erstatning og viste til at de ikke har ansvar for utgifter som er påløpt etter ankomst til
endelig destinasjon i henhold til billetten med SAS.

Klager krever utgiftene til hotell, NOK 1890, og nye flybilletter, NOK 2305, erstattet,
alternativt standarderstatning for forsinket ankomst, jf. EU-forordning 261/2004.

Tjenesteyterne har i det vesentlige anført
SAS har i det vesentlige anført:

Klager hadde kjøpt en SAS-billett fra Kiwi.com for reise den 24. juni 2019 fra Alta via Oslo
til Düsseldorf med planlagt ankomst kl. 18.50. SK818 fra Oslo til Düsseldorf ankom kl.
20.01, en time og 11 minutter forsinket. Kontrakten med SAS var for reise fra Alta til
Düsseldorf og det er her SAS' ansvar ender. Det vises til bestillingshistorikken (PNR) der
det fremgår at reisen med SAS var en separat bestilling. Klagers reise videre var på en
annen og separat billett. Klager hadde bare 1 time og 10 minutter i mellomlandingstid på
flyplassen i Düsseldorf. Dette er ikke tilstrekkelig tid når man har kjøpt separate billetter.
Hadde klagers reise vært kjøpt som en billett for hele reisen, så ville han hatt rett til fri
omruting når han ikke rakk sin videre forbindelse. 

SAS har ikke kjennskap til om eller hvordan Kiwi.com informerer sine kunder om risikoen
ved å bestille separate billetter.

På bakgrunn av ovenstående kan ikke SAS imøtekomme klagers krav om erstatning. 

Kiwi.com har i det vesentlige anført:

Kiwi.com er et tsjekkisk selskap og aksepterer ikke at Transportklagenemnda er riktig
klageorgan for denne klagen i Norge. Kiwi.com viser til deres vilkår artikkel 16 der det
fremgår at det er EU’s ODR (Online Dispute Resolution)-plattform som skal benyttes eller
en klage til Czech Trade Association. Et alternativ er også å klage til Forbruker Europa i
Norge.

Før klager fullførte sin bestilling på Kiwi.com krysset han av for å ha lest regler og
vilkår. Her kommer det frem at det er passasjerens eget ansvar å lese og sette seg inn i
flyselskapenes regler og vilkår samt Kiwi.coms regler og vilkår.

Kiwi.com tilbyr sine kunder å kombinere flyvninger med ikke-samarbeidende flyselskap;
virtual interlining. Dette innebærer en risiko dersom det oppstår uregelmessigheter
slik som i denne saken. Kiwi.com tilbyr imidlertid kundene sine å kjøpe en garanti,
The Kiwi.com Guarantee, som skal beskytte kjøperne mot kanselleringer, forsinkelser
og ruteendringer og gir kunden mulighet til en fri omruting eller refusjon av ubrukte
billetter. Det vises til vilkårenes artikkel 4 og 5.

Klager har blitt informert om risikoen ved å kjøpe separate billetter i Kiwi.coms regler og
vilkår.
Kiwi.com kan ikke imøtekomme klagers krav.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet, gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet,
jf.  EU-forordning 261/2004 artiklene 5, 6 og 7, samt EU-domstolens avgjørelser i
sakene Sturgeon-Condor av 19.11.2009 (C-402/07) og Nelson med flere av 23.10.2012
(C-581/10). 

Klager hadde en separat billett med SAS fra Alta via Oslo til Düsseldorf der klager
landet en time og 11 minutter forsinket. Forsinkelsen med SAS gir således ikke rett til
standarderstatning i henhold til EU-forordningen. 

Nemnda mener videre at SAS ikke er ansvarlig for klagers tap grunnet mistet videre
forbindelse etter luftfartsloven § 10-20. Dette fordi klager ikke hadde bestilt en
gjennomgående billett, og klager kun hadde 1 time og 10 minutter til flybytte i
Düsseldorf. Ettersom billetten ikke var gjennomgående, måtte klager på 1 time og 10
minutter rekke blant annet å hente ut sin bagasje, sjekke inn på nytt, komme seg til gate
og nå boarding.  

Transportklagenemnda er hjemlet i forskrift gitt av Samferdselsdepartementet og er
utpekt som klageorgan for passasjerrettigheter i henhold til EU-forordning 261/2004
artikkel 16. Nemnda består av en nøytral juridisk leder, samt representanter for både
tjenesteytere og passasjerinteresser. I henhold til Transportklagenemndforskriften
§ 1-7 er ethvert flyselskap som flyr i, til eller fra Norge, samt reisebyråer og andre
som har forpliktelser i medhold av lov, forskrift eller avtalebestemmelser innen for
luftfartslovgivningens område, underlagt klagenemndas kompetanse. Kiwi.com har
solgt en reise fra Norge til en norsk forbruker og er således underlagt klagenemndas
kompetanse. 

Nemnda mener at Kiwi.com heller ikke er ansvarlig for klagers tap i dette tilfellet. Klager
var av Kiwi informert om risikoen ved å kjøpe separate billetter, og som lagt til grunn
over mener nemnda at klager selv har beregnet for lite tid til flybytte i Düsseldorf. Det er
ikke dokumentert at klager benyttet seg av muligheten til å kjøpe garanti mot forsinkelse
fra kiwi.com. Kiwi.com har ikke opptråd uaktsomt i denne saken. 

Nemnda kan etter dette ikke anbefale at klager gis medhold.

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda - fly anbefaler ikke at klager gis medhold.