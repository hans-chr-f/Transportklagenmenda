Vedtak i Transportklagenemnda - Fly

Sammendrag

Krav om refusjon av ilagt håndbagasjegebyr.

Dato
03.03.2020

Saksnummer
2019-02046

Tjenesteytere
Norwegian Air Shuttle

Klager har i det vesentlige anført

21. februar 2019 reiste klager og en medpassasjer med D86071 fra Oslo til Madrid.

Klager anfører at rett før de skulle gå om bord på flyet i Oslo, ble de bedt om å plassere
håndbagasjen i håndbagasjemåleren. De hadde én kabinkoffert hver. Klager anfører at
disse kabinkoffertene var av standard størrelse. Klager anfører at en av de ansatte ved
ombordstigningen var særlig uhøflig og ikke tillot dem å justere eller dytte håndbagasjen
nedi måleren. Klager anfører at det kun var snakk om at håndbagasjen lå en halv
centimeter utenfor på noen steder. Klager har i den forbindelse fremlagt et bilde som
dokumentasjon på at koffertene passer i EasyJets håndbagasjemåler.

Klager anfører at de forsøkte å forklare overfor den ansatte at de hadde reist med de
samme koffertene mange ganger tidligere og at koffertene var av samme størrelse som
andre standard kabinkofferter. Klager forsøkte også å forklare at koffertene ville passe
fint i hattehyllen, men til ingen nytte.

Klager anfører at de har reist med mange ulike flyselskaper, deriblant Norwegian, de
siste fire-fem årene med de samme kabinkoffertene, uten at de er blitt bedt om å betale
noe ekstra gebyr for håndbagasjen.

Klager anfører at det ikke ble gitt noe varsel om bagasjeregelen da vedkommende
bestilte reisen på nettstedet til Norwegian, bortsett fra at det sto at maks størrelse på
håndbagasjen var 55 x 40 x 23 cm. Dersom klager var blitt gitt tilstrekkelige varsler
på bestillingstidspunktet, ville klager ha bestilt innsjekket bagasje for kun 220 kroner
ekstra, i stedet for å ende opp med å måtte betale et gebyr på 1300 kroner ved
gaten. Klager anfører også at ved innsjekking og ved utstedelse av boardingkort, var
det ingen av de ansatte som forsøkte å varsle kundene om denne bagasjeregelen.

Det var ingen håndbagasjemåler ved innsjekkingsautomatene eller ved de normale
innsjekkingsskrankene.

Klager føler seg svært dårlig behandlet av Norwegian og av representantene på
flyplassen.

Det vises til klagers øvrige anførsler i fremlagt dokumentasjon.

Klager krever refusjon av ilagt håndbagasjegebyr på 1300 kroner.

Tjenesteyterne har i det vesentlige anført
Klager krever refusjon av to håndbagasjegebyrer à 650 kroner som ble ilagt på Oslo
lufthavn som følge av at håndbagasjen oversteg maks størrelse.

Det er Norwegians representanter ved innsjekking og ved gaten på flyplassen som
er ansvarlig for å sjekke all bagasje, både innsjekket bagasje og håndbagasje. Hver
passasjer kan ta med seg én håndbagasje i kabinen uten ekstra kostnader, i tillegg til en
liten personlig eiendel. Dette kan være en liten håndveske eller en liten PC-veske som
passer inn under setet foran passasjeren. Håndbagasjen kan ikke overstige 55 x 40 x 23
cm, mens den personlige eiendelen ikke kan overstige 25 x 33 x 20 cm. Norwegian gjør
oppmerksom på at eventuelle hjul og håndtak også omfattes av de nevnte målene. Den
maksimale totale vekten på håndbagasjen, inkludert den personlige eiendelen, er maks
ti kilo for alle billettyper (for PremiumFlex er grensen på maks 15 kilo). Mer informasjon
om reglene for håndbagasje finnes på Norwegians nettsted.

Grunnen til at Norwegian har bagasjerestriksjoner er å sikre at flyets vektbegrensninger
overholdes og at forsinkelser unngås. Som følge av et økende problem med at
passasjerene tar med seg for mye håndbagasje, har Norwegian begynt med tilfeldige
kontroller. Det er representantene på flyplassen som sørger for at passasjerene ikke
overstiger vekt- og størrelsesbegrensningene for håndbagasjen. Dersom håndbagasjen
er større eller tyngre enn det som er tillatt, må den sjekkes inn mot et gebyr. Norwegian
har forståelse for at det oppfattes som strengt, men dette er prosedyrer som anses
som nødvendig av sikkerhetsgrunner og for å gjøre reisen så behagelig som mulig for
passasjerene om bord på flyet.

Klager viser til at vedkommende har reist med samme type håndbagasje tidligere. Dette
er etter Norwegians syn ikke bevis på at koffertene var innenfor målene. Norwegian
har videre ingen grunn til å tvile på vurderingen som ble foretatt av representanten på
flyplassen.

Klager viser også til bilder som ble tatt av håndbagasjen i en av EasyJets
håndbagasjemålere. EasyJets håndbagasjebegrensning er imidlertid på 56 x 45 x 25 cm.

Basert på det ovennevnte kan ikke klagers krav imøtekommes i dette tilfellet.

Nemnda bemerker

Klager og en medpassasjer reiste med Norwegians flyvning D86071 fra Oslo til Madrid
21. februar 2019. Før ombordstigning i Oslo ble klager ilagt gebyr for å ha hatt med seg
for store kabinkofferter.

Norwegian har i sine vilkår fastsatt bestemte mål for hva som kan bringes kostnadsfritt
med som håndbagasje. Bagasjen kan maksimalt være 55 x 40 x 23 centimeter stor. Det
finnes en «håndbagasjemåler» der den reisende kan kontrollere om bagasjen er innenfor
tillatte mål.

Klager har selv opplyst at håndbagasjen ikke gikk nedi måleren og at den eventuelt måtte
dyttes nedi. De maksimale bagasjemålene var også oppgitt da klager bestilte flybillettene
på Norwegians nettsted. Klager har anført at bagasjen passet nedi EasyJets måler, men
denne har noe større mål enn Norwegians måler. Nemnda mener at gebyret på 1300
kroner er rettmessig ilagt i dette tilfellet.

Vedtak

Transportklagenemnda - fly anbefaler ikke at klager gis medhold.