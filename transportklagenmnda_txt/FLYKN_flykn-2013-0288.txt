Vedtak i Transportklagenemnda - Fly

Sammendrag

Krav om refusjon av nye billetter grunnet streik.

Dato
04.11.2013

Saksnummer
288/13F

Tjenesteyter
Widerøes Flyveselskap AS

Krav om refusjon av nye billetter grunnet streik.

Klager har i det vesentlige anført:

Klager skulle reise fra Haugesund til København den 9. mai 2013. Da klager ankom flyplassen,
fikk han beskjed om at flyet var kansellert som følge av streik.

Klager ble ikke varslet om streiken på forhånd. Han ringe Widerøe men kom ikke gjennom per
telefon. Klager endte opp med å kjøpe nye flybilletter via Oslo.

Klager krever refusjon av nye flybilletter, kroner 3 807.

Det vises for øvrig til klagers brev.

Widerøe har i det vesentlige anført:

WF296 ble kansellert som følge av streik. Hendelsen var ekstraordinær og utenfor Widerøes
kontroll. I følge EU-forordning 261/2004 er flyselskapenes forpliktelser begrenset eller bør
bortfalle i ekstraordinære omstendigheter.

Kunden har fått tilbud om refusjon av opprinnelige billetter, og Widerøe er av den formening
at hans ekstrautgifter til flybillett med Norwegian helt klart ikke ligger under Widerøes ansvar.

Widerøe sendte ut sms/e-post til over 11 000 reisende med varsling om streik. Om kunden
har fått sms/mail har ingen betydning for Widerøes ansvar for ekstra utgifter, da dette er en
tjeneste som i utgangspunktet er en ekstraservice til Widerøes passasjerer.

Det vises for øvrig til Widerøes brev.

Nemnda bemerker:

Klagers flygning ble innstilt som følge av streik i Widerøe. Widerøe pliktet i den foreliggende
situasjon å gi klager valget mellom refusjon av innbetalt beløp eller omruting snarest mulig,
på tilsvarende transportvilkår, til det endelige bestemmelsesstedet, jf. EU-forordning 261/2004
artikkel 5 jf. artikkel 8.

Nemnda legger på bakgrunn av de foreliggende opplysninger til grunn at Widerøe ikke
tilbød klager omruting. Klager måtte derfor sørge for dette selv. Klager kjøpte billetter med
Norwegian og SAS på tilsvarende transportvilkår. Nemnd anbefaler at Widerøe erstatter
klagers ekstrautgifter med kr 1.488.

Vedtak:

Transportklagenemnda-fly anbefaler at Widerøe betaler kr 1.488 til klager.

Vedtaket var enstemmig.