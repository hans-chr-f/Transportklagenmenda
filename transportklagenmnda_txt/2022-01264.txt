Vedtak i Transportklagenemnda
- Kollektivreiser

Sammendrag

Krav om refusjon av ilagt gebyr. Anført at klager
ikke tok T-banen, men likevel ble ilagt gebyr.

Dato
08.11.2022

Saksnummer
2022-01264

Tjenesteytere
Ruter

Klager har i det vesentlige anført

Klager ble ilagt gebyr på Nationaltheatret stasjon den 22. juni 2022.

Klager anfører at han ble ilagt gebyr uten at han hadde tatt T-banen. Klager anfører at
siden han ikke hadde tatt T-banen, hadde han ikke billett. Klager reagerer på oppførselen
til kontrollørene og anfører at kontrollørene truet ham med at de ville ringe politiet.
Klager viser til at han har rapportert hendelsen til politiet. Klager stiller seg kritisk til at
det tok mer enn ti dager før han fikk svar fra Ruter.

Det vises til klagers øvrige anførsler i fremlagt dokumentasjon.

Klager krever refusjon av det ilagte gebyret.

Tjenesteyterne har i det vesentlige anført
Klager ble ilagt gebyr på Nationaltheatret T-banestasjon den 22. juni 2022. Gebyr ble ilagt
som følge av at klager ikke hadde billett.

Klager forklarer at han ikke reiste med T-banen. Ruter har gitt informasjon om at man
må ha gyldig billett når man passerer kontrollsonene, som på Nationaltheatret stasjon
starter før man ankommer plattformen.

Ruter forholder seg til kontrollørens merknad på gebyret, og i henhold til denne ble det
ikke fremvist noen billett ved kontrollen.

Det vises til Ruters vilkår punkt 3:
Passasjerens forpliktelser

Passasjeren skal:
a) betale for reisen i henhold til de vilkår og priser Ruter har fastsatt.
b) ha gyldig billett ved påstigning på et transportmiddel eller ved inntreden i en
kontrollsone. Dette innebærer at elektronisk billett skal være aktivert på dette tidspunkt.
d) fremvise billetten til personalet på oppfordring. På transportmidler som kun tillater
ombordstigning foran, skal gyldig billett fremvises uoppfordret til fører.

Billetten må beholdes under hele reisen og frem til passasjeren har forlatt
transportmiddelet eller kontrollsonen.

Ruter ser ingen grunn til at det ilagte gebyret skal refunderes i dette tilfellet.

Nemnda bemerker

Klager ble ilagt gebyr på Nationaltheatret stasjon den 22. juni 2022.

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning eller inntreden i kontrollsone.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager har anført at han ikke reiste med T-banen, men likevel ble ilagt gebyr på
Nationaltheatret stasjon. Klager har videre oppgitt at han ikke hadde billett. Fremlagt
gebyrrapport viser at kontrollen var en såkalt utkontroll. Ruter har videre vist til at
kontrollsonen på Nationaltheatret starter før man ankommer plattformen.

På bakgrunn av sakens opplysninger finner nemnda det mest sannsynlig at klager
passerte kontrollsonene på Nationaltheatret uten å ha billett. Det vises til at han ble
påtruffet i kontrollsone uten billett. Vilkårene for å ilegge gebyr var således til stede.

Nemnda bemerker at det er den reisendes ansvar å ha gyldig billett ved passering av
kontrollsonene, selv om man ikke har reist eller har intensjon om å reise med T-banen.

Det er av hensyn til reiseforetakenes behov nødvendig å ha en konsekvent praksis.
Nemnda har forståelse for at ileggelsen av gebyr kan oppleves som en streng reaksjon,
men kan ikke se at det er grunnlag for å anbefale at klager gis medhold i dette tilfellet.

Vedtak

Transportklagenemnda kan ikke anbefale at klager gis medhold.