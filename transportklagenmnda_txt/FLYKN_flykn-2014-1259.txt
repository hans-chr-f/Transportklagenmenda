Vedtak i Transportklagenemnda - Fly

Sammendrag

Krav om erstatning grunnet kansellering.

Dato
09.07.2015

Saksnummer
1259/14F

Tjenesteyter
Ryanair

Krav om erstatning grunnet kansellering.

Klager har i det vesentlige anført:

Klager skulle reise fra Korfu til Rygge den 5. oktober 2014 kl. 11:20 med FR8952.

Avgangen ble kansellert, og klager kjøpte billetter til 8. oktober via London Gatwick.

Klager ble ikke informert om sine rettigheter, og han stiller seg kritisk til den dårlige
kundebehandlingen han fikk.

Klager har fått refundert sine utgifter i ventetiden, men har ikke fått erstattet tapt
arbeidsfortjeneste.

Klager krever refusjon av tapt arbeidsfortjeneste, 2 personer for tre dager.

Det vises for øvrig til klagers brev.

Ryanair har i det vesentlige anført:

FR8952 ble kansellert som følge av dårlige værforhold, det vises til fremlagt dokumentasjon.

Hendelsen er ikke kompensasjonsberettiget i henhold til EU-forordning 261/2004, da årsaken
til uregelmessigheten ble forårsaket av ekstraordinære omstendigheter utenfor Ryanairs
kontroll.

Ryanair har refundert klagers utgifter i ventetiden, men kan ikke imøtekomme hans krav om
refusjon av tapt arbeidsfortjeneste.

Det vises for øvrig til Ryanairs brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda finner på bakgrunn av de foreliggende opplysninger godtgjort at kanselleringen
skyldtes dårlige værforhold. Nemnda er av den oppfatning at kanselleringen ikke kunne vært
unngått. Kanselleringen gir etter dette ikke rett til standarderstatning etter EU-forordningen.

Anvendelse av EU-forordningen berører ikke en passasjers rett til erstatning på annet
grunnlag.

Klager kjøpte billetter til 8. oktober 2014. Han kom således hjem tre dager senere enn
forutsatt. Han ble påført tapt arbeidsfortjeneste. Ryanair er i henhold til luftfartsloven § 10-20/
Montrealkonvensjonen artikkel 19 ansvarlig for tap som følge av forsinkelse, med mindre
selskapet godtgjør at det har tatt alle forholdsregler som med rimelighet kan kreves for å
unngå tapet, eller dette ikke har vært mulig for dem. Med tap regnes så vel økonomisk som
ikke-økonomisk tap, jf. EU-domstolens dom av 6. mai 2010, Walz-Clickair (C-63/09).

Nemnda finner det på bakgrunn av de foreliggende opplysninger mest sannsynlig at det
ikke var praktisk mulig å komme hjem tidligere. Nemnda viser til at mange passasjerer var
berørt av de vanskelige værforholdene. Det var videre høstferie og det er grunn til å tro at
alternativene var svært begrenset. Forsinkelsen gir således ikke rett til erstatning.

Nemnda traff etter dette slikt:

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.