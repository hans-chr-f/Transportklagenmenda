Vedtak i Pakkereisenemnda

Sammendrag

Reise til Gran Canaria, Arguineguin, hotel Green Beach, 11. - 18.
Februar 2011. Krav om prisavslag grunnet mangler ved hotellet.

Dato
..

Saksnummer
72/11

Tjenesteyter
Ving Norge AS

Klager: X

Turarrangør: Ving Norge AS

Antall reisende: 2

Reisens pris: kr 12.165

Saken gjelder:

Reise til Gran Canaria, Arguineguin, hotel Green Beach, 11. - 18. Februar 2011. Krav om
prisavslag grunnet mangler ved hotellet.

Klager har i det vesentlige anført:

Leilighetens standard svarte ikke til klagernes forventinger og leilighetens pris.

Ved ankomst virket ikke nøkkelkortet. Klagerne hadde problemer med dette hele ferien.

Inne i leiligheten løsnet stikkontakten til vannkokeren. Forholdet ble ordnet raskt, men dagen
før avreise falt lysbryteren på soverommet ned slik at klagerne ikke torde skru på lyset. Dagen
før avreise falt også den ene garderobedøren av.

Klagerne krever et prisavslag på kr 3.000 per person.

Ving har i det vesentlige anført:

I følge hotellet var det ikke noen problemer med nøkkelkortet.

Teknikeren viste klagerne hvorledes dette fungerte.

Kontakten ble ordnet raskt da klagerne fortalte om denne.

Ving beklager de problemer klagerne omtaler, men kan dessverre ikke se at disse kan
berettige til refusjon.

Nemnda bemerker:

Pakkereisen er mangelfull når den avviker fra det som er avtalt eller forutsatt i avtalen, jf.
pakkereiseloven § 6-1. Avvik fra det avtalte regnes likevel ikke som en mangel dersom de er
av mindre betydning og er av det slag kunden må regne med kan inntreffe fra tid til annen.
Avtalen omfatter pakkereisen slik den fremkommer av bestilling og bekreftelse, opplysninger
inntatt i turarrangørs katalog m.v., jf. alminnelige vilkår for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlige ulemper for de reisende, jf. pakkereiseloven § 6-2. Turarrangør har etter
pakkereiseloven en rett til å avhjelpe mangler.

Denne rett forutsetter at turarrangør gjøres kjent med problemene på reisemålet. Dersom
turarrangør ikke har gitt anvisning på noe annet, vil det etter nemndas vurdering være naturlig
først å ta mindre/enkle problemstillinger og mangler direkte opp med hotellet. Fører ikke det
frem, må turarrangør kontaktes snarest.

Dersom manglene ikke tas opp på reisemålet på en måte som gir turarrangør mulighet til å
avhjelpe manglene, vil man ikke nå frem med krav om prisavslag i ettertid.

Det står påstand mot påstand vedrørende nøkkelkortet til leiligheten.

Det er vanskelig for nemnda å ha noen oppfatning av dette på bakgrunn av de foreliggende
opplysninger.

Nemnda er av den oppfatning at klagerne i det vesentlige har fått reise som avtalt, og finner
ikke at det foreligger grunnlag for prisavslag.

Nemnda finner etter dette ikke å kunne anbefale at klagerne gis medhold.

Vedtak:

Reklamasjonsnemnda for pakkereiser finner ikke å kunne anbefale at klagerne gis medhold

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Pål M. Andersen, Forbrukerrådet

Marianne Strømme, Solia AS

Vigdis Fiske, Amisol AS