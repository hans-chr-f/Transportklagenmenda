Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
31.10.2016

Saksnummer
2016-00071

Tjenesteytere
Widerøe

Klager har i det vesentlige anført

Klager skulle reise fra Bergen til Andenes via Bodø 16. juli 2015 kl. 14:55 med WF0846.
Flyvningen ble kansellert grunnet mangel på crew. Klager ble booket om og ankom
Andenes 5 timer og 6 minutter forsinket.

Klager har ikke reisedokumenter for den nye reisen.

Klager krever standarderstatning på 250 euro i henhold til EU-forordning 261/2004.

Tjenesteyterne har i det vesentlige anført
Flyvningen fra Bodø til Andenes (WF0846) ble kansellert grunnet akutt sykdom av crew
(styrmann). Hendelsen regnes som ekstraordinær og utenfor Widerøes kontroll.

Det vises til fremlagt logg.

Widerøe kan ikke imøtekomme klagers ønske om standarderstatning i henhold til EU-
forordning 261/2004.

Nemnda bemerker

Kansellering gir rett til erstatning med mindre flyselskapet godtgjør at innstillingen
skyldes ekstraordinære omstendigheter som ikke kunne vært unngått selv om alle
rimelige tiltak var truffet, jf. EU-forordning 261/2004 artikkel 5. 

Sykdom blant besetningen kan være en slik ekstraordinær omstendighet som medfører
at den reisende ikke har krav på erstatning. Sykdom hos besetningen oppstår fra tid
til annen. Flyselskapet må være forberedt på dette, og må ha en beredskapsplan for
håndtering av påregnelig sykdom. Sykdom kan likevel oppstå så plutselig eller i et slikt
omfang at flyselskapet ikke har mulighet til å unngå innstilling av en eller flere avganger.
Dette må vurderes konkret.

Widerøe har opplyst at kanselleringen skyldtes akutt sykdom hos styrmann. Widerøe har
fremlagt logg der det fremgår at kanselleringen skyldtes sykdom. Widerøe har ikke gitt
noen opplysninger om hvorfor man ikke satt inn reservemannskap. Widerøe har heller
ikke gitt noen informasjon om hvilket reservemannskap de disponerte, hvor dette var
stasjonert, om det var annen sykdom samtidig mv. Widerøe har heller ikke kommentert
klagers opplysning om at han i Bodø fikk opplyst at Widerøe ikke hadde ekstramannskap
pga. av ferietid.

Nemnda er av den oppfatning at Widerøe ikke har godtgjort at kanselleringen skyldtes en
ekstraordinær omstendighet som ikke kunne vært unngått selv om alle rimelige tiltak var
truffet. Kanselleringen gir etter dette rett til en standarderstatning på 250 euro. Nemnda
anbefaler at Widerøe utbetaler erstatningen.

Vedtak

Transportklagenemnda-fly anbefaler at Widerøe utbetaler en standarderstatning på 250
euro.