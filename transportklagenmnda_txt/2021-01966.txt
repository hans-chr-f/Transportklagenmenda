Vedtak i Transportklagenemnda - Fly

Sammendrag

Krav om refusjon av skatter og avgifter.

Dato
25.04.2022

Saksnummer
2021-01966

Tjenesteytere
RCG Travelis
Turkish Airlines

Klager har i det vesentlige anført

Klager med reisefølge (til sammen tre personer) skulle reise fra Oslo til Istanbul den 26.
desember 2021 (retur den 1. januar 2022). Reisen ble kjøpt gjennom reisebyrået Travelis
og opererende flyselskap var Turkish Airlines.

Klager måtte avbestille reisen grunnet akutt sykdom i familien. Klager får prisen for selve
flybillettene refundert fra sitt forsikringsselskap, men ikke skatter og avgifter. Klager har
blitt bedt om å henvende seg til Travelis for refusjon av skatter og avgifter.

Klager rettet kravet mot Travelis. Hun fikk imidlertid avslag, med den begrunnelse
at avbestillingsgebyret er høyere enn de refunderbare skattene og avgiftene. Klager
kan imidlertid ikke se noen vilkår om dette på selskapets nettsider. Travelis har også
innrømmet at det ikke er tilgjengelig der, men at klager evt. kan motta vilkårene på e-
post dersom hun etterspør dette.

Klager har også vært i kontakt med Turkish Airlines pr. telefon. De kunne imidlertid
fortelle at de ikke kunne refundere eller avbestille klagers reise da den er bestilt via en
tredjepart. 

Klager krever refusjon av momsen hun har krav på.

Tjenesteyterne har i det vesentlige anført
Saken ble sendt for tilsvar til Travelis (registrert som RCG Travelis i nemndas register) og
Turkish Airlines. 

Travellis har ikke fremmet tilsvar i saken. 

Turkish Airlines har anført følgende: 

Passasjeren har kjøpt billetten gjennom et reisebyrå og har akseptert reisebyråets regler
og vilkår. Klager må derfor løse saken gjennom reisebyrået.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang
til å uttale seg, kan nemnda likevel treffe vedtak på grunnlag av de opplysninger som
er fremkommet tidligere i saken, jf. transportklagenemndforskriften § 5-3, tredje ledd.
Travelis har tross oppfordring unnlatt å svare nemnda.

Klager har fått beskjed om at selve billettprisen vil bli dekket av hennes
forsikringsselskap. Kravet fremsatt for vurdering av nemnda er med dette skatter og
avgifter.

Myndigheter og flyplasser pålegger flyselskap å kreve inn skatter og avgifter per reisende
passasjer. Disse skattene og avgiftene kreves bare fra flyselskapet når passasjeren faktisk
reiser. Dersom passasjeren ikke benytter seg av sin planlagte reise, har passasjeren rett
til å få refusjon av slike offentlige skatter og flyplassavgifter.

I denne saken er det tale om en avbestilling fra klager sin side. Nemnda mener derfor at
refusjonen bør gå via reisebyrået hvor reisen ble kjøpt.  I klager sin kontakt med Travelis
har hun fått beskjed om at håndteringsgebyret overstiger de refunderbare skattene
og avgiftene. Nemnda bemerker at det er reglene og vilkårene under inngåelsen av
avtalen som gjelder i en avbestillingssituasjon. Travelis har ikke fremmet tilsvar til
nemnda. Klager har anført at noen slike vilkår ikke er synlige. Nemnda kan basert på
sakens dokumenter ikke konkludere med at det foreligger grunnlag for å trekke et
håndteringsgebyr for tjenesten.  Nemnda anbefaler derfor at Travelis søker om refusjon
av refunderbare skatter og avgifter fra Turkish Airlines, og deretter refunderer videre til
klager.

Vedtak

Transportklagenemnda anbefaler at Travelis søker om refusjon av refunderbare skatter
og avgifter fra Turkish Airlines, og deretter refunderer videre til klager. Det anbefales at
Travelis ikke tar noe håndteringsgebyr for denne tjenesten.