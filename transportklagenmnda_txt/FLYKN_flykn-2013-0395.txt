Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
06.11.2013

Saksnummer
395/13F

Tjenesteyter
Widerøes Flyveselskap AS

Krav om standarderstatning grunnet kansellering.

Klager har i det vesentlige anført:

Klager skulle reise fra Trondheim til Torp den 18. april 2013 kl. 17:00 med WF487. Flyet ble
kansellert.

Klager måtte hjem til barna sine, og endte opp med å kjøpe ny billett med annet selskap til
Gardermoen, da senere fly til Torp var fullbooket. Klager har fått refundert sin ubenyttede
billett med Widerøe.

Klager krever refusjon av ny billett med Norwegian, samt refusjon av flytog til Drammen og
tog videre til Torp, til sammen kroner 2 113.

Widerøe har i det vesentlige anført:

WF487 ble kansellert som følge av teknisk feil, det vises til fremlagt teknisk rapport. Hendelsen
oppstod uforutsett og var utenfor Widerøes kontroll.

Kanselleringen er dessverre ikke kompensasjonsberettiget da uregelmessigheten oppstod på
grunn av ekstraordinære omstendigheter.

Ved kanselleringer kan passasjerene enten velge å avbryte reisen mot full refusjon, eller bli
booket om til neste ledige avgang. Klager fikk tilbud om overnatting og ombooking, men
valgte å avbryte reisen med Widerøe.

Widerøe har refundert klagers ubenyttede returbillett, men kan på grunnlag av ovennevnte
ikke imøtekomme hans krav utover dette.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

Innstillingen skyldtes i dette tilfellet feil på bagasjeromsdøren.

Saken er forelagt Luftfartstilsynet som ikke har bemerkninger til flyselskapets beskrivelse av
den tekniske feilen eller den fremlagte dokumentasjon.

Nemnda legger på bakgrunn av de foreliggende opplysninger til grunn at feilen oppsto uten
forvarsel til tross for at rutinemessig teknisk vedlikehold var gjennomført.

I den foreliggende situasjon var det etter nemndas vurdering ikke praktisk mulig å treffe tiltak
for å unngå feilen eller kanselleringen. Kanselleringen gir derfor ikke rett til erstatning etter
EU-forordningen.

Ved kansellering plikter flyselskapet å tilby omruting snarest mulig, på tilsvarende
transportvilkår, til bestemmelsesstedet, jf. forordningen artikkel 5, jf. artikkel 8. Ved
vurderingen av om flyselskapet har tilbudt omruting «snarest mulig» må man etter nemndas
vurdering foreta en helhetsvurdering av de forskjellige omrutingsalternativer med eget eller
andre selskap. Sentrale momenter i vurderingen er kostnader og fordeler/ulemper ved de
forskjellige alternativer.

Klager opplyser at Widerøe ikke kunne tilby omruting denne kvelden da senere fly var fullt.
Klager ble anbefalt å stå på venteliste. Da klager måtte hjem denne kvelden, valgte han
omruting med Norwegian.

Omruting med Norwegian til Gardermoen og transport til Torp kostet kr 2.113. Med fratrekk
av Widerøe-billetten, kr 484, ble klager påført en ekstrautgift på kr 1.629.

Dersom klager hadde fulgt Widerøes tilbud om omruting neste dag, pliktet Widerøe å tilby
klager hotellovernatting, mat og forfriskninger.

Nemnda er i dette tilfellet av den oppfatning at Widerøe kunne ha akseptert omruting med
Norwegian. En slik omruting ville koste selskapet noe mer enn omruting dagen etter med eget
selskap, men fordelene for klager ville være vesentlig større. Nemnda anbefaler etter dette at
Widerøe erstatter klagers ekstrautgifter på kr 1.629.

Vedtak:

Transportklagenemnda - fly anbefaler at klager gis en erstatning på kroner 1 629.

Vedtaket var enstemmig.