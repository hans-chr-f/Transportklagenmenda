Vedtak i Transportklagenemnda - Fly

Sammendrag

Krav om refusjon i form av penger, da CashPoints ikke kan benyttes.

Dato
16.09.2021

Saksnummer
2021-00061

Tjenesteytere
Norwegian Air Shuttle

Klager har i det vesentlige anført

Klager med reisefølge (til sammen seks personer) skulle reise fra London til Alicante med
Norwegian den 17. august 2020 (D82436), med retur den 29. august 2020 (D82439)

I mai 2020 var klager i kontakt med kundeservice for å diskutere sine alternativer
grunnet pandemien. Klager fikk beskjed om at de ikke kunne få refusjon i form av penger
ettersom de hadde kjøpt både flex- og Low-cost billetter, og at deres eneste mulighet
var å endre til CashPoints. Klager var skuffet, men anså det ikke som et problem da hun
ble fortalt at hun kunne booke flyvninger til Alicante når flyvningene for august 2021 ble
utgitt. 

Den 10. juni 2020 fikk klager en bekreftelse på kansellerte flyvninger.

Den 8. oktober 2020. Klager skulle bruke CashPoints til å booke reise, men måtte sende
mail til kundeservice da ingen flyvninger til Alicante var tilgjengelige.

Klager hadde ikke noe annet alternativ enn å motta CashPoints, ettersom ingen
flyvninger var tilgjengelige for ombooking i 2021. Da tilgjengelige flyvninger for 2021 ble
utgitt flyr ikke Norwegian lenger til klagers destinasjon. Klager krever derfor refusjon
ettersom poengene ikke kan benyttes. I januar 2021 fikk klager beskjed at de ikke hadde
rett på refusjon, da de hadde akseptert CashPoints.

Tjenesteyterne har i det vesentlige anført
Norwegian har ikke fremmet tilsvar for Transportklagenemnda. Til klager direkte har
Norwegian svart at klager ikke kan få refusjon i form av penger, da hele beløpet har blitt
refundert i form av CashPoints. Når en leverer søknad om CashPoints må en akseptere
vilkår som sier at forespørselen er bindende. Så fort det er søkt vil kostnaden for hele
bookingen for alle passasjerene bli konvertert til CashPoints. Krav om refusjon i form av
penger vil ikke bli akseptert etter krav om CashPoints er sendt inn. Norwegian påpeker
i tillegg at de forstår at tilgjengeligheten av ruter er redusert grunnet Covid-19, men at
når reiserestriksjonene mykner opp og flyselskapene kan operere mer normalt igjen, så
vil det bli mer utvalg i ruter. Norwegian håper klager da finner muligheten til å benytte
CashPoints.

Nemnda bemerker

Norwegian har ikke fremmet tilsvar i saken. Nemnda kan likevel treffe
vedtak basert på de opplysninger som er fremkommet tidligere i saken, jf.
transportklagenemndforskriften § 5-3 (3). 

EU-forordning 261/2004 gir rett til valget mellom refusjon eller omruting dersom et
fly blir innstilt, jf. artikkel 5 og 7.  En forutsetning for at forordningen skal komme til
anvendelse er at passasjeren har en bekreftet reservasjon på den aktuelle flyvningen
på tidspunktet denne blir kansellert, jf. artikkel 3 nr. 2 bokstav a jf. nr. 1. Det er slik
nemnda ser det ikke holdepunkter for at flyvningen var kansellert på tidspunktet
klager inngikk en avtale om refusjon i form av CashPoints med Norwegian (i mai 2020
ifølge klager). Flyvningen med Norwegian ble  ifølge klager først kansellert den 10. juni
2020. Forordningen vil derfor ikke komme til anvendelse, selv om Norwegian senere
kansellerte billettene. 

Når klager selv avbestilte, er det billettvilkårene som regulerer i hvilken grad klager
har krav på noen form for refusjon. Dette gjelder også der årsaken til avbestillingen
er at man ikke kan eller vil reise på grunn av covid-19. Klager hadde i henhold til
opplastet reisedokument kjøpt billetter i kategorien "Lowfare" og "Flex". Lowfare er
etter billettvilkårene ikke refunderbar. Ut fra det nemnda kan se er imidlertid Flex
refunderbar. 

Klager hadde i utgangspunktet ikke krav på noen form for refusjon av billettprisen som
utgjorde LowFare-billetten, men ble likevel tilbudt CashPoints av Norwegian. 

Nemnda mener at klager i dette tilfellet har inngått en avtale om refusjon i form av
CashPoints. At klager senere ombestemte seg grunnet rutetilbudet, gir ikke grunnlag for
å si seg løs fra avtalen. 

Når det gjelder summen som utgjorde Flex-billetten er nemnda av den oppfatning at
klager burde blitt tilbudt refusjon i form av penger for denne. Klager fikk ikke tilbudet om
dette. Norwegian har heller ikke overfor nemnda forklart hvorfor.  

Nemnda kan med dette ikke anbefale at klager får medhold i refusjon i form av penger
for delen som utgjorde LowFare-billetten. Nemnda anbefaler at Norwegian refunderer
den delen som utgjorde Flex-billetten til klager, i form av penger. CashPointsene for
denne kan da slettes.

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler ikke at klager gis medhold i refusjon av LowFare-
billetten. Nemnda anbefaler likevel at Norwegian refunderer summen som utgjør Flex-
billetten til klager, i form av penger. CashPoints for denne kan da slettes.