Vedtak i Transportklagenemnda - Fly

Sammendrag

Krav om refusjon av nye billetter grunnet forsinkelse.

Dato
11.09.2018

Saksnummer
2017-03314

Tjenesteytere
Icelandair

Klager har i det vesentlige anført

Klager med reisefølge på to skulle reise fra Reykjavik til Oslo den 20. juni 2017 kl 07.50 -
12.20 med flight FI318. Han hadde kjøpt separate billetter videre til Førde kl 15.45 med
Widerøe. 

Flyet fra Reykjavik ble forsinket og landet ikke på Gardermoen før kl 15.07. Klager mistet
sin videreforbindelse og måtte kjøpe nye billetter fra Oslo til Førde, pris kroner 1 511 per
person. 

Klager krever refusjon av nye billetter, med fratrekk av kroner 125 per billett som er
refundert på opprinnelige billetter.

Tjenesteyterne har i det vesentlige anført
Til klager har Icelandair i det vesentlige  anført:

FI318 ble forsinket 2 timer og 44 minutter. Årsak: "Turnaround time was less than
declared minimum." 

Til nemnda har Icelandair i det vesentlige  anført:

Klagers kontrakt med Icelandair endte på Gardermoen, selskapet er derfor ikke
erstatningsansvarlig for nye billetter med Widerøe.

Nemnda bemerker

Nemnda legger til grunn at klager og reisefølget på til sammen to personer, kom to timer
og 44 minutter forsinket frem til Oslo slik at de ikke rakk sin videre forbindelse til Førde.
Klager måtte kjøpe nye billetter fra Oslo til Førde. Han krever refusjon av utgiftene til nye
flybilletter.  

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Klager og følget hadde ikke kjøpt gjennomgående billetter fra Reykjavik til Førde, men
separate flybilletter for strekningen Reykjavik-Oslo hos Icelandair, og for strekningen
Oslo-Førde hos Widerøe. 

Slik nemnda ser det kan flyselskapet Icelandair bare svare for forsinkelsen på
strekningen Reykjavik-Oslo. Siden forsinkelsen på denne strekningen bare var på 2 timer
og 44 minutter, gir den ikke rett til standarderstatning. Dette er heller ikke krevd. Siden
videreforbindelsen fra Oslo var kjøpt separat hos Widerøe, plikter Icelandair heller ikke å
refundere utgiftene til nye billetter fra Oslo.

Vedtak

Transportklagenemnda - fly anbefaler ikke at klager gis medhold.