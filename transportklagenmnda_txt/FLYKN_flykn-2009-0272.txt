Vedtak i Transportklagenemnda - Fly

Sammendrag

Krav om refusjon av billettutgifter etter avbestilling.

Dato
24.03.2010

Saksnummer
272/09F

Tjenesteyter
KLM

Krav om refusjon av billettutgifter etter avbestilling.

Klager har i det vesentlige anført:

Klager avbestilte en reise med KLM i september 2009 og ble da forespeilet refundering av
beløpet for billetten over telefonen, noe som viste seg ikke å stemme. Klager sendte en klage
til KLM på grunnlag av at han ikke ville ha avbestilt billetten dersom han ikke hadde blitt
forespeilet at beløpet ville bli refundert.

Klager fikk tilbakemelding på klagen med at han ville få refundert ca kr 1.755.

Dette viste seg ikke å stemme, han fikk kun refundert kr 645. Mens det ifølge klagers billett
står klart at skatter og avgifter utgjør kr 2.291.

Klagers telefonsamtaler med KLM er registrert og slettes etter ca 1 uke, klager har forespurt
om å få kopi av samtalene, men dette er avslått.

Klager ber om å få refundert billettenes fulle kostnad kr 6.266.

KLM har i det vesentlige anført:

Den aktuelle billett kan verken endres eller refunderes. Ved avbestilling vil flyavgifter
bli refundert. Klager ble refundert DKK 645 som er skatter minus et gebyr på NOK 10.
Bensintillegget er en del av billettprisen, og refunderes ikke.

Nemnda bemerker:

Det fremgår av klagen til KLM av 8. september 2009 at klager ved sin første kontakt med
KLM fikk opplyst at den billettypen klager hadde ikke ville bli refundert ved avbestilling. Dette
fremkommer også av klagers billett. Klager forventet et slikt svar.

Det er uklart for nemnda hva som ble sagt i samtale nr to, der kundebehandler ifølge klager
skal ha gitt uttrykk for at det gjøres unntak «for personlige tragedier». Nemnda kan ikke se
bort fra at det her oppsto en misforståelse. På bakgrunn av den klare tilbakemelding i samtale
nr én, opplysningene på klagers billett samt KLMs regler om denne type billetter, er nemnda
av den oppfatning at klager ved avbestillingen ikke hadde grunn til å kunne gå ut fra at han
ville få refundert billettutgiftene. Nemnda finner heller ikke sannsynliggjort at KLM kan lastes
for den eventuelle misforståelsen.

Myndigheter og flyplasser pålegger flyselskap å kreve inn skatter og avgifter per reisende
passasjer. Disse skattene og avgiftene kreves bare fra flyselskapet når passasjeren faktisk
velger å reise. Dersom klager velger å ikke benytte seg av sin planlagte reise, har klager rett til
å få refundert slike offentlige skatter og flyplassavgifter.

Når flyselskapet inkluderer andre kostnader enn offentlige skatter og flypassavgifter i det man
oppgir som «skatter og avgifter» på billetten, vil det være svært vanskelig for klager å forstå
hvor mye man har krav på å få tilbakebetalt fra flyselskapet dersom man ikke reiser.

EU forordning 1008/2008 artikkel 23 stiller krav om at offentlige skatter og flyplassavgifter
klart må skilles fra andre kostnader når disse legges til flyprisen. IATA har i sin liste over
skatter og avgifter definert hvordan de ulike begreper som beskriver dette skal forstås. Med
utgangspunkt i forordningen og definisjonene i IATAS liste, burde man med fordel kun brukt
begrepene skatter og avgifter om offentlige skatter og flyplassavgifter som passasjerer kan
kreve refundert dersom ikke reisen gjennomføres.

Klager har rett til refusjon av offentlige skatter og avgifter som ikke påløper med fradrag av et
administrasjonsgebyr. På bakgrunn av de foreliggende opplysninger legger nemnda til grunn
at det utgjør DKK 645. Beløpet er tilbakebetalt.

Nemnda finner etter dette ikke å kunne anbefale at klager gis medhold.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, leder

Elise Korsvik, Forbrukerrådet

Sverre Åril, Forbrukerombudet

Olav Grøttland, SAS

Janne G. Soløy, Widerøe's Flyveselskap AS