Vedtak i Transportklagenemnda
- Kollektivreiser

Sammendrag

Krav om refusjon av kilometergodtgjørelse / at Ruter oppfyller sine forpliktelser

Dato
03.04.2020

Saksnummer
2020-00223

Tjenesteytere
Ruter

Klager har i det vesentlige anført

Klager har sendt inn søknad til Ruter om refusjon av kilometergodtgjørelse for en reise
den 26. november 2019. Klager forklarer følgende hendelsesforløp: Ifølge ruteplanen var
avgang kl. 07:79 med ankomst kl. 08:23. Linje 23 går kl. 08:07 og er på Lysaker kl. 08:31.
Linje 160 går kl. 08:49 og er på Høvik kl. 08:56. Total forsinkelse: 33 minutter. Klager
anfører at Ruters reisegaranti sier at de skal betale når forsinkelsen overstiger 20 min. 

Klagers krever er at Ruter oppfyller sine forpliktelser.

Tjenesteyterne har i det vesentlige anført
Klager har sendt inn krav om kompensasjon for bruk av bil. Ifølge Ruters reisegaranti
kan man benytte drosje, egen bil (kilometergodtgjørelse) eller annen alternativ
kollektivtransport dersom forsinkelsen fører til at man kommer mer enn 20 minutter for
sent frem. 

Klager har i Ruter sitt kontaktskjema krysset av for at han ønsker refusjon for bruk av
egen bil. Han har ført opp 12 kilometer og reise fra Berg til Lysaker Bru. 

I henvendelsen har klager lagt ved følgende opplysninger. Ifølge ruteplanen var avgang
kl. 07:79 med ankomst kl. 08:23. Linje 23 går kl. 08:07 og er på Lysaker kl. 08:31. Linje
160 går kl. 08:49 og er på Høvik kl. 08:56. Total forsinkelse: 33 minutter. Ut ifra disse
opplysningene tolker Ruter det slik at klager reiste med disse bussene, og derfor ikke har
rett på kompensasjon for bruk av egen bil. 

Ruter legger til at når det gjelder reisekortet klager har sendt inn gjelder det egne
refusjonsregler for dette. 

På bakgrunn av det ovennevnte avvises krav om kompensasjon for bruk av bil.

Nemnda bemerker

Saken gjelder refusjon for kilometergodtgjørelse for bruk av egen bil med bakgrunn i
forsinkelse på mer enn 20 minutter. 

Ut fra de opplysningene klager har fremsatt, fremstår det som at klager benyttet
busslinjene, og således ikke brukte egen bil eller annet erstatningstransportmiddel. Det
er således ikke grunnlag for refusjon til bruk av egen bil, når dette ikke er benyttet.

Vedtak

Transportklagenemnda for kollektivtransport finner ikke å kunne anbefale at klager gis
medhold.