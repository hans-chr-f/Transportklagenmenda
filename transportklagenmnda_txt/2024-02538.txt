Vedtak i Pakkereisenemnda

Sammendrag

Krav om full refusjon av reisens pris grunnet hotellstandard og manglende rengjøring.

Dato
07.11.2024

Saksnummer
2024-02423

Tjenesteytere
Ving Norge AS

Klager har i det vesentlige anført

Klagen gjelder en pakkereise for to personer med innkvartering i en 1-romsleilighet på
Hotel Begonville Side, Side, Tyrkia i perioden 15.06.2024 - 29.06.2024. Totalpris 15 680
kroner.

Klager var ikke fornøyd med:
- Hotellstandarden generelt
- Feil type rom / leilighet
- Manglende rengjøring
- Hotell

Ved ankomst sent på natten var det kun en person i resepsjonen noe som førte til at
klager måtte vente i to timer før de fikk tildelt rom. 

Lakenet var skittent, det var flere insekter i taket nær døren og vasken fungerte kun med
kaldt vann. Klager varslet resepsjonen om problemene, men fikk bare beskjed om at de
skulle bli sjekket ut, uten noen forbedring. 

Videre opplevde de flere strømbrudd i leiligheten, noe som førte til at de ved fire
anledninger måtte kaste mat de hadde lagret i kjøleskapet. Etter det femte strømbruddet
fikk klager flytte til den nyere delen av hotellet. Til tross for at ting fungerte bedre i det
nye rommet, var rengjøringen dårligere. Klager fant bremsespor i toalettet og småskitt
flere steder. Det var også 3 - 4 dager det ikke ble vasket. Verandaen ble aldri rengjort til
tross for at klager gjentatte ganger påpekte dette ovenfor resepsjonen. 

Klager kontaktet Ving verten på stedet. De ble enige om at klager kunne sende inn en
klage da klager fortalte at han var bekymret for at oppholdet bare ville bli verre. Ving-
verten viste full forståelse for dette.

Klagers krav: 15 680 kroner + fly til Oslo fra Tromsø med SAS 2 000 kroner; totalt 17 680
kroner.

Det vises for øvrig til korrespondanse fra klager.

Tjenesteyterne har i det vesentlige anført
Klager bestilte reise til Hotel Begonville Side, Tyrkia for 2 voksne fra 15.06.2024 -
26.06.2024; https://www.ving.no/tyrkia/antalya-omradet/side/begonville-side
Totalpris for reisen inkludert tilvalg var 15 680 kroner.

Ving har valgt å gi Begonville Side 3 bølger. På Vings nettside ving.no er Begonville
Side beskrevet som et eldre leilighetshotell, bygget i 1998 og renovert i 2018. Litt slitte
leiligheter av ulik størrelse og standard.

Den 2. juli 2024 mottok Ving en reklamasjon fra klager der det er oppgitt at han var i
kontakt med Ving i løpet av ferien, men at han ikke husker hvilken dag. Klager skriver
at han og Ving verten ble enige om at han skulle sende en klage i etterkant av ferien da
klager var redd ferien kom til å bli enda verre dersom han hadde klaget der og da. Så
snart Ving mottok henvendelsen tok de kontakt med sine representanter på reisemålet
da det ikke var registrert noen henvendelse fra klager. De kunne bekrefte at de ikke
hadde mottatt noen henvendelser fra klager i løpet av ferien. Ved kontakt med gjestene
på reisemålene benytter Ving et internt loggføringssystem for å dokumentere det som
blir sagt slik at de har mulighet til å sjekke dette for å dokumentere henvendelser fra sine
gjester, feil og mangler og håndtering av disse.

Vings avslag er begrunnet i at de ikke kan se at klager har vært i kontakt med Vings
personale på reisemålet som anvist slik at de har fått anledning til å avhjelpe forholdene.
Ving sender kontaktinformasjon via e-post 3 dager før avreise, i tillegg til en SMS ved
ankomst. Informasjon finnes også under viktig informasjon på reisebekreftelse/billett. 

Den 10. juli 2024 mottok Ving tilbakemelding fra klager der han fastholder at han hadde
vært i kontakt med Vings personale, en ung mann med mørkt hår. Ving tok derfor igjen
kontakt med reisemålet med denne tilleggsinformasjonen. Det er to menn som kan
passe til beskrivelsen, begge bekrefter igjen at klager ikke har vært i kontakt med noen
av dem. Alle Vings reiseledere har tilgang til bærbar PC i serviceøyemed for å notere i
den enkelte gjests log og for videre løsning av henvendelser fra Vings gjester. Venter
man til man kommer hjem med å klage eller påpeke mangler, får ikke Ving mulighet til
å rette opp feil og mangler og det vil innvirke på en eventuell rett til kompensasjon for
forholdene etter hjemkomst. Dette er informasjon Vings representanter på reisemålet er
godt kjent med.

På bakgrunn av ovennevnte fastholder Ving sitt avslag. Ving anser at alle nevnte forhold
kunne ha blitt løst om de hadde fått anledning til å hjelpe og rette opp eventuelle feil og
mangler mens klager var på ferie.

Det vises for øvrig til korrespondanse fra Ving Norge AS.

Nemnda bemerker

Klagen gjelder en pakkereise for to personer med innkvartering i en 1-romsleilighet på
Hotel Begonville Side, Side, Tyrkia i perioden 15.06.2024 - 29.06.2024. Totalpris 15 680
kroner.

Klagen gjelder mangelfull rengjøring og dårligere standard enn forventet, samt
strømbrudd mm. 

Det er omtvistet hvorvidt klager reklamerte på stedet ovenfor en representant fra Ving.
Dette er bestridt av Ving og er begrunnelsen for at de ikke har utbetalt prisavslag. Etter
nemndas vurdering er de påberopte forhold av en slik art at disse ville blitt avhjulpet på
stedet. Det fremstår derfor som usannsynlig at Vings representant ville svare at dette får
man ta tak i etter ferien. Dette vil være i strid med Vings servicetilbud. Nemnda legger
derfor til grunn at det ikke er reklamert på stedet og det får også betydning for nemndas
vurdering av det eventuelle avviket etter pakkereiseloven § 25. Nemnda anbefaler derfor
at klager ikke gis medhold.

Vedtak

Klager gis ikke medhold.