Vedtak i Transportklagenemnda
- Kollektivreiser

Sammendrag

Krav om frafall av kontrollgebyr

Dato
20.01.2021

Saksnummer
2020-03188

Tjenesteytere
AtB AS

Klager har i det vesentlige anført

Den 16. september 2020 ble klager ilagt gebyr på bussen fordi kontrollørene mente hun
hadde kjøpt billett for sent. Klager har forklart at hun har lite 4G, og derfor skrur av 4G
til hun trenger å bruke 4G. Det fører til at det tar litt lenger tid å kjøpe en billett. Ved
påstigning på bussen skrudde klager på 4G og gikk inn på billettappen. Klager så da at
hun måtte kjøpe ny billett. Hun kjøpte billett, men forklarer at ettersom betalingen går
gjennom telefonregningen, fremfor direkte fra et bankkort, tar betalingen noen sekunder
lenger tid. Klager viser til at det er urettferdig å bli belastet med gebyr på kr 900, samt at
hun alltid kjøper periodebillett.

Klager krever at gebyret frafalles.

Tjenesteyterne har i det vesentlige anført
AtB viser til at kontrollen ble gjennomført på linje 3 den 16. september 2020 kl. 11:13. AtB
informerer om at linje 3 er en metrobuss, slik at alle billetter ved reise på metrolinjer må
kjøpes før påstigning.

AtB viser videre til bruksvilkårene for Mobillett, hvor det fremgår at Mobillett og SMS-
billett skal kjøpes før man går om bord i bussen.
Ved kontroll sjekker kontrollørene sin synkroniserte klokke i det bussen kjører inn til
holdeplassen og det er dette tidspunktet billetten vil bli vurdert ut ifra.
Klager har forklart at hun skrur på 4G og starter kjøpsprosessen ved påstigning, noe
som strider mot bruksvilkårene for Mobillett, da billettkjøp skal være gjennomført før
påstigning.

AtB viser til at i dette tilfelle er tidsstempelet for kjøp av billett kl. 11:13. Ved å se på
bussens faktiske passeringstider i henhold til sanntidsinformasjonen, ankom linje 3
holdeplassen Hospitalkirka kl. 11:12:29, før bussen lukket dørene og kjørte videre kl.
11:12:54. Denne informasjonen stemmer med både klagers og kontrollørens forklaring.

AtB påpeker at det er den reisendes ansvar å påse at man til enhver tid har gyldig billett
før man går om bord.

AtB ser ingen grunn til å frafalle gebyret.

Nemnda bemerker

Klager ble ilagt gebyr den 16. september 2020 fordi hun hadde kjøpt billett for sent.

Det følger av AtBs transportvedtekter pkt. 3 a og b at det er den reisendes ansvar å ha
gyldig betalingsmiddel og å ha gyldig billett ved påstigning. Av transportvedtektenes pkt.
6.2 følger det at det skal ilegges tilleggsavgift dersom den reisende ikke kan vise gyldig
billett. Bestemmelsen er objektiv. Gebyr kan således ilegges selv om passasjeren ikke har
opptrådt klanderverdig.

Klager har forklart at hun skrudde på 4G ved påstigning og deretter begynte
kjøpsprosessen. Nemnda er av den oppfatning at klager har kjøpt billetten for sent, da
billetten i henhold til AtBs transportvedtekter skal være gyldig ved påstigning. Det vil
derfor være for sent å starte kjøpsprosessen ved påstigning. Nemnda har forståelse for
at reaksjonen med gebyr kan virke streng, men av hensyn til reiseforetakenes virksomhet
er det nødvendig med en konsekvent praksis.

Vedtak

Transportklagenemnda - Kollektiv finner ikke grunnlag for å kunne anbefale at klager gis
medhold.