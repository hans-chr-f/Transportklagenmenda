Vedtak i Transportklagenemnda
- Kollektivreiser

Sammendrag

Manglende informasjon/service før reisen

Dato
22.08.2017

Saksnummer
2017-01086

Tjenesteytere
NSB AS

Klager har i det vesentlige anført

21. februar ønsket klager å bestille en miniprisbillett til kr 249,- på NSBs nettsider for
avreise 21. mai. Klager har fått beskjed at det først er mulig å bestille billetter til en
avgang 90 dager før avreise. På NSBs nettsider er det derfor en sperre, slik at man ikke
kan velge dato lenger frem enn 89 dager. Imidlertid, kan man velge en tidligere dato og
på resultatsiden velge "senere avganger" og dermed få opp avganger mer enn 90 dager
til avreise. Dette mener klager er en brist på NSBs nettsider, og krever derfor refusjon på
mellomlegget mellom billetten han ble tvunget til å kjøpe og miniprisen til kr. 249,- 

Klager krever mellomlegget mellom 399,- og 249,- refundert.

Tjenesteyterne har i det vesentlige anført
Klager bestilte 21. februar billett med NSB fra Trondheim til Oslo med tog nr. 64 - den 21.
mai kl. 0810. 

Ordinær pris for denne strekningen er kr. 965,-. Klager er slik vi ser det kvalifisert for
honnørrabatt og får 50 prosent reduksjon på ordinær pris. En billett kjøpt til ordinær pris
er fleksibel ved at de kan avbestilles og refunderes før avreise. 

Klager har ved bestilling valgt "minipris" og betalte kr. 399,-. Klager valgte i tillegg plass
i Komfort vogn og betalte kr 90,- for det. Betalt grunnpris er imidlertid 399,- som da er
vesentlig under ordinær pris. Ulempen med en slik billett er at det ikke gis refusjon ved
avbestilling.  

Den laveste prisen NSB tilbyr på denne strekningen er kr. 249,- . Det betyr imidlertid ikke
at denne prisen er tilgjengelig på tog 64 den 21. mai når klager bestilte - eller senere.
NSB har ikke markedsført at de har billetter til kr. 249,- til tog 64 21. mai. NSB kan heller
ikke se at klagers vedlegg vedrørende simulert reservasjon for 28. mai - burde vært skapt
forventning om at tog 64 den 21. mai  skulle ha billetter til kr. 249,- på det tidspunktet
klager bestilte. 

Det var ingen feil på NSBs nettsider/reservasjonssystem som var årsak til at klager ikke
ble tilbudt en billett til kr. 249,-. Da klager reserverte plass tilbød NSB den laveste pris
som var lagt ut på dette tidspunktet, og det ble inngått en avtale om transport til avtalt
pris. NSB tilbyr for øvrig 4 timer angrefrist på kjøp. 

I ettertid av den inngåtte avtalte kan billettprisen på tog 64 den 21. mai gå både
opp og ned i løpet av de 90 dager avgangen ligger ute for salg. Fastsetting av antall
miniprisbilletter og prisen på disse er styrt etter normale forretningsmessige prinsipper
" tilbud og etterspørsel" slik andre tjenesteleverandører som f.eks. flyselskap, hotell  mv
gjør det. 

Dersom man reserverer plass tidlig og prisen på et senere tidspunkt går ned, så tilbyr
NSB ingen refusjon på differansen. Skulle så være tilfelle kunne ingen næringsdrivende
ha kampanjer eller justere prisene etter etterspørsel. NSB tilbyr ikke til enhver tid
billetter til kr. 249,- på alle avganger på alle dager. 

Verken prisøkning eller prisreduksjoner har tilbakevirkende kraft på allerede betalte
billetter, og NSB kan ikke tilby klager noen reduksjon i pris.

Nemnda bemerker

Klager ønsket den 21. februar 2017 å kjøpe en miniprisbillett til 249 kroner, men måtte
betale 399 kroner. Han hevder at det er svakhet ved NSBs nettsider og krever differansen
refundert. 

Nemnda viser til at det på NSBs nettsider er gitt generell informasjon om
miniprisbilletter. Det sies blant annet at det legges ut mange miniprisbilletter, men at det
til den enkelte reise kan være få eller ingen billetter og at prisene kan variere.

Nemnda kan ikke se at NSB har gitt noe løfte om minste minipris på enhver reise selv
om billetten bestilles så tidlig som mulig. Nemnda er enig i at det er uheldig at systemet
med 90 dagers begrensning kan omgås, men dette gir ikke noe grunnlag for å anbefale
refusjon til klager. 

Klager har ved kjøpet vært klar over hvilken pris han måtte betale og han fikk også en
billett til redusert pris, men noe høyere enn forventet. Det vises til redegjørelsen fra NSB.

Nemnda kan ikke se at det er grunnlag for å anbefale at differansen mellom billettene
refunderes.

Vedtak

Transportklagenemnda Kollektivtransport finner ikke å kunne anbefale at klager gis
medhold. 

Vedtaket er enstemmig.