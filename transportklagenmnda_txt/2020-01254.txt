Vedtak i Transportklagenemnda - Fly

Sammendrag

Krav om refusjon av opprinnelig flybillett, ny flybillett, oppgradering
av ny flybillett, ilagt håndbagasjegebyr og utgifter til tog til
og fra flyplassen. Klager ble nektet å reise med flyvningen.

Dato
14.01.2021

Saksnummer
2020-01254

Tjenesteytere
Norwegian Air Shuttle

Klager har i det vesentlige anført

Klager skulle reise med DY7201 fra Oslo til Bangkok den 4. desember 2019. Ved
ombordstigning ble passasjerenes håndbagasje veid, og klagers håndbagasje viste seg å
veie 16 kilo og således mer enn tillatt vekt. Klager ba om å få fjerne tax-free-varene hun
hadde kjøpt fra bagasjen, og etter at hun hadde fjernet dette, viste vekten 14 kilo. Hun
ble dermed ilagt et håndbagasjegebyr på 750 kroner, som hun betalte.

Klager følte seg dårlig behandlet og ville sende inn en klage til Norwegian på bakgrunn av
den negative opplevelsen. Hun ba derfor om å få vite navnene på representantene ved
gaten, og hun tok også et bilde av dem. Dette førte til en konfrontasjon mellom klager og
en av representantene, og klager fikk beskjed om at hun ikke fikk være med flyvningen.
Hun måtte vente på at to vektere kom og hentet henne.

Klager anfører at hun allerede var nervøs før den lange flyvningen til Bangkok, og den
ubehagelige opplevelsen førte ikke bare til økonomiske tap, men også enda mer stress
for henne. Hun tilbakeviser Norwegians anførsler om at hun oppførte seg truende og
ufint. Det vises til klagers øvrige anførsler i fremlagt brev.

Klager krever refusjon av den opprinnelige flybilletten til Bangkok på 6179 kroner,
håndbagasjegebyret på 750 kroner, utgifter til tog til og fra flyplassen på 188 kroner, den
nye flybilletten til Bangkok for reise dagen etter på 4143 kroner og oppgradering av den
nye flybilletten på 931,34 kroner.

Tjenesteyterne har i det vesentlige anført
Klager krever refusjon av ekstra utgifter som følge av nektet ombordstigning (ny billett
med Thai Airways), refusjon av den ubrukte billetten og transport til og fra flyplassen.

Flyvningen DY7201 den 4. desember 2019 ble utført av flymaskinen LNLNK. 301
passasjerer fløy med denne flyvningen, mens flyet har plass til 344 passasjerer. Det var
altså ikke snakk om noen overbooking.

I henhold til informasjon fra Norwegians personale på Oslo lufthavn utviste klager en
større grad av verbal aggresjon enn det som er normalt. Interne rapporter viser at klager
oppførte seg truende og derfor ble nektet befordring.

I henhold til artikkel 9.1.2 e) i Norwegians generelle befordrigsvilkår, som er å finne på
Norwegians nettsider, har Norwegian anledning til å nekte å frakte en passasjer dersom
vedkommendes oppførsel forstyrrer andre passasjerer eller besetningen.

I Norwegians Ground Operations Manual star det følgende i artikkel 12.1.1:
«Unruly or disruptive behaviour is described as a behaviour which may or can be 
interpreted as dangerous or threatening and can, as a consequence, be a danger 
to the safety of staff and fellow passengers. 
A passenger is considered unruly when he/she: 
• Objects to the instructions and rules given by a ground staff member 
• Causes discomfort to other passengers 
• Endangers the safety of the aircraft or its occupants»

Videre star det følgende i artikkel 12.1.5:
«The handling agent (Gate Manager) or the Commander has the right to refuse
transportation of unruly or possible unruly passengers, inadmissible passengers,
deportees or persons in custody, if their carriage poses any risk to the aircraft or its
occupants, or will cause unpleasant situations for other passengers.»

Da avgjørelsen i dette tilfellet ble foretatt av personalet og basert på den forstyrrende
atferden, anser Norwegian at avgjørelsen var i tråd med selskapets interne retningslinjer.
Som følge av dette kan ikke Norwegian imøtekomme klagers krav om refusjon av
utgifter.

Nemnda bemerker

Klager fikk ikke reise med flyvningen hun hadde reservasjon på.  
Norwegian har forklart at dette skyldes aggressiv verbal atferd fra klagers side, mens
klager har bestridt at det var grunnlag for å nekte henne å reise med flyvningen.

Det følger av EU -forordning 261/04 artikkel 2 bokstav j at «nektet ombordstigning»
innebærer avvisning av passasjerer på
en flyging, selv om de har møtt til innsjekking på de
vilkår som er fastsatt i artikkel 3 nr. 2. Det er gjort unntak for de tilfeller det er "rimelig
grunn til avvisningen, f.eks. av helse- eller
sikkerhetsmessige årsaker eller fordi reisedokumentene er
utilstrekkelige."

Klager hadde reservasjon til flyvningen DY7201 og hun møtte til innsjekk i tide. Det
avgjørende for om er derfor om Norwegian hadde "rimelig grunn" til å avvise klager. 

Hva som eksakt skjedde og hvilke ord som ble utvekslet mellom klager og
representantene ved gaten, er et bevisspørsmål som vanskelig kan klarlegges under
saksbehandlingen i nemnda. Nemnda kan derfor ikke ta stilling til om Norwegian
hadde rimelig grunnlag for å nekte klager ombordstigning. Saken avvises, jf.
transportklagenemndforskriften § 6-2 bokstav d.

Nemnda bemerker imidlertid at siden klager ikke fløy med DY7201, er det ikke grunnlag
for å beholde det ilagte håndbagasjegebyret. Dette anbefales dermed refundert dersom
det ikke allerede er blitt tilbakebetalt.

Vedtak

Transportklagenemnda - fly anbefaler at Norwegian refunderer det ilagte
håndbagasjegebyret på 750 kroner. For øvrig avvises saken.