Vedtak i Pakkereisenemnda

Sammendrag

Krav om refusjon av depositum ved kansellert reise.

Dato
17.12.2021

Saksnummer
2021-01240

Tjenesteytere
Route66USA Info AS

Klager har i det vesentlige anført

Klagen gjelder en pakkereise for to personer som skulle delta på en gruppereise med
"Tour Leader" fra Chicago til Los Angeles med Mustang cabriolet i perioden 08.05.2021 -
26.05.2021. Innbetalt depositum på 8 000 kroner.

Klagers advokat mener reisearrangøren har pålagt klager å utsette reisen til 2022.
Advokaten har anført at det ikke finnes noe, hverken i tjenesteyters vilkår eller i
pakkereiseloven som hjemler muligheten til å pålegge reisende å utsette turen med så
mye som et helt år. At man har anledning til å endre utreisedato med et par dager er
innfortolket avtalt, men ikke endringer utover dette. 

Klagers advokat viser til tjenesteyters egne reisevilkår hvor det står:
"Avlysning eller utsettelse av gruppereiser
En reise kan avlyses dersom det ikke melder seg nok antall deltakere til våre reiser.
Det samme kan skje dersom andre avgjørende grunner oppstår til at reisen ikke kan
gjennomføres. Påmeldte får da tilbud om å flytte reisen til et annet tidspunkt."
Klagers advokat anfører at reisende dermed kan få tilbud om å reise et annet tidspunkt,
men de kan på ingen måte pålegges dette. At reisen ikke ble gjennomført i 2021 er
tilsvarende en avlysning. 

Klagers advokat skriver at klager først hørte noe fra tjenesteyter vedrørende reisen
den 27. juni 2021. Klager skulle selvfølgelig hørt fra tjenesteyter i god tid før planlagt
avreisedato, noe reisearrangøren må bære risikoen for.

Klager har krav på å få tilbakebetalt sitt depositum som ble betalt 29.07.2019.
Den ekstraordinære situasjonen vi befinner oss i hjemler også tilbakebetaling av
depositumet. Det vises til alminnelige vilkår for pakkereiser, jf. punkt 5.1, hvor det
står at «uunngåelige eller ekstraordinære omstendigheter …. Som farlige smittsomme
sykdommer…. som vil påvirke gjennomføringen av pakkereisen» kan hjemle
tilbakebetaling.

Klager kjøpte reisen før koronasituasjonen var et faktum. Det er videre klart at reisen er
avlyst. Dette underbygger hans tilbakebetalingskrav.

Klagers krav: Refusjon av depositumet på 8 000 kroner for reisen som aldri ble
gjennomført. 

Klager har ikke søkt om dekning/erstatning fra andre.

Det vises for øvrig til korrespondanse fra klager.

Tjenesteyterne har i det vesentlige anført
Den 27.06.2021 mottar klagers advokat en e-post fra Route 66 International: 
"Rett rettssubjekt i denne saken er Route 66 Club Limited med organisasjonsnummer
916 263 260.
Ingen reiser er kansellert av reiseoperatør.
I henhold til selskapets betingelser går depositum tapt når de selv avbooker.
De reisende har blitt tilbudt å flytte sin reise til 2022 når Koronapandemien er over, noe
som andre denne turen har akseptert."

I tilsvaret til nemnda fremgår følgende:
"Viser til saksnummer 2021-01240. Denne bestrides i sin helhet. De andre kundene har
fått dekket dette tapet av sin reiseforsikring ettersom pandemien er årsaken til at kunder
har avbooket.

I dette tilfellet har også kunden betalt inn til The Route 66 Club. Dette firmaet er nedlagt.

Hele situasjonen skyldes pandemien og vi oppfordrer kunden til å presse på sitt
forsikringsselskap for å få reiseforsikringen til å dekke tapet, slik forsikringsselskapene
lover at de skal gjøre på sine egne nettsider. 95 % av alle forsikringsselskap har nå dekket
dette for sine kunder."

Det vises for øvrig til korrespondanse fra Route66USA Info AS.

Nemnda bemerker

Klagen gjelder en pakkereise for to personer som skulle delta på en gruppereise med
"Tour Leader" fra Chicago til Los Angeles med Mustang cabriolet i perioden 08.05.2021 -
26.05.2021. Innbetalt depositum på 8 000 kroner.

Klagers krav: Refusjon av depositumet på 8 000 kroner for reisen som aldri ble
gjennomført.

Det mest sannsynlige faktum i denne saken er at reisen ble kansellert av tjenesteyter
i forkant av reisen. Det vises i den forbindelse til e-post fra kunden til tjenesteyter
den 14.05.2021 hvor det fremkommer at reisen ikke ble noe av. Dette skyldes mest
sannsynlig Covid-19 pandemien og reiserestriksjoner til USA. Det naturlige i en slik
situasjon er at reisen ble kansellert etter pakkereiseloven § 23 andre ledd og at innbetalt
beløp blir refundert kunden i medhold av pakkereiseloven § 23. Klagers krav om refusjon
av innbetalt beløp fører dermed frem.

Tjenesteyter har anført at kravet er rettet mot feil rettssubjekt. Det er vist til at kravet må
rettes til The Route 66 Club som er et selskap som ble avviklet 12.05.2020. Slik nemnda
vurderer det er avtaleinngåelsen med Route 66 USA, og betaling har skjedd til The Route
66 Club. Uavhengig av dette følger det av pakkereiseloven § 37 at formidleren skal
oppfylle kravene til arrangører i kapittel 5 og 8, med mindre formidleren dokumenterer
at arrangøren selv oppfyller kravene. Pakkereiseloven § 37 gjelder for formidlerens
forpliktelser særlig hvor arrangøren er etablert utenfor EØS området, altså USA. 

Klagers krav om refusjon av 8 000 kroner fører dermed frem, med tillegg av lovens
forsinkelsesrenter fra 14 dager etter kanselleringstidspunktet som i dette tilfellet må
være avreisetidspunktet 08.05.2021. Nemnda anbefaler at utbetalingen skjer innen 14
dager fra mottagelse av vedtaket.

Vedtak

Pakkereisenemnda anbefaler at klager gis medhold.