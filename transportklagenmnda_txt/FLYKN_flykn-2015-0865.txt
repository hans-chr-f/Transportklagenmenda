Vedtak i Transportklagenemnda - Fly

Sammendrag

Krav om erstatning grunnet forsinkelse.

Dato
15.04.2016

Saksnummer
0865/15F

Tjenesteyter
Ryanair

Klager har i det vesentlige anført:

Klager skulle reise fra Haugesund til London den 6. april 2015 kl. 10:55 med FR2255. Klager
hadde forhåndsbestilt togbilletter videre til Durham med avgang kl. 13:27. FR2255 ble
forsinket slik at klager mistet sin videreforbindelse med tog. Hun måtte kjøpe nye togbilletter,
og fikk utgifter til mat om bord på flyet (EUR39.50) og på toget (GBP30,50), dette blir til
sammen GBP 61.43.

Klager krever refusjon av nye togbilletter GBP 148,25, samt mat og drikke

GBP 61,43. Videre krever hun refusjon av porto GBP 13,04. Totalt krav GBP 222,72.

Det vises for øvrig til klagers brev.

Ryanair har i det vesentlige anført:

FR2255 ble forsinket grunnet omdirigering av fly som følge av dårlige vær i Haugesund, det
vises til fremlagt dokumentasjon.

Hendelsen er ikke kompensasjonsberettiget i henhold til EU-forordning 261/2004 da årsaken
var ekstraordinære omstendigheter utenfor Ryanairs kontroll.

Ryanair står ikke ansvarlig for forhåndsbetalte utgifter som oppstod etter at klager har
ankommet endelig destinasjon.

Klager har fremlagt kvitteringer for mat for til sammen 70 euro. Dette tilsvarer GBP 51.

Ryanair har refundert GBP 51 for mat og drikke, men kan ikke imøtekomme kravet utover
dette.

Det vises for øvrig til Ryanairs brev.

Nemnda bemerker:

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda legger på bakgrunn av de foreliggende opplysninger til grunn at forsinkelsen skyldtes
vanskelige værforhold i Haugesund. Nemnda er av den oppfatning at dette er å anse som
en ekstraordinær omstendighet i forordningens forstand. Nemnda finner videre godtgjort at
forsinkelsen ikke kunne vært unngått selv om alle rimelige tiltak var truffet. Forsinkelsen gir
etter dette ikke rett til standarderstatning, Det er heller ikke krevet.

Klager kom forsinket frem til London og rakk ikke toget til Durham. Hun ble påført utgifter til
nye billetter samt mat på toget.

Anvendelsen av EU-forordningen berører ikke en passasjers rett til erstatning på annet
grunnlag.

Ryanair er i henhold til luftfartsloven § 10-20 /Montrealkonvensjonen artikkel 19 ansvarlig for
tap som følge av forsinkelse, med mindre selskapet godtgjør at det har tatt alle forholdsregler
som med rimelighet kan kreves for å unngå tapet, eller dette ikke har vært mulig for dem.

Nemnda er av den oppfatning at Ryanair i dette tilfellet ikke hadde mulighet til å
unngå forsinkelsen. Forsinkelsen gir således ikke rett til erstatning etter luftfartsloven /
Montrealkonvensjonen.

Ryanair har refundert GBP 51 for mat og drikke. Nemnda kan ikke se at det er grunnlag for
refusjon ut over dette.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.