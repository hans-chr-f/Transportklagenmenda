Vedtak i Pakkereisenemnda

Sammendrag

Saken gjelder hotellstandard, Hurghada, Egypt.

Dato
21.05.2013

Saksnummer
267/12

Tjenesteyter
Star Tour AS

Sakens dokumenter ble lagt frem.

Klager: X

Turarrangør: Star Tour AS

Antall reisende: 6

Reisens pris: kr 67.000,-

Saken gjelder:

Saken gjelder hotellstandard, Hurghada, Egypt.

Klager anfører at det første de fikk beskjed om av Star Tours guide da de ankom
hotellet, var at 8 av 10 gjester pleide å bli syke og at de derfor straks måtte oppsøke
hotellets lege hvis de ble syke. Det ble de - 5 av de 6 i reisefølget ble syke i flere dager og
måtte ha intravenøs behandling, sprøyte og antibiotika.

I denne perioden kunne de ikke benytte seg av all inklusive. Det burde ha vært gitt info om
dette på forhånd.

De hadde betalt for 1 liter vann på rommet hver dag. Det fikk de bare i 6 av 14 dager.
Stranden ved hotellet var også ekstremt dårlig og lignet ikke på bildene.

Det var ikke mulig å bade der. Klager krever 50 % av reisens pris.

Star Tour henviser til at bakteriefloraen er annerledes enn i Norge og derfor gir guidene
informasjon på informasjonsmøtene om dette fordi de opplever at enkelte gjester ikke
oppsøker lege når de får magesyke. Som turoperatør er de ikke ansvarlig verken for at
kunden har blitt syk eller for at de ikke ble forhåndsinformert om annen bakterieflora
i utlandet. Star Tour har tilbudt kompensasjon for manglende vann med kr.1.500,- per
bestilling eller alternativt reisegavekort på kr.2.000,-.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for prisavslag.

Hvis det på et hotell er så uhygieniske forhold at gjester av den grunn blir syke, kan det
foreligge en mangel ved reisen som gir grunnlag for prisavslag.

Det er ingen opplysninger som sannsynliggjør at det var situasjonen i dette tilfelle, og det
er heller ikke påstått av klager. Klager har derimot presisert at grunnlaget for klagen er at
det ikke ble forhåndsinformert om at så mange som 8 av 10 får mageproblemer ved reise til
Egypt. Etter reklamasjonsnemndas oppfatning gir ikke slik manglende forhåndsinformasjon
grunnlag for krav om prisavslag.

Det må anses alminnelig kjent at magesykdom ofte forekommer i sydlige land og i noen land
oftere enn i andre. Nemnda forstår guidens «opplysning» om 8 av 10 gjester mer som en
kraftig - og noe uprofesjonell - påminnelse om å være forsiktig og oppsøke lege om uhellet er
ute.

Vedtak:

Reklamasjonsnemnda for pakkereiser kan ikke anbefale at det gis prisavslag.

Vedtaket var enstemmig.