Vedtak i Transportklagenemnda
- Kollektivreiser

Sammendrag

Krav om sletting av gebyr for manglende billett.

Dato
04.07.2013

Saksnummer
64/12 J

Tjenesteyter
NSB

Krav om sletting av gebyr for manglende billett.

Klager har i det vesentlige anført:

Klager bor i Oslo og går på skole i Hakadal. Han tar toget frem og tilbake til skolen. Den
03.09.12 var det kontroll på toget da klager var på vei hjem fra skolen. Han fant ikke
reisekortet sitt og ble dermed ilagt et gebyr. Klager trodde han hadde mistet kortet eller at det
var stjålet.

Da klager kom hjem fant han kortet da han hang buksen opp-ned og det falt ned på gulvet.
Klager hadde altså kortet med på reisen, men fant det ikke ved kontrollen.

På bakgrunn av dette krever klager at gebyret slettes.

NSB har i det vesentlige anført:

Som det fremgår av NSBs transportvilkår § 4 C vil passasjerer som ved kontroll ikke
har stemplet eller på annen måte gyldig kontrollert billett, bli ilagt gebyr fastsatt av
Samferdselsdepartementet.

Klager ble påtruffet på toget i ubetjent vogn den 03.09.12. Klager fikk altså gebyret basert på
det objektive kriteriet at han ikke hadde gyldig billett.

Klager sier at han ikke fant periodebilletten ved kontroll den aktuelle dagen, men at billetten
falt ut av buksen senere den dagen når klager var hjemme. NSB kan imidlertid ikke ta hensyn
til slike hendelser.

Når det gjelder glemt periodebillett, så finnes det ikke noen ordning med at slike kort kan
forevises i etterkant av en reise. Årsaken til dette er at Ruter AS sine periodebilletter er
upersonlige, og ordningen med «glemmegebyr» er bortfalt.

NSB finner ikke grunnlag for å ettergi gebyret klager ble ilagt.

Nemnda bemerker:

Det fremgår av NSBs transportvilkår § 4 C at passasjerer som ved kontroll ikke kan fremvise
gyldig billett vil bli ilagt et gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig.

Hva som er gyldig billett fremgår av NSB og Ruters bestemmelser for den enkelte type billett,
jf. NSBs transportvilkår § 4 A og Ruters reisevilkår.

Selv om grunnen til at klager ikke hadde gyldig billett skyldtes at han ikke fant reisekortet
under kontrollen, endrer dette ikke det faktum at klager ikke kunne fremvise noen billett
under billettkontrollen. NSBs kontrollører kunne derfor ilegge ham et gebyr i henhold til
transportvilkårene.

Det er passasjerens ansvar å ha gyldig billett. Nemnda mener det må være den reisende selv
som må påse at man oppbevarer reisekortet slik at dette kan fremvises under reisen. Nemnda
kan derfor ikke se at ileggelse av gebyr var feil i denne saken.

Nemnda har forståelse for at klager oppfatter det som en streng reaksjonsform å bli ilagt
gebyr i dette tilfellet. På den annen side er det etter nemndas vurdering ikke tvil om at
periodekortet ikke kan fremvises i etterkant da det er en upersonlig billett som kan benyttes
av andre, og at NSB således også i slike tilfeller har rett til å ilegge gebyr. Ordningen med
upersonlige billetter trådte i kraft 01.02.10 for Ruter sitt takstområde som er Oslo/Akershus,
og burde således være kjent for de reisende. Det må være opp til NSB eventuelt å vurdere om
man i et slikt tilfelle vil frafalle gebyret av rimelighetsgrunner. Gebyrets størrelse er godkjent
av Samferdselsdepartementet og nemnda finner ikke grunn til å vurdere dette.

Nemnda finner etter dette ikke grunnlag for å anbefale at NSBs gebyr for ugyldig billett
slettes.

Vedtak:

Transportklagenemnda - jernbane finner ikke å kunne anbefale at klager gis medhold.

Vedtaket er enstemmig.