Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
15.10.2013

Saksnummer
724/12F

Tjenesteyter
Norwegian Air Shuttle ASA

Klager har i det vesentlige anført:

Klager skulle reise fra Trondheim til Praha via Oslo den 19. oktober 2012 på en
gjennomgående billett. DY749 fra Trondheim til Oslo ble forsinket slik at klager mistet sin
videreforbindelse. Dette resulterte i at klager ankom Praha over 8 timer senere enn planlagt.

I ventetiden mottok klager matkupong på kun kroner 115. Klager mener dette er altfor lite på
så mange timer.

Klager krever 400 euro per person i henhold til EU-forordning 261/2004.

Det vises for øvrig til klagers brev.

Norwegian har i det vesentlige anført:

DY749 ble forsinket 2 t 35 min grunnet et uforutsett teknisk problem med motoren. Det vises
til teknisk rapport.

I henhold til C-402/07 i EU domstolen (Sturgeon-dommen), er flyselskapene unntatt fra
videre kompensasjon hvis forsinkelsen er på under 3 timer, eller årsaken til forsinkelsen er
ekstraordinære omstendigheter utenfor flyselskapets kontroll som forhindrer flyvningen.

Dom C-549/07, Wallentin-Hermann v Alitalia, prøver å definere ekstraordinære
omstendigheter, og i henhold til dommen kan tekniske problemer som oppdages under
vedlikehold ikke defineres som ekstraordinære omstendigheter. Norwegian kan bekrefte at
flyselskapet følger alle vedlikeholdsprogram pålagt av myndighetene og flyprodusenten, og at
det tekniske problemet oppstod under drift og utenfor planlagt vedlikehold.

Norwegian ønsker å refundere klagers utgifter til mat og alkoholfri drikke i ventetiden mot
originale kvitteringer, men kan ikke imøtekomme kravet utover dette.

Nemnda bemerker:

Nemnda legger på bakgrunn av de foreliggende opplysninger til grunn at klagerne kom frem
til Praha 8 timer og 10 minutter forsinket.

Forsinkelse som medfører at passasjerene kommer frem til det endelige bestemmelsesstedet
tre timer eller mer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå forsinkelsen.

Forsinkelsen skyldtes i dette tilfellet feil ved flyets motor. Nemnda legger på bakgrunn av de
foreliggende opplysninger til grunn at feilen oppsto uten forvarsel til tross for at rutinemessig
teknisk vedlikehold var gjennomført.

I den foreliggende situasjon var det etter nemndas vurdering ikke praktisk mulig å treffe tiltak
for å unngå feilen eller forsinkelsen. Forsinkelsen gir derfor ikke rett til erstatning etter EU-
forordningen.

Når flyselskapet med rimelighet forventer at en flygning vil bli forsinket i forhold til den
planlagte avgangen med tre timer eller mer for alle flygninger innenfor EU/EØS-området på
mer enn 1 500 kilometer skal flyselskapet gratis tilby måltider og forfriskninger som står i
rimelig forhold til ventetiden, jf. forordningen artikkel 6 nr. 1, jf. artikkel 9 nr. 1. Nemnda er av
den oppfatning at Norwegian ikke oppfylte sin forpliktelse etter forordningen ved kun å tilby
en matkupong på 115 kroner.

Klagerne ble ikke informert om sine rettigheter og tok ikke vare på kvitteringer. Nemnda
anbefaler at Norwegian utbetaler en erstatning på 350 kroner per person til dekning av
klagernes matutgifter.

Vedtak:

Transportklagenemnda - fly finner ikke å kunne anbefale at klager gis medhold i sitt krav om
standarderstatning. Nemnda anbefaler at Norwegian utbetaler en erstatning på 350 kroner
per person til dekning av matutgifter.

Vedtaket var enstemmig.