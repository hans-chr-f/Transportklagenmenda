Vedtak i Transportklagenemnda - Fly

Sammendrag

Krav om standarderstatning og erstatning for
utgifter grunnet kansellering og forsinkelse.

Dato
11.10.2024

Saksnummer
2024-01024

Tjenesteytere
SAS

Klager har i det vesentlige anført

Klager hadde bestilt reise fra Oslo til Firenze via København for reise den 19. mai 2023,
bookingreferanse WXS3S5, pris NOK 877:

SK1463 OSL CPH 07.10-08.20
SK2961 CPH FLR 09.10-11.30

Den 17. mai mottok klager informasjon fra SAS om at SK2961 den 19. mai var kansellert,
og at hun var booket om til samme flyvninger påfølgende dag den 20. mai.  

SK1463 fra Oslo til København den 20. mai ble forsinket slik at klager mistet
videreforbindelsen. Hun ble booket om til ny flyvning samme dag via Athen med avgang
kl 11.00 og ankomst Firenze kl 17.40.

Klagers formål med reisen (delta i bryllup) var da falt bort, klager ba derfor om å bli
returnert til Oslo.

Klager hadde bestilt retur den 22. mai, bookingreferanse MJFLBL, pris NOK 6 068, som
hun ikke fikk benyttet. Videre tapte hun forhåndsbetalt hotell, pris EUR 138.

Klager krever standarderstatning i henhold til EU-forordning 261/004, samt refusjon av
ubenyttet returbillett NOK 6 068, ubenyttet utreisebillett NOK 877 og forhåndsbetalt
hotell EUR 138.

Tjenesteyterne har i det vesentlige anført
SAS har ikke avgitt uttalelse til nemnda. Til klager har flyselskapet uttalt at kanselleringen
skyldtes streik hos tredjepart.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. 

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

SAS har tross oppfordring ikke avgitt uttalelse til nemnda. Flyselskapet har følgelig ikke
godtgjort at innstillingen skyldtes ekstraordinære omstendigheter som ikke kunne
vært unngått selv om alle rimelige tiltak var truffet. Klager har etter dette rett på
standarderstatning 400 euro for kanselleringen av SK2961 den 19. mai 2023.

Klage ble tilbudt ombooking påfølgende dag. Den nye flyvningen ble forsinket slik at
klager mistet videreforbindelsen i København. Hun ble tilbudt ombooking via Athen
samme dag med ankomst Firenze kl 17.40. Klager valgte imidlertid å avbryte reisen og
returnere til Oslo. 

En passasjer kan ha krav på standarderstatning for flere uregelmessigheter på samme
reise og viser i den forbindelse til avgjørelse i EU-domstolen av 12. mars 2020 i sak
C-832/18. 

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

SAS har som nevnt ikke avgitt uttalelse til nemnda. Flyselskapet har følgelig ikke godtgjort
at forsinkelsen skyldtes ekstraordinære omstendigheter som ikke kunne vært unngått
selv om alle rimelige tiltak var truffet. Klager har etter dette rett på standarderstatning
med EUR 400 for forsinkelsen av SK1463 den 20. mai 2023. 

Klager har fremsatt krav om refusjon av ubenyttet utreisebillett.

Ved forsinkelser som overstiger 5 timer, har klager rett til refusjon av billettprisen i
henhold til EU-forordning art. 6 bokstav c) punkt iii, jf. art. 8 (1) a. Nemnda anbefaler etter
dette at SAS refunderer klagers ubenyttede flybillett i sin helhet. 

Klager har videre fremsatt krav om erstatning for ubenyttet returbillett. 

Klager hadde bestilt flybillett hjem fra Firenze til Oslo den 22. mai. Nemnda legger til
grunn at utreise- og returbillettene var bestilt separat da de har ulike bookingreferanser,
det vil si to ulike kontrakter på utreisen og hjemreisen. Etter nemndas syn kan SAS kun
svare for strekningen Oslo - Firenze. Nemnda viser til tidligere nemndspraksis, eksempel
FLYKN-2020-3588, og kan ikke anbefale at klager gis medhold i refusjon av ubenyttet
hjemreisebillett. 

Klager krever videre refusjon av utgifter til forhåndsbetalt hotell. Slike utgifter er ikke
dekningsmessige i henhold til forordningen.

Flyselskapet kan likevel være erstatningsansvarlig på annet grunnlag. Et flyselskap
er ansvarlig for tap som følge av forsinkelse etter luftfartsloven § 10-20/
Montrealkonvensjonen artikkel 19, med mindre selskapet godtgjør at det har tatt alle
forholdsregler som med rimelighet kan kreves for å unngå tapet, eller dette ikke har
vært mulig for dem. Med tap regnes så vel økonomisk som ikke-økonomisk tap, jf. EU-
domstolens dom av 6. mai 2010, Walz-Clickair (C-63/09). Tapet må være en direkte eller
indirekte følge av forsinkelsen, og må være påregnelig. 

Nemnda flertall - bransjerepresentanten og nemndas leder - mener at et flyselskap ikke
er ansvarlig for utgifter til hotell som passasjeren ikke kan nyttiggjøre seg på grunn av en
forsinkelse eller kansellering. Et slikt tap er etter flertallets oppfatning ikke påregnelig for
flyselskapet når klager har kjøpt en ren flybillett. Flertallet kan ikke se at det foreligger
rettslig grunnlag eller praksis for å pålegge flyselskapene erstatningsansvar i et slikt
tilfelle.

Mindretallet – forbrukerrepresentanten – er av den oppfatning at tap av forhåndsbetalt
overnatting er å anse som et påregnelig tap som følge av kanselleringen, jf. luftl. § 10-20. 

Mindretallet viser til at det generelt ligger i kjernen av et flyselskaps oppgaver å
frakte passasjerer til ulike destinasjoner, hvorpå det både er påregnelig at reisende
har forhåndsbestilt feriebolig, hotell, e.l. og aktiviteter på reisedestinasjonen. Ved
kansellering av en reise, vil det være en nærliggende konsekvens at passasjerer helt eller
delvis ikke vil kunne nyttiggjøre seg av forhåndsbestilte reservasjoner. 

I dette tilfellet kansellerte SAS klagers flyvning kort tid før avreise. At klager ikke fikk
nyttiggjort seg av forhåndsbestilte reservasjoner, måtte dermed ha fremstått som en
påregnelig og nærliggende konsekvens av kanselleringen for SAS, og tapet må derfor
etter mindretallets syn erstattes. 

Mindretallet viser til at det i tidligere nemndspraksis (jf. f.eks. FLYKN-2019-2244,
FLYKN-2019-2486 og FLYKN-2019-4999) enstemmig ble uttalt følgende: 

"Utgiften som kreves dekket [forhåndsbetalt hotellopphold] utgjør klagers individuelle
tap og kan etter lang og fast nemndspraksis kreves dekket i medhold av luftfartsloven §
10-20."

Også nylig nemndspraksis viser at en samlet nemnd har ansett slike konsekvenser for
å være påregnelige skadefølger, se blant annet FLYKN-2019-2486, FLYKN-2021-648,
FLYKN-2021-692, FLYKN-2021-1289, FLYKN-2021-1464, FLYKN-2022-1567 og
FLYKN-2022-1814. 

Mindretallet kan ikke se at det har skjedd en utvikling i rettspraksis som skulle tilsi en
endring i ovennevnte nemndspraksis, og mindretallet kan for øvrig ikke se at flertallets
praksisendring har tilstrekkelig gode grunner for seg.

Standarderstatningen er ment å dekke både økonomisk og ikke-økonomisk
tap. Standarderstatningen overstiger utgiftene til ubenyttet returflyvning (NOK
6 068) og forhåndsbetalt hotell (EUR138). Disse utgiftene må anses dekket av
standarderstatningen.

Vedtaket er truffet med dissens slik det fremgår over.

Forbrukerrepresentanten mener at klager har krav på forsinkelsesrente iht.
forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at SAS utbetaler EUR 800 til klager, samt refunderer
hennes ubenyttede flybillett fra Oslo til Firenze. Nemnda kan ikke anbefale at klager gis
medhold utover dette.