Vedtak i Transportklagenemnda
- Kollektivreiser

Sammendrag

Manglet gyldig billett

Dato
08.12.2018

Saksnummer
2018-03331

Tjenesteytere
Ruter

Klager har i det vesentlige anført

Klager hadde det travelt da han tok T-banen fra Ullevål stadium, og rakk derfor ikke å
sjekke reisekortet på valideringsautomaten. 

Da klager ble stoppet i kontroll på Jernbanetorget fikk han beskjed om at kortet var
utløpt for tre dager siden. Klager hadde det travel og betalte derfor gebyret på stedet.
I ettertid har klager fremsatt klage til Ruter hvor han ber selskapet utvise skjønn. Etter
klagers mening er det urimelig at gebyret er høyere enn kostnaden for en 30-dagers
billett.

Klager ber derfor om at Ruter utviser skjønn i denne saken, eventuelt at gebyret halveres.

Tjenesteyterne har i det vesentlige anført
Klager ble ilagt gebyr på Jernbanetorget stasjon 10. oktober 2018 fordi han ikke hadde
gyldig billett. 

Dersom man reiser med kollektivtransport uten gyldig billett vil man bli ilagt gebyr. 

Ruter ser derfor ingen grunn til å endre standpunkt i denne saken.

Nemnda bemerker

Klager ble ved kontroll på Jernbanetorget stasjon 10. oktober 2018 ilagt gebyr fordi han
ikke hadde gyldig billett.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager erkjenner at han ikke sjekket reisekortet før han tok T-banen. Han var ikke klar
over at periodebilletten var utløpt. 

Nemnda bemerker at den reisende selv er ansvarlig for å sørge for gyldig billett
ved reise med kollektivtransport derunder å være orientert om utløpstidspunkt for
periodebilletter.

Nemnda kan ikke se at det er grunnlag for å anbefale at gebyret frafalles

Vedtak

Transportklagenemnda Kollektivtransport finner ikke å kunne anbefale at klager gis
medhold.