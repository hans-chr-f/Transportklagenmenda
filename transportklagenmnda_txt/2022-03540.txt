Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
23.06.2023

Saksnummer
2022-03540

Tjenesteytere
Norwegian Air Shuttle

Klager har i det vesentlige anført

Klager skulle reise fra Kirkenes til Oslo den 27. mai 2022 kl 12.00. Flyvningen ble 24 timer
forsinket.

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
DY311 Kirkenes - Oslo den 27. mai 2022 ble kansellert på grunn av dårlige værforhold
ved Kirkenes, som gjorde landingsforhold vanskelige, herunder sterk vind.

Klager ble omrutet til ny avgang dagen etter med DY8411 fra Kirkenes til Oslo. Dette er
da ikke en kommersiell flygning, men en avgang satt opp for å frakte berørte passasjerer.

Tiltak som å leie inn fly (wetlease) blir ikke vurdert siden det her var snakk om vær, som
berørte andre flyselskap også.

Hendelsen er ikke kompensasjonsberettiget i henhold til EU-forordning 261/2004, da
årsaken var ekstraordinære omstendigheter utenfor Norwegians kontroll. 

På samme måte som under Montrealkonvensjonen bør luftfartsselskapenes forpliktelser
være begrenset eller bortfalle i tilfeller der en hendelse er forårsaket av ekstraordinære
omstendigheter som ikke kunne vært unngått selv om alle rimelige tiltak var truffet.
Slike omstendigheter kan særlig inntreffe i tilfeller med politisk ustabilitet, værforhold
som gjør det umulig å gjennomføre den berørte flygingen, sikkerhetsrisiko, uforutsette
mangler ved flysikkerheten og streiker som påvirker driften til det transporterende
luftfartsselskap.

Videre tas det stilling til om Norwegian kunne forhindret forsinkelsen på klagernes hvis
alle rimelige tiltak har blitt gjennomført. I vurderingen av hvilke tiltak rimelig kan kreves,
skal det tas i betraktning hva som er teknisk og økonomisk tålelig for flyselskapet, og
hvorvidt mulige tiltak er forholdsmessig til situasjonen, se EU-domstolens avgjørelse i sak
C-315/15 Pešková and Peška avsnitt 28.

Norwegian kan på grunnlag av ovennevnte ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Flyselskapet Norwegian har uttalt at forsinkelsen fra Kirkenes skyldtes sterk vind
som medførte vanskelige landingsforhold. Uttalelsen er underbygget med logger og
rapporter. Nemnda mener at flyselskapet har sannsynliggjort at forsinkelsen skyldtes
ekstraordinære omstendigheter. Klager ble omrutet til en flyvning dagen etter, og
nemnda mener at selskapet har gjort det som med rimelighet kan forventes for å
minimere ulempen. Nemnda mener derfor at klager ikke har rett til standarderstatning i
henhold til EU-forordning 261/2004 for forsinkelsen av DY311 den 27. mai 2022.

Vedtak

Transportklagenemnda kan ikke anbefale at klager gis medhold.