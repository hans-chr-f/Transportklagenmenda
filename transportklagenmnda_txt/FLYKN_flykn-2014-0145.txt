Vedtak i Transportklagenemnda - Fly

Sammendrag

Krav om refusjon av utgifter grunnet kansellering.

Dato
21.10.2014

Saksnummer
145/14F

Tjenesteyter
Norwegian Air Shuttle ASA

Krav om refusjon av utgifter grunnet kansellering.

Klager har i det vesentlige anført:

Klager skulle reise fra Molde til Oslo den 13. oktober 2013 kl. 17:05 med DY431. Flyet ble
kansellert og klager ble busset til Ålesund og fraktet derfra til Oslo med fly.

Det var kaotiske forhold både på flyplass og ferge, lange køer, og nesten ikke mat å få kjøpt.
Klager mener det er urimelig av Norwegian å kreve kvittering for hennes utlegg, da selskapet
ikke på noe tidspunkt delte ut forfriskninger eller mat.

Klager stiller seg videre kritisk til manglende informasjon om passasjerrettigheter.

Klager krever refusjon utgifter til mat i ventetiden, kroner 200.

Det vises for øvrig til klagers brev.

Norwegian har i det vesentlige anført:

DY431 ble omdirigert til Ålesund som følge av stengt rullebane i Molde, det vises til fremlagt
rapport. Dette medførte en forsinket ankomst på Oslo Lufthavn på 5 timer og 48 minutter.

I de tilfeller hvor en uregelmessighet er forårsaket av en ekstraordinær omstendighet,
er flyselskapet unntatt fra forpliktelse til å utbetale kompensasjon. Omstendigheter som
er utenfor flyselskapets kontroll er hendelser som ikke er forårsaket av en handling eller
unnlatelse av flyselskapet.

I henhold til Montrealkonvensjonen artikkel 19 og luftfartsloven § 10-20, er fraktføreren
ansvarlig for tap som følge av forsinkelse ved lufttransport av passasjerer, med mindre han
godtgjør at han selv og hans folk har tatt alle forholdsregler som med rimelighet kan kreves
for å unngå tapet, eller at dette ikke har vært mulig for dem.

Norwegian kan dessverre ikke imøtekomme klagers krav om refusjon av matutgifter uten
fremlagte kvitteringer.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med 5 timer og 48 minutter.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Nemnda legger på bakgrunn av de foreliggende opplysninger til grunn at forsinkelsen skyldtes
stengt rullebane i Molde. Dette er å anse som en ekstraordinær omstendighet, og forsinkelsen
var ikke til å unngå. Forsinkelsen gir følgelig ikke rett til standarderstatning.

Norwegian pliktet i det foreliggende tilfelle å tilby måltider og forfriskninger, jf. EU-
forordningen artikkel 6 jf. artikkel 9. Det gjorde de ikke. Klager har anført at hun kjøpte mat i
en kiosk for 200 kroner. Hun krever dette beløpet erstattet.

En samlet nemnd er av den oppfatning at klager har rett til erstatning av sannsynliggjorte
utgifter til mat/drikke, jf. forordningen.

Luftfartsloven/Montrealkonvensjonen som Norwegian henviser til gjelder annen type følgetap,
for eksempel tapt videreforbindelse, tapt arbeidsfortjeneste mv.

Nemndas flertall, lederen og forbrukernes representanter, finner det sannsynlig at
klager hadde behov for mat på en forsinkelse av denne lengde, og ser ingen grunn til
å tvile på at klager har hatt utgifter på 200 kroner. Flertallet er av den oppfatning at
Norwegian plikter å erstatte klagers tap.

Nemndas mindretall, flyselskapenes representanter, er av den oppfatning at kravet
ikke er sannsynliggjort så lenge det ikke kan fremlegges kvittering, bankutskrift
eller annen dokumentasjon/bevis. Etter mindretallets vurdering er Norwegian ikke
erstatningsansvarlig.

På bakgrunn av flertallets vurdering traff nemnda slikt

Vedtak:

Transportklagenemnda - fly anbefaler at Norwegian utbetaler en erstatning på 200 kroner.