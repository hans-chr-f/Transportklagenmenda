Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
16.02.2018

Saksnummer
2017-00744

Tjenesteytere
British Airways

Klager har i det vesentlige anført

Klager skulle sammen med sin familie på fem reise fra Stavanger til Philadelphia via
London den 17. desember 2016 kl 15.05. BA747 fra Stavanger til London ble forsinket slik
at klager mistet sin videreforbindelse. Han ble booket om til to dagen senere. Klager fikk
utgifter til hotell og drosje i London. Videre tapte han forhåndsbetalt hotell i USA.

Klager mener at værforholdene den dagen ikke var ekstraordinære. 

Klager krever standarderstatning 600 euro per person i henhold til EU-forordning
261/2004. Videre krever han refusjon av utgifter, tilsammen 919,5 euro. 

Det vises for øvrig til klagers brev.

Tjenesteyterne har i det vesentlige anført
BA747 ble forsinket 257 minutter grunnet tykk tåke over London, det vises til fremlagt
dokumentasjon og detaljert beskrivelse av værforholdene den dagen. Værsituasjonen
medførte utallige kanselleringer og forsinkelser til og fra London Heathrow, samt
omdirigeringer til andre flyplasser. Antall fly som fikk lande og ta av på Heathrow var på
et tidspunkt halvert. 

Hendelsen er ikke kompensasjonsberettiget i henhold til EU-forordning 261/2004, da
årsaken var ekstraordinære omstendigheter utenfor British Airways kontroll. 

British Airways har refundert klagers utgifter i London, men kan ikke imøtekomme hans
krav om standarderstatning eller forhåndsbetalt hotell i USA. Sistnevnte er følgeskader
og slike utgifter er ikke dekningsmessige i henhold til EU-forordningen. 

Det vises for øvrig til British Airways brev.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7 samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande eller ta av, ved at
det oppstår store forsinkelser med mer, kan være en slik ekstraordinær omstendighet
som medfører at den reisende ikke har krav på erstatning. Dette må vurderes konkret. 

Slik nemndas flertall - flyselskapsrepresentantene og leder - ser det, har flyselskapet
British Airways fremlagt dokumentasjon som viser at forsinkelsen på BA747 fra
Stavanger til London skyldtes ekstraordinære værforhold i London 17.12.2016. Etter
flertallets syn er det derfor ikke grunnlag for standarderstatning basert på at flygningen
ble forsinket. 

British Airways tilbød klageren og hans reisefølge på til sammen 5 personer, ombooking
to dager senere. Etter flertallets syn må dette etter forholdene anses som "snarest
mulig". Det synes heller ikke omtvistet. British Airways tilbød hotellovernatting, mat og
forfriskninger, og ser ut til å være enig i at klageren og reisefølget skal få dekket sine
ytterligere utgifter i London. 

Etter mindretallets syn - forbukerrepresentantene -  har selskapet ikke godtgjort at det
gjorde det som med rimelighet kunne forventes for å unngå forsinkelsen. Selskapet har
ikke kommentert hvorfor klageren med følge først ble booket om 2 dager etter. Etter
mindretallets syn har klageren krav på standarderstatning.

Klageren krever i tillegg refusjon av sine utgifter til ubenyttet hotell i USA. Slike utgifter er
ikke dekningsmessige etter EU-forordningen. 

Nemndas flertall - flyselskapets representanter og leder - mener at flyselskapet ikke kan
holdes ansvarlig for disse utgiftene i medhold av luftfartsloven § 10-20 heller, og viser
til begrunnelsen for at klageren ikke har rett til standarderstatning. Flyselskapet må sies
å ha godtgjort at det har tatt alle forholdsregler som med rimelighet kan kreves for å
unngå tapet og så luftfartslovens og Montreal-konvensjonens forstand.

Mindretallet mener at flyselskapet ikke har godtgjort at de tok alle forhåndsregler som
med rimelighet kan kreves for å unngå forsinkelsen og derfor blir ansvarlig for utgifter til
hotell, men slik at disse samordnes etter Art 12.

Flertallet anbefaler ikke at klageren gis medhold.

Vedtak

Transportklagenemnda - fly anbefaler ikke at klageren gis medhold.