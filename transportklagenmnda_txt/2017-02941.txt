Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
09.10.2018

Saksnummer
2017-02941

Tjenesteytere
SAS

Klager har i det vesentlige anført

Klager skulle reise fra Trondheim til London via Stavanger kl 07.15 den 3. november
2017. Dagen før avreise fikk klager beskjed om at SK4489 fra Trondheim til Stavanger var
kansellert, og at han var booket om til tidligere avgang kl 06.30. 

Vel fremme i Stavanger ble klager informert om at SK4629 til London også var kansellert.
Årsak som ble oppgitt var tåke. Klager ble booket om til et senere fly via Stockholm, og
ankom endelig bestemmelsessted 7 timer senere enn planlagt.  

Klager stiller seg undrende til hvorfor konkurrerende flyselskap tok av fra Stavanger på
omtrent samme tidspunkt og landet i London uten problem. 

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
SK4489 ble kansellert grunnet sykdom blant personalet, det vises til fremlagt
dokumentasjon. 
Klager ble booket om til tidligere avgang og ankom Stavanger på samme tidspunkt som
opprinnelig. 

SK4629 ble kansellert grunnet tåke i London. SAS viser til fremlagt dokumentasjon som
viser at også fly fra Oslo ble kansellert som følge av tåken. 

Kanselleringen av SK4629 ble forårsaket av ekstraordinære omstendigheter utenfor SAS'
kontroll.

SAS kan ikke imøtekomme klagers krav.

Det vises for øvrig til SAS' brev.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artikkel 5 og 7.

SAS har fremlagt dokumentasjon på at klager kvelden før avgang ble varslet om at
SK4489 fra Trondheim til Stavanger var kansellert, og at han var booket på et fly 45
minutter tidligere. Klager ankom Stavanger på samme tid som opprinnelig avgang.
Klager har av den grunn ikke krav på standarderstatning. 

Værforhold som påvirker flytrafikken ved at det ikke er mulig å lande / ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemnda mener at flyselskapet SAS har godtgjort at verken kanselleringen av SK4629
fra Stavanger til London eller de ekstraordinære omstendighetene kunne vært unngått
selv om alle rimelige tiltak var truffet. Dokumentasjonen viser at flymaskinen som skulle
operere klagers flygning ble innstilt grunnet tåke i London.

Klager har etter dette ikke rett til standarderstatning.

Vedtak

Transportklagenemnda - fly anbefaler ikke at klager gis medhold i sitt krav.