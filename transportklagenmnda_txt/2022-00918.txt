Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
31.10.2022

Saksnummer
2022-00918

Tjenesteytere
SAS

Klager har i det vesentlige anført

Klager skulle reise fra Tromsø til Stockholm via Oslo den 3. mai 2022 kl 17.00 med
ankomst kl 20.40. SK4425 fra Tromsø til Oslo ble forsinket, slik at klager mistet sin
videreforbindelse. Han ble booket om via København, og ankom Stockholm kl 00.10, mer
enn tre timer forsinket.

Klager krever standarderstatning i henhold til EU-forordning 261/2004.

Tjenesteyterne har i det vesentlige anført
SAS har ikke avgitt uttalelse til nemnda. Til klager har flyselskapet i det vesentlig anført:

SK4425 ble forsinket grunnet sent ankommet fly på tidligere avgang som følge av Airport
Securities (immigrasjon, toll, bagasje).

SAS ønsker å refundere eventuelle utgifter i ventetiden mot dokumentasjon, men kan
ikke imøtekomme klagers krav utover dette.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3.

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Flyselskapet SAS har ikke avgitt uttalelse til nemnda. Til klager har flyselskapet uttalt
at forsinkelsen skyldtes forhold på flyplassen Tromsø. Uttalelsen er underbygget med
logger som viser at forsinkelsen skyldtes køer på flyplassen i Tromsø, samt utfordringer
med lossing av store mengder bagasje. 

Nemndas flertall - lederen og bransjerepresentantene - mener at kapasitetsproblemene
som oppstod var utenfor flyselskapets kontroll. Årsaken til forsinkelsen som oppstod er
derfor å anse som ekstraordinære omstendigheter som ikke kunne vært unngått selv om
alle rimelige tiltak var truffet.

Mindretallet, forbrukerrepresentantene, mener at saken bør avvises slik den nå er
opplyst for nemnda, jf. transportklagenemndforskriften § 6-2 d). Flyselskapenes
ansvar for kanselleringer og forsinkelser av passasjerer som følge av problemer ved
vesentlige tjenester på flyplassen avhenger av en rekke momenter. Ved vurderingen om
unntaksbestemmelsen for ansvar i artikkel 5 nr. 3 om ekstraordinære omstendigheter
får anvendelse, er det nødvendig å vurdere om forholdet er en del av flyselskapets
sedvanlige virksomhet og om forholdet er utenfor dets faktiske kontroll. EU-domstolen
har i vurderingen av konkrete tilfeller landet på vidt forskjellige løsninger jf. C-308/21
(Fuel-system) og C-394/14 (Flytrapp). Også i nemndspraksis har det variert om
flyselskapene har blitt stilt til ansvar for slike omstendigheter og på hvilket grunnlag. Se
blant annet FLYKN-2016-1111, FLYKN-2017-2157, FLYKN-2021-1354 og FLYKN-2021-1380.
Avgjørelsene fra EU-domstolen viser at ved den nærmere avgrensningen av forhold
flyselskapet bærer ansvaret for - ut fra risikobetraktninger ved vilkåret om sedvanlig
virksomhetsutøvelse - er det ofte avgjørende hva som var den bakenforliggende
årsaken til kanselleringen/forsinkelsen. Det vil også være avgjørende for spørsmålet om
flyselskapet er ansvarsfritt, at forholdet ikke kunne ha vært unngått med rimelige tiltak. 

I foreliggende sak er faktum uklart hva gjelder momentene som inngår i vurderingen
av om unntaksvilkåret i artikkel 5 nr. 3 får anvendelse. Saker som gjelder det som
kan betegnes som «flyplass-kaos», herunder kapasitetsproblemer i forbindelse med
håndtering av bagasje og passasjerer, er ikke avklart av EU-domstolen og representerer
en ny type problemstilling ved anvendelsen av flypassasjerforordning 261/2004. Slike
problemer har vært spesielt merkbare i kjølvannet av pandemien i takt med økende
flytrafikk. Mindretallet har tatt til orde for at Avinor som drifter flyplassen med dets
tilhørende støttefunksjoner burde ha vært gjort til part i saken. Både for å få nærmere
klarhet i relevant faktum, og for å avklare om de kan ha et selvstendig ansvar for
problemene etter ulovfestede erstatningsrettslige prinsipper eller med hjemmel i
arbeidsgiveransvaret i skadeserstatningsloven § 1-2. Særlig gjør dette behovet seg
gjeldende i et tilfelle som det forestående, der flyselskapet har argumentert for at feilen
ligger på flyplasseiers side. Mindretallet viser til at nemnda tidligere har avklart med

Samferdselsdepartementet at det ikke er tvilsomt at Avinor og andre selskaper som
driver flyplasser er underlagt klagenemndas generelle kompetanse, jf. FLYKN-2010-127.

Nemnda konkluderte deretter i tråd med flertallets oppfatning, og kan ikke anbefale at
klager gis medhold i sitt krav på erstatning.

Vedtak

Transportklagenemnda kan ikke anbefale at klager gis medhold.