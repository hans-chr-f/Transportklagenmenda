Vedtak i Transportklagenemnda
- Kollektivreiser

Sammendrag

Krav om frafallelse av kontrollgebyr

Dato
24.08.2020

Saksnummer
2020-01241

Tjenesteytere
AtB AS

Klager har i det vesentlige anført

Klager og hennes reisefølge ble ilagt gebyr på bussen den 27. februar 2020. Klager har
forklart at de skulle ta buss fra Ladegården i Trondheim. Klager skulle kjøpe billett hos
sjåføren, men det var ikke mulig å gjøre dette. Klager satte seg derfor ned på bussen
og forsøkte å bestille to billetter. Etter noe tekniske problemer, fikk hun til slutt bestilt
billettene i god tid før billettkontrollørene kom frem til dem. Klager ble likevel ilagt gebyr.

Klager har anført at AtBs nye reisestruktur ikke er godt kjent blant de som sjeldent
benytter seg av kollektiv trafikk. Videre anfører klager at det ikke finnes noe tydelig
informasjon for hvordan man skal bestille SMS-billetter. Klager etterspør også
hvorvidt det er lovlig at reisende nektes å betale med kontant/bankkort på bussen hos
bussjåføren.

Klager krever at gebyrene frafalles.

Tjenesteyterne har i det vesentlige anført
AtB har vist til at klager og henne reisefølge ble ilagt gebyr på bussen den 27. februar
2020 som følge av at billettene ble kjøpt etter kontrollstart. AtB har vist til at kontrollen
ble gjennomført på holdeplass Anders Buens gate inn mot sentrum kl. 13:07. Det
fremgår av kontrollrapporten at billettene ble kjøpt kl. 13:07 som er etter kontrollstart.
Klager har vist til at de tok bussen fra Lade gård. Nærmeste holdeplass fra Lade gård for
buss nr. 2 er Ingemann Torps Vei. Bussen passerte nevnte holdeplass kl. 13:05. Dersom
klager gikk på fra Ingemann Torps Vei, ville billettene likevel ha vært kjøpt for sent.

AtB har også opplyst om at de i lang tid, både før og etter overgangen til åpen
billettering, har gått ut med informasjon om dette i ulike medium. I perioden
03. august 2019 til 25. august 2019 sto bemanning fra NOKAS plassert rundt på
metrobusstasjonene for å informere om det nye rutesystemet, og det ble heller ikke
gjennomført billettkontroller i denne perioden.

AtB krever at gebyrene opprettholdes.

Nemnda bemerker

Klager og hennes reisefølge ble ilagt gebyr på bussen den 27. februar 2020 fordi de
ikke kunne fremvise gyldig billett ved kontroll, som følge av at billettene ble kjøpt etter
kontrollstart.

Det følger av AtBs transportvedtekter pkt. 3 a og b at det er den reisendes ansvar å ha
gyldig betalingsmiddel og å ha gyldig billett ved påstigning. Av transportvedtektenes pkt.
6.2 følger det at det skal ilegges tilleggsavgift dersom den reisende ikke kan vise gyldig
billett. Bestemmelsen er objektiv. Gebyr kan således ilegges selv om passasjeren ikke har
opptrådt klanderverdig.

Klager kjøpte billett etter å ha gått på bussen, og etter at bussen hadde kjørt fra
holdeplassen. De hadde ikke gyldig billett da gikk på, og det var således grunnlag for
ileggelse av gebyr.

Vedtak

Transportklagenemnda Kollektivtransport finner ikke å kunne anbefale at klager gis
medhold.