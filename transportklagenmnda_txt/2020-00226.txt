Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
06.10.2020

Saksnummer
2020-00226

Tjenesteytere
Widerøe

Klager har i det vesentlige anført

Klager og hans reisefølge skulle reise fra Bergen kl. 14:30 med WF342 og ankomst i
Gøteborg kl. 15:40. Denne flyvningen ble kansellert. Klager ble ombooket til SAS samme
dag, men da via Oslo og Stockholm. Avreise ble kl. 14:10 og ny ankomst kl. 19:55. 

Klager krever standarderstatning i henhold til EU-forordning 261/2004.

Tjenesteyterne har i det vesentlige anført
Widerøe viser til at flyvningen ble kansellert grunnet sykdom på crew (Flight Captain og
Flight Officer). Selskapet har en base i Bergen, men nytt crew ville ikke rukket frem til
avgangen på kort varsel. 

Klager skulle ha landet i Gøteborg kl. 15:40, de ble booket om og landet kl. 20:39 samme
dag. 

Widerøe viser til at det var tilgang på crew denne dagen. 

Widerøe kan ikke imøtekomme klagers krav om standarderstatning.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artikkel 5 og 7.

Sykdom blant besetningen kan være en ekstraordinær omstendighet i forordningens
forstand. Sykdom oppstår rett nok fra tid til annen. Flyselskapet må derfor være
forberedt og ha en beredskapsplan for håndtering av påregnelig sykdom. Sykdom kan
likevel oppstå så plutselig eller i et slikt omfang at flyselskapet ikke har mulighet til å
unngå innstilling av en eller flere avganger. Dette må vurderes konkret.

Nemnda finner at flyselskapet Widerøe har dokumentert at kanselleringen skyldtes en
ekstraordinær omstendighet som ikke kunne vært unngått selv om alle rimelige tiltak var
truffet. Flyselskapet har i denne saken lagt frem forklaring samt tydelig dokumentasjon
for at to medlemmer av kabinpersonellet meldte seg syk, og at det tok for lang tid å
frakte reservemannskap før flyavgang. Nemnda mener derfor det ikke er grunnlag for
standarderstatning.

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda - fly anbefaler ikke at klager gis medhold.