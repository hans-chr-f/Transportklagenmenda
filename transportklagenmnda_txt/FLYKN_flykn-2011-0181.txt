Vedtak i Transportklagenemnda - Fly

Sammendrag

Krav om standard erstatning grunnet kansellering, samt erstatning for forsinket bagasje.

Dato
01.11.2011

Saksnummer
181/11F

Tjenesteyter
KLM

Krav om standard erstatning grunnet kansellering, samt erstatning for forsinket bagasje.

Klager har i det vesentlige anført:

Klager skulle reise fra Denver til Oslo via Memphis og Amsterdam den 23. juli 2010. KL5720/
DL4896 fra Denver til Memphis ble kansellert grunnet teknisk feil. Klager ble booket om til
dagen etter, og fikk dekket hotell.

Klager fikk utlevert matvoucher til en verdi av kun USD 5 for hele venteperioden.

Da klager ankom Oslo et døgn forsinket var bagasjen ikke ankommet. Den kom første etter tre
dager.

Klager krever standarderstatning EUR 600 per person, samt erstatning for forsinket bagasje.
Videre krever klager erstatning for mat, drikke og nødvendige toalettartikler.

KLM har i det vesentlige anført:

KL5720 ble flydd av Delta Airlines, DL4896. Da Delta Airlines ikke er tilhørende EU kan KLM
dessverre ikke imøtekomme klagers krav om standardkompensasjon.

Da det i følge Montreal konvensjonen ikke finnes standarderstatning for forsinket bagasje, må
KLM også avvise dette kravet.

Klager har ikke forelagt noen kvitteringer for utlegg i ventetiden, KLM kan derfor ikke
imøtekomme noen av klagers krav.

Nemnda bemerker:

EU forordning 261/2004 gir regler om assistanse og erstatning til flypassasjerer ved nektet
ombordstigning, innstillinger og vesentlige forsinkelser. Passasjerens motpart er det
transporterende flyselskap.

Forordningen gjelder for flygning innen EU/EØS-området og for flygninger fra EU/EØS-
området til en tredjestat. Den gjelder også fra flygninger fra en tredjestat til EU/EØS-området
når flygningen skjer med et EU/EØS-selskap.

Innstillingen skjedde i dette tilfellet utenfor EU/EØS-området med et flyselskap som ikke er
hjemmehørende i EU/EØS-området. Innstillingen gir etter dette ikke rett til erstatning etter EU
forordningen.

Klagernes bagasje kom forsinket frem til Oslo. Flyselskapet er ansvarlig for tap som skyldes
forsinket bagasje, jf. Montrealkonvensjonen artikkel 19. Klager har ikke fremsatt noe konkret
krav eller dokumentert tap. Konvensjonen har ikke bestemmelser om standarderstatning.
Nemnda finner således at dette kravet ikke kan føre frem.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Pål Martin Andersen, Forbrukerrådet

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines