Vedtak i Transportklagenemnda
- Kollektivreiser

Sammendrag

Krav om refusjon av billett på grunn av forsinket buss

Dato
14.04.2021

Saksnummer
2021-00309

Tjenesteytere
Vy Buss AS

Klager har i det vesentlige anført

Klager skulle reisen med bussen fra Oppedal fergekai til Bergen den 15. januar 2021.
Opprinnelig avgangstid for bussen var kl. 18:50. Klager forklarer at han fikk beskjed rundt
kl. 15:30 om at bussen var forsinket 20 minutter og at ny tid var ca. kl. 19:10. 

Klager forklarer at han skulle ta bussen på Oppedal fergekai og at denne forsinkelsen
betydde at bussen ikke ville rekke fergen som går hvert 20. minutt. Klager anfører at
han møtte opp i god tid før ny avgangstid, ca. 10-15 minutter. Han forklarer at han
ventet på fergen som skulle gå kl. 19:10 og da fergen kom viste det seg at bussen ikke
var med. Klager forklarer at det viste seg at bussen hadde tatt forrige ferge allikevel,
20 minutter tidligere, altså i henhold til opprinnelig plan og derfor allerede kjørt videre.
Klager forklarer at Vy Buss ikke informert om dette, noe han mener at de tilsynelatende
er i stand til å gjøre. 

Klager krever billettprisen på 319 kr. refundert.

Tjenesteyterne har i det vesentlige anført
Vy Buss har i sitt tilsvar uttalt at dokumenter i saken er tidligere innsendt og at Vy Buss
derfor har ingenting å tilføye. 

Det fremgår følgende av dialogen klager har hatt med Vy Buss: "Bussen hadde forventet
avgang fra Oppedal ferjekai kl. 18:50. Bussen dro kl. 18:56. Den har da ikke reist før
oppgitt tidspunkt."

Videre har Vy Buss uttalt følgende: "Vi har full forståelse for at dette er en lei situasjon,
men vi gir ikke refusjon av billett i dette tilfellet.

Ved forsinkelse blir det estimert en ny avgangstid. Det står oppgitt i informasjon om at
tidspunkteter veiledende. Bussen kan kjøre inn forsinkelsen, derfor opererer vi ikke med
fastsatt ny avgangstid."

Nemnda bemerker

Klager skulle reise med buss kl. 18.50, og fikk beskjed på sms om at bussen var forsinket
ca. 20 minutter. Estimert ny avgangstid var kl. 19.10. Bussen gikk 18.56, og klager kom til
busstoppet etter dette, og mistet således bussen. 

Det fremgår av meldingen at ny tid er veiledende, og at passasjerer må møte opp i
god tid. Tjenesteyter er således ikke ansvarlig om passasjerer ikke møter opp, all den
tid bussen ikke går før oppsatt rutetid, og det er ikke grunnlag for refusjon. Vedlagt
meldingen er link slik at passasjerer kan følge avgangene, og således holde seg
oppdatert på ventet ankomst. Ved forsinkelse må det påregnes at forsinkelsen kan kjøres
inn. 

Det er således ikke grunnlag for refusjon. 

Nemnda vil imidlertid bemerke at det kan vurderes om det i meldingen som sendes
passasjerer enda tydeligere kan komme frem at ventet tid er veiledende, og at
passasjerene må følge med på avgangene på den vedlagte linken.

Vedtak

Transportklagenemnda for kollektivtransport finner ikke å kunne anbefale at klager gis
medhold.