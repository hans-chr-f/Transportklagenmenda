Vedtak i Transportklagenemnda - Fly

Sammendrag

Krav om erstatning for ødelagt bagasje.

Dato
12.02.2016

Saksnummer
0682/15F

Tjenesteyter
Türkish Airlines

Krav om erstatning for ødelagt bagasje.

Klager har i det vesentlige anført:

Klager reiste fra Cape Town til Oslo via Istanbul den 6. mars 2015. da klager kom hjem
oppdaget de at to surfebrett var skadet, til tross for at de var forsvarlig pakket i bobleplast,
papp, og spesialbag merket «fragile».

Klager har sjekket med reparatør, det vil koste kroner 2&nbsp;000 per brett å reparere
skadene. Brettene var spesialdesignet og helt nye.

Klager krever kroner 2&nbsp;000 per person.

Det vises for øvrig til klagers brev.

Türkish Airlines har ikke avgitt uttalelse til nemnda. Til klager har Türkish Airlines
anført at bagasjen var utilstrekkelig innpakket.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Türkish Airlines ved nemndas e-post av 24. juni 2015 med frist til 6. august
2015 for eventuelle bemerkninger. I e-posten opplyses det bl.a. om at flyselskapet har
bevisbyrden ved påberopelse av ekstraordinære omstendigheter som kan gi grunnlag for
fritak for ansvar. Det fremgår videre at nemnda vil legge passasjerens opplysninger til grunn
dersom disse ikke imøtegås av flyselskapet. Det blir også opplyst at saken vil bli forelagt
nemnda selv om flyselskapet ikke avgir uttalelse.

Türkish Airlines har ikke avgitt uttalelse til nemnda. Nemndas avgjørelse treffes på bakgrunn
av de foreliggende opplysninger.

Nemnda legger til grunn at klagers surfebrett ble skadet under flygningen med Türkish
Airlines. Nemnda legger videre til grunn at det vil koste til sammen 4&nbsp;000 kroner å
reparere brettene.

Türkish Airlines er ansvarlig for tap som følge av at innsjekket bagasje blir skadd eller går helt
eller delvis tapt som følge av hendelser under lufttransport med mindre selskapet godtgjør at
skaden er en følge av godsets egen beskaffenhet, mangelfull pakking mv., jf. luftfartsloven §
10-18 og Montrealkonvensjonen artikkel 17.

Klager har opplyst at brettene var pakket i bobleplast og papp, samt lagt i en spesialbag.
Klager har vedlagt fotografi av bagen. Türkish Airlines har ikke underbygget hvorfor de
mener at innpakkingen ikke var forsvarlig. Türkish Airlines har følgelig ikke godtgjort at
unntaksbestemmelsen kommer til anvendelse.

Nemnda anbefaler at Türkish Airlines erstatter klagers tap.

Vedtak:

Transportklagenemnda-fly anbefaler at Türkish Airlines utbetaler en erstatning på 4&nbsp;000
kroner.

Vedtaket var enstemmig.