Vedtak i Transportklagenemnda - Fly

Sammendrag

Krav om refusjon av flybillett som følge av kansellering.

Dato
18.01.2021

Saksnummer
2020-02068

Tjenesteytere
Pakistan International Airlines

Klager har i det vesentlige anført

Klager skulle reise fra Oslo til København den 30. september 2020 med PK752. Den 5.
mai mottok klager informasjon om at reisen var kansellert. Klager kontaktet PIA og ba
om få refundert flybilletten, noe flyselskapet innvilget. Billetten hadde kostet NOK 954,
men klager fikk kun refundert NOK 289. Klager kontaktet flyselskapet for å undersøke
hvorfor han ikke fikk full refusjon, men PIA har ikke svart på klagers henvendelser.

Klager krever fullstendig refusjon av flybilletter, samt standardkompensasjon på EUR 250
etter EU-forordning 261/2004.

Tjenesteyterne har i det vesentlige anført
PIA har ikke inngitt tilsvar i saken.

Nemnda bemerker

Klager ble informert om kanselleringen mer enn 14 dager før planlagt flyvning, og har
derfor ikke krav på standarderstatning etter EU-forordning 261/2004 artikkel 5 nr. 1 c) i).

Klager krever refusjon av billetten, noe han har krav på ved kansellering i henhold til
EU-forordning artikkel 8 nummer 1 dersom han velger dette fremfor omruting. I dette
tilfellet har flyselskapet kun refundert deler av billetten. Nemnda kan ikke se at PIA
har noe grunnlag for å holde tilbake deler av refusjonen og anbefaler at full refusjon
utbetales.

Vedtak

Transportklagenemnda - Fly anbefaler at klager gis medhold i sitt krav om full refusjon.