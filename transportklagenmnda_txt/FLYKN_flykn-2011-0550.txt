Vedtak i Transportklagenemnda - Fly

Sammendrag

Krav om standarderstatning og refusjon av utgifter grunnet ruteendring.

Dato
03.05.2012

Saksnummer
550/11F

Tjenesteyter
Iceland Express

Krav om standarderstatning og refusjon av utgifter grunnet ruteendring.

Klagerne har i det vesentlige anført:

Klagerne skulle reise fra New York til Oslo via Reykjavik den 30. september 2011. De skulle
derfra reise fra Oslo til Trondheim på egen billett.

Flight 5W361 fra Reykjavik til Oslo kunne ikke lande på Gardermoen grunnet tåke. Flyet ble
derfor omdirigert til Gøteborg og landet rundt kl. 15:00 den 1. oktober.

I Gøteborg fikk klagerne beskjed om at flyet ville fylle drivstoff og fortsette til Oslo om 45
minutter. Dette viste seg å være feilinformasjon. Kl. 18:00 fikk klagerne beskjed om at de ville
bli fraktet i buss til Oslo. Klagerne ankom Gardermoen over ti timer senere enn planlagt. De
hadde mistet sin videreforbindelse til Trondheim, og måtte kjøpe ny billett. Klagerne mottok
hverken mat eller drikke i ventetiden. De fikk heller ingen informasjon eller tilbud om bruk av
telefon.

Klagerne krever erstatning for nye flybilletter mellom Oslo og Trondheim kroner 3 218, samt
refusjon av utgifter til mat i ventetiden, svenske kroner 255, og hotell i Oslo kroner 1 199.
Klagerne krever videre standarderstatning i henhold til EU forordning 261/2004.

Det vises for øvrig til klagers brev.

IcelandExpress har ikke avgitt uttalelse til nemnda. Til klager har Iceland Express og
Astreaus Airlines i det vesentlige anført:

5W361 ble omdirigert til Gøteborg grunnet tåke på Gardermoen. Iceland Express var ikke
klar over dette da de tok av fra Reykjavik. Hendelsen var uforutsett, ekstraordinær og utenfor
Iceland Express kontroll.

Passasjerene ble fraktet i buss fra Gøteborg til Oslo.

I henhold til regler og vilkår tar ikke Iceland Express ansvar for videre transport etter endt
kontrakt med flyselskapet. Iceland Express kan på grunnlag av dette ikke imøtekomme klagers
krav.

Astraeus har tilbudt klagers foreldre 25 euro til mat og telefonsamtaler.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Iceland Express ved nemndas brev av 1. november 2011 med frist til 13.
desember 2011 for eventuelle bemerkninger. I brevet opplyses det bl.a. om at flyselskapet
har bevisbyrden ved påberopelse av ekstraordinære omstendigheter som kan gi grunnlag
for fritak for ansvar. Det fremgår videre at nemnda vil legge passasjerens opplysninger til
grunn dersom disse ikke imøtegås av flyselskapet. Det blir også opplyst at saken vil bli forelagt
nemnda selv om flyselskapet ikke avgir uttalelse.

Iceland Express har ikke avgitt uttalelse til nemnda. Nemndas avgjørelse treffes på bakgrunn
av de foreliggende opplysninger.

Nemnda legger på bakgrunn av de foreliggende opplysninger til grunn at flygningen ble
forsinket slik at klagers foreldre kom frem til Oslo mer enn åtte timer forsinket.

Nemnda er delt i sitt syn på passasjerenes rettigheter ved lengre forsinkelser.

Nemndas flertall, lederen og forbrukernes representanter, er av den oppfatning
at forsinkelse som medfører at passasjerene kommer frem til det endelige
bestemmelsesstedet tre timer eller mer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Flertallet viser til EU forordning 261/2004 artikkel 6 jf artikkel 7, jf artikkel 5, jf EU
domstolens avgjørelse i sak Sturgeon-Condor av 19. november 2009 (C-402/07). Flertallet
er kjent med at enkelte flyselskap bestrider dommen, og at EU domstolen er bedt om
å ta stilling til spørsmålet på nytt. Dommens konklusjon er imidlertid klar, og flertallet
legger til grunn at dommen gir uttrykk for gjeldende rett.

Nemndas mindretall, flyselskapenes representanter, er av en annen oppfatning.
EC261/04 (EU forordning 261/2004) ikke gir noen anvisning på utbetaling av en
pengekompensasjon ved forsinkelse. Tilblivelse av «Sturgeon» dommen er uklar i
forhold til flere rettsprinsipper bla. ved at domstolen tok stilling til spørsmålet om
hvorvidt forsinkelse utløser rett til kompensasjon. Dette var et spørsmål som ikke
var stilt i Sturgeon saken. Det er i dommen også angitt en tidsgrense på at tre timer
forsinkelse utløserrett til kompensasjon, en tidsramme hvor opprinnelsen er ukjent og
som ikke samsvarer med noen andre artikler i forordningen.

At passasjerer ikke har krav på kompensasjon ved forsinkelse følger av forarbeidene til
EU261/04 (EU forordning 261/2004) - det ble vurdert men avvist, og videre slått fast i dom
av ECJ Grand Chamber i «IATA». Artikkel 6 i forordningen gir klare og presise anvisninger på
rettigheter ved forsinkelse. I motsetning til innstilling som er beskrevet i artikkel 5, og nektet
ombordstigning (artikkel 4) gir ikke forsinkelse i artikkel 6 noen anvisning på kompensasjon,
med rette, da det er i strid med Montreal konvensjonens artikkel 29.

Forsinkelse gir Ikke rett til standarderstatning etter EC 261/04 (EU fororodning 261/2004) slik
forordningen er utformet, tiltenkt, og støttet av «ECJ Grand Chamber», og i tilfelle Sturgeon
dommen er gyldig, er det stilt spørsmål om gyldigheten av artikkel 5-7 i forordningen. Flere
domstoler har stilt spørsmål til EU domstolen om gyldigheten av Sturgeon dommen i forhold
til artikkel 5-7. Dette gjelder bla. en britisk domstol. Inntil EU-domstolen har kommet med
tilsvar, anser mindretallet Sturgeon- dommen som uavklart. Etter mindretallets oppfatning gir
følgelig ikke forsinkelse rett til kompensasjon etter EU forordningen.

Iceland Express har imidlertid ikke påberopt seg fritak for erstatningsplikten på overnevnte
grunnlag, mindretallet følger derfor flertallets videre vurdering av saken.

Værforhold som påvirker flytrafikken kan være en slik ekstraordinær omstendighet som i
henhold til EU forordningen medfører at den reisende ikke har krav på erstatning. Dette må
vurderes konkret. Iceland Express har opplyst at forsinkelsen skyldtes tåke på Gardermoen.
Påstanden er ikke nærmere underbygget eller dokumentert. Etter nemndas vurdering har
Iceland Express følgelig ikke godtgjort at forsinkelsen skyldtes en ekstraordinær omstendighet
som ikke kunne vært unngått selv om alle rimelige tiltak var truffet. Nemnda anbefaler av
denne grunn at klagers forelde gis en erstatning på 600 euro per person.

Grunnet forsinkelsen til Oslo rakk ikke klagernes foreldre flyet videre til Trondheim. De måtte
kjøpe nye flybilletter. De ble videre påført utgifter til mat og overnatting. Totalt tap er oppgitt
til ca 4 600 NOK.

Iceland Express er i henhold til luftfartsloven § 10-20 ansvarlig for tap som følge av forsinkelse,
med mindre selskapet godtgjør at det har tatt alle forholdsregler som med rimelighet kan
kreves for å unngå tapet, eller dette ikke har vært mulig for dem.

Iceland Express har ikke gitt nærmere informasjon eller underbygget opplysningene om
årsaken til forsinkelsen, og nemnda er av den oppfatning at selskapet således ikke har
godtgjort at det har tatt alle forholdsregler som med rimelighet kan kreves for å unngå tapet.
Nemnda anbefaler således at Iceland Express erstatter tapet.

I henhold til EU forordningens artikkel 12 skal standarderstatning etter EU forordningen
trekkes fra erstatning på annet grunnlag. Passasjeren har således alltid krav på å få utbetalt
standarderstatningen dersom vilkårene er til stede for dette. Har passasjeren også rett til
erstatning på annet grunnlag, og denne erstatning overstiger standarderstatningen, kommer
standarderstatningen til fradrag. Overstiger standarderstatningen etter EU forordningen
annen erstatning, utbetales kun standarderstatningen. Det er tilfelle i denne saken.

De har i tillegg rett til erstatning for nødvendige utgifter til mat og drikke. Klager har opplyst
at foreldrene ble påført utgifter til mat på 225 svenske kroner. Nemnda anbefaler at Icleland
Express erstatter denne utgift.

Vedtak:

Transportklagenemnda-fly anbefaler at klagers foreldre gis er erstatning på 600 euro per
person med tillegg av SEK 225 for mat drikke.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Janne G. Soløy, Widerøes Flyveselskap AS

Olav Grøttland, SAS