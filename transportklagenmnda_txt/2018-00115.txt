Vedtak i Transportklagenemnda - Fly

Sammendrag

Krav om refusjon av utgifter grunnet nektet ombordstigning.

Dato
04.12.2018

Saksnummer
2018-00115

Tjenesteytere
Thai Airways

Klager har i det vesentlige anført

Klager og hennes mann skulle reise fra Oslo til Manila via Bangkok den 9. oktober med
retur den 1. november 2017. Klager hadde også bestilt separate billetter mellom Manila
og Dumaguete t/r. Reisen ble bestilt i august. 

Tre dager før avreise oppdaget klager at hennes eget pass utløp i februar 2018. I henhold
til passreglene på Filippinene må passet være gyldig i minst et halvt år etter hjemkomst.
Hun sjekket på nett og fant at nødpass var godkjent så lenge det var gyldige seks
måneder etter hjemkomst. Klager kontaktet politiet og fikk nødpass med gyldighet i ett
år.    

Klager ble imidlertid nektet ombordstigning på Gardermoen avreisedagen med
begrunnelse at nødpass ikke var godkjent. Klager måtte ordne nytt pass og måtte kjøpe
nye flybilletter. 

Etter ankomst Filippinene sjekket klagers sønn, som er bosatt der, med den norske
ambassaden i Manila som bekreftet at nødpass faktisk er godkjent. Klager viser til
fremlagt dokumentasjon.

Klager krever refusjon av følgende utgifter:

- Nye flybilletter t/r Manila kroner 18 140
- Nye flybilletter t/r Manila - Dumaguete kroner 2 983
- Togbilletter t/r Stokke - Gardermoen kroner 382
- Nødpass kroner 450
- Kompensasjon for fem dagers tapt ferie med familien på Filippinene

Det vises for øvrig til klagers brev.

Tjenesteyterne har i det vesentlige anført
Samtlige flyselskap verden rundt, dette etter ordre fra de respektive lands
immigrasjonsmyndigheter, plikter å følge TIM (Travel Information Manual) uavhengig
av hva enkelte lands ambassader måtte uttale, eller hvilke spesialavtaler som måtte
foreligge. 

Dersom et land endrer regelverk, er det immigrasjonsmyndighetenes plikt å informere
IATA (International Air Transport Association) om dette.  

Dersom nødpasset er elektronisk og maskinelt lesbart kan det benyttes til Filippinene,
men iht. til TIM aksepteres ikke nødpass utstedt manuelt/for hånd. Thai Airways kjenner
ikke til hvordan nødpass utstedes i Norge, men flyselskapet antar at det var utstedt
manuelt, og at dette var årsaken til at klager ble nektet å reise.

Thai Airways forstår frustrasjonen hos passasjerer som blir nektet ombordstigning,
men flyselskapet har suveren uomtvistelig rett til å avvise passasjerer enten det gjelder
reisedokumenter, sykdom, uønsket adferd eller andre årsaker. Er det den minste tvil
om at passasjeren har de nødvendige, påkrevde dokumenter, eller på annen måte er
uskikket til å reise, har flyselskapet rett til å avvise passasjeren. Dette følger også av Thai
Airways reisevilkår, artikkel 13.

Thai Airways kan på grunnlag av ovennevnte ikke imøtekomme klagers krav.

Nemnda bemerker

I henhold til passreglene på Filippinene og i mange andre land i Asia, må passet være
gyldig i minst et halvt år etter hjemkomst dersom det skal aksepteres som gyldig
reisedokument. Klager hadde ikke satt seg inn i disse reglene og oppdaget tre dager
før avreise at passet hennes ville utløpe før dette tidspunktet. Hun sjekket på nettet og
og fant at nødpass var godkjent så lenge det var gyldig seks måneder etter hjemkomst.
Klager kontaktet politiet og fikk nødpass med gyldighet i ett år.
Nemnda legger til grunn at klager møtte til innsjekk med et ikke-maskinlesbart nødpass. 

Passasjerene plikter selv å sørge for å ha gyldige reisedokumenter, herunder pass.
Ugyldig pass kan føre til at passasjerene ikke får reise inn i vedkommende land.
Flyselskapet er pålagt ansvar for å kontrollere at passasjerene har nødvendige
reisedokumenter. Dersom selskapet tar med passasjerer som ikke har papirene i orden,
kan selskapet bli ilagt en bot av vedkommende lands myndigheter. Selskapet må videre
besørge retur av passasjeren. I forholdet mellom passasjeren og flyselskapet er det
passasjeren som har ansvaret for å ha gyldige reisedokumenter slik det er forutsatt i EU
forordningen.

IATA (International Air Transport Association) utgir hver måned en publikasjon Travel
Information Manual (TIM)  med oppdaterte innreiseregler til land i hele verden.
Det som fremgår her, følges av samtlige flyselskaper. Nemndas flertall - leder og
bransjerepresentantene - er av den oppfatning at det ikke kan kreves at den enkelte
ansatte i flyselskapene skal vurdere og eventuelt akseptere regler som påberopes ved
innsjekk, men som ikke fremgår av håndboken. 

Selskapet har fremlagt utskrift av TIM der det klart fremgår at bare elektronisk og
maskinelt lesbart nødpass aksepteres på Filippinene. Da flyselskapet kontrollerte
reisedokumentene på Gardermoen og fant at klager reiste med ikke-maskinlesbart
nødpass, var det etter flertallets syn korrekt å nekte henne ombordstigning i henhold til
reglene fastsatt av filippinske myndigheter på det tidspunktet. Klager burde kontaktet
flyselskapet eller den filippinske ambassade da hun innså at passet hennes ikke var
gyldig. 

Mindretallet – forbrukerrepresentantene - er av en annen oppfatning. Mindretallet
mener at klager i tilstrekkelig grad har dokumentert at filippinske myndigheter
aksepterer ikke-maskinlesbare nødpass som gyldige reisedokumenter. Mindretallet viser
videre til at forordningen sammenholdt med EU-kommisjonens veileder oppstiller et krav
til flyselskapene om å holde seg oppdatert vedrørende krav til gyldige reisedokumenter
i de enkelte land. Flyselskapene kan ikke ansvarsfritt avvise passasjerer ved å vise til
bransjepraksis, herunder IATAs Travel Information Manual, da det avgjørende etter
forordningen etter mindretallets syn er om reisedokumentene er gyldige ovenfor
vedkommende stat. Mindretallet kan heller ikke se at klager burde kontaktet flyselskapet
for å avdekke om flyselskapet hadde særegen praksis. På denne bakgrunn mener
mindretallet at flyselskapet uriktig nektet klager ombordstigning, og anbefaler at
flyselskapet utbetaler standardkompensasjon samt dekker klagers dokumenterte og
påregnelige tap som følge av avvisningen. 

Nemndas flertall er av den oppfatning at Thai Airways ikke er ansvarlig for at klager ikke
fikk sjekket inn på Gardermoen og finner ikke å kunne anbefale at hun gis medhold.

Vedtak

Transportklagenemnda - fly finner ikke å kunne anbefale at klager gis medhold.