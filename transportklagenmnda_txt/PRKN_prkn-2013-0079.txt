Vedtak i Pakkereisenemnda

Sammendrag

Saken gjelder hotellets beliggenhet, Sharm el Sheikh.

Dato
03.09.2013

Saksnummer
79/13P

Tjenesteyter
Apollo Reiser AS

Sakens dokumenter ble lagt frem.

Klager: X

Turarrangør: Apollo Reiser AS

Antall reisende: 2

Reisens pris: 18.229,-

Tidsrom: 021212 - 221212

Reisemål: Egypt, Sharm El Sheik

Saken gjelder:

Saken gjelder hotellets beliggenhet, Sharm el Sheikh.

Klager anfører at fordi hun hadde vært syk, ville hun ha hotell nær sentrum for å slippe
å gå mye og ta taxi. Hun søkte på 5* hotell og på Savoy fant hun at det var kort avstand
både til strand (20m) og til sentrum (300m). Etter ankomst lørdag fant hun fort ut at
Soho Square ikke kunne være sentrum, og resepsjonen pekte ut på kartet hvor sentrum
var, og det var ikke i nærheten av hotellet.

Hun tok kontakt med Apollo, som svarte at hotellet lå i sentrum.

Til slutt godtok hun Apollos «servicegebyr» på kr.2.021. for å bytte hotell siste uken. Dette
kreves tilbakebetalt i tillegg til kr.600,- som hun mener hun har betalt for mye for transport til/
fra flyplassen.

Apollo har anført at kunden bestilte rom på Savoy i Soho Square.

Av Apollos beskrivelse fremgår at Sharm el Sheikh består av flere områder, som har hvert sitt
sentrum. Det er ikke noe spesifikt sentrum for hele Sharm el Sheikh - sentrum for Sharks Bay/
Soho er Soho Square.

Avstanden fra hotellet som er oppgitt, er da avstanden til Soho Square som nærmeste
sentrum. Det er det opplyst om i informasjonen.

Det er beklagelig hvis kunden har oppfattet dette annerledes.

Transferprisen er Apollos faste pris per person. Det er mulig det er billigere med taxi og det er
frivillig om man vil kjøpe dette tillegget eller ikke.

Det er ikke grunnlag for å tilbakebetale det som er bestilt og betalt.

Nemnda bemerker:

En pakkereise er mangelfull hvis den avviker fra det som er avtalt eller som er en forutsetning
for avtalen, jf. pakkereiseloven § 6-1. Opplysninger på nettet og i kataloger er en del av
avtalen. Mangler kan gi grunnlag for prisavslag.

I Apollos generelle omtale av Sharm el Sheikh fremgår det at de har hoteller i fire forskjellige
områder, hvorav ett er Sharks Bay & Soho. Det fremgår også at de fire områdene har hvert sitt
sentrum. Om de oppgitte avstander er det skrevet følgende: «Med lokalt sentrum menes ofte
nærmeste tettsted, kjøpesenter eller lignende».

Om Savoy fremgår det at hotellet ligger i nærheten av Soho Square:

« Førsteklasses hotell ved Soho Square. Velkommen til et eksklusivt All Inclusive hotell der du
kan velge og vrake blant ikke mindre enn til  restauranter.

Spørsmålet for nemnda er om dette samlet er tilstrekkelig opplysning for at en bestiller skal
forstå at det er 300 m til det lokale sentrum og ikke til det som eventuelt måtte være å anse
som sentrum for hele Sharm el Sheikh.

Etter nemnda syn er den informasjon som er gitt, tilstrekkelig.

Det er da ikke grunnlag for noen refusjon i forbindelse med hotellbyttet.

Når det gjelder transporten tur/retur hotellet, fremgår det av billetten at det er betalt kr.150,-
per person og ikke kr.300,- som klager anfører.

Det er etter dette uansett ikke grunnlag for noen tilbakebetaling.

Vedtak:

Reklamasjonsnemnda kan ikke anbefale noen kompensasjon.

Vedtaket var enstemmig.