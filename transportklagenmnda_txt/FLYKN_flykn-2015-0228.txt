Vedtak i Transportklagenemnda - Fly

Sammendrag

Krav om erstatning for ødelagt bagasje.

Dato
04.03.2016

Saksnummer
0228/15F

Tjenesteyter
Norwegian Air Shuttle ASA

Krav om erstatning for ødelagt bagasje.

Klager har i det vesentlige anført:

Klager reiste fra Hamburg til Oslo den 13. august med DY1127. Flyet var fullt, og klager var
sistemann om bord. Ved inngangen til flyet ble han bedt om å levere fra seg håndbagasjen til
crewet. Han ble ikke på noe tidspunkt forklart at håndbagasjen ville bli sendt i lasterommet,
og at han måtte ta ut verdifulle og skjøre gjenstander. Det var klagers oppfatning at crewet
ville plassere hans håndbagasje i kabinen hvor det var plass.

Da klager mottok bagasjen oppdaget han at hans pc og mobil var skadet.

Klager krever erstatning for ødelagte gjenstander i bagasje.

Det vises for øvrig til klagers brev.

Norwegian har i det vesentlige anført:

I flyene er det begrenset med plass og dersom man må plassere planlagt håndbagasje
sammen med vanlig innsjekket bagasje, må man ta ut skjøre og verdifulle gjenstander.

I henhold til Norwegians regler og vilkår hefter ikke selskapet for skader eller tap av
gjenstander som skal medbringes som håndbagasje. Klager har i tillegg mottatt delvis
erstatning fra sitt forsikringsselskap.

Norwegian kan ikke imøtekomme klagers krav.

Nemnda bemerker:

Klager har opplyst at han ved inngangen til flyet ble bedt om å levere fra seg håndbagasjen
til crewet. I følge klager ble han ikke på noe tidspunkt forklart at håndbagasjen ville bli
sendt i lasterommet, og at han måtte ta ut verdifulle og skjøre gjenstander. Det var klagers
oppfatning at crewet ville plassere hans håndbagasje i kabinen hvor det var plass.

Norwegian har ikke kommentert dette, og nemnda legger klagers opplysninger til grunn.

Det er ikke bestridt at klagers pc og mobil ble ødelagt under transporten. Nemnda er av den
oppfatning at Norwegian må erstatte klagers tap. Nemnda viser til at klager ikke var klar over
at håndbagasjen ville bli fraktet i lasterommet i motsetning til Norwegian som var kjent med
dette.

For så vidt angår tapets størrelse, bemerker nemnda at erstatningen ved totalskade i
utgangspunktet må baseres på gjenanskaffelsesverdien - det beløp skadelidte må betale for
å skaffe seg en ny ting av samme art. Skadelidte skal på den annen side ikke tjene på skaden,
og det må derfor gjøres fradrag for den slitasje og verdiforringelse ellers som bruken av den
skadede gjenstand har medført.

Erstatning klager har mottatt fra sitt forsikringsselskap kommer til fradrag.

Vedtak:

Transportklagenemnda-fly anbefaler at Norwegian erstatter klagers tap. Til fradrag går
utbetalingen fra klagers forsikringsselskap.

Vedtaket var enstemmig.