Vedtak i Transportklagenemnda - Fly

Sammendrag

Krav om standarderstatning grunnet nektet ombordstigning.

Dato
22.05.2015

Saksnummer
252/14F

Tjenesteyter
Widerøes Flyveselskap AS

Klager har i det vesentlige anført:

Klager skulle reise fra Hovden til Oslo den 31. oktober 2013 kl. 20:05 med WF182. Maskinen
ble forsinket på grunn av drivstoffanlegget, og ny maskin ble satt inn for å operere avgangen.
Her var det ikke plass til alle passasjerene, og klager som hadde studentbillett måtte stå igjen.
Hun ble booket om til dagen etter og fikk dekket drosje fra og til flyplassen.

Klager krever standarderstatning 250 euro i henhold til EU-forordning 261/2004.

Widerøe har i det vesentlige anført:

WF182 ble forsinket som følge av et uforutsett teknisk problem, det vises til fremlagt teknisk
rapport. Hendelsen er ikke kompensasjonsberettiget i henhold til EU-forordning 261/2004 da
årsaken var ekstraordinære omstendigheter utenfor Widerøes kontroll.

Det ble satt inn en ny maskin for å unngå kansellering. Flyselskapene plikter å omrute til
endelig bestemmelsessted dersom det er ledige plasser. Dessverre var det ikke plass til alle
på erstatningsmaskinen, og klager som ikke hadde bekreftet plassbillett måtte stå over denne
avgangen.

På grunnlag av ovennevnte kan Widerøe ikke imøtekomme klagers krav.

Det vises for øvrig til klagers brev.

Nemnda bemerker:

Nemnda legger på bakgrunn av de foreliggende opplysninger til grunn at WF182 ble
kansellert.

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning  261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.

Også preventive hensyn taler for at flyselskapet som hovedregel må bære ansvaret ved
teknisk svikt.

Nemndas flertall, samtlige medlemmer unntatt forbrukerrepresentant Hanne Beth
Takvam-Borge, er av den oppfatning at en teknisk svikt likevel kan komme så uventet
at flyselskapet ikke har reelle muligheter til å forhindre feilen eller overvinne følgene
av den uten at det går ut over passasjerene. I slike tilfelle er ikke flyselskapet pliktig
til å betale erstatning til den reisende. Det er flyselskapet som må godtgjøre at det
foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå innstillingen.

Nemndas mindretall, forbrukerrepresentant Hanne Beth Takvam-Borge, er av en
annen oppfatning. Slik mindretallet ser det ligger det innen flyselskapets sedvanlige
aktivitetsutøvelse å måtte løse tekniske feil, uavhengig av når feilen oppdages. Om
feilen er uforutsett eller ikke, er av liten betydning, da det ikke er unormalt at tekniske
feil kan oppstå. Mindretallet legger derfor til grunn at det som hovedregel vil være
flyselskapet som må bære ansvar for teknisk svikt, også når teknisk svikt oppstår
uventet. I slike tilfeller er flyselskapet som hovedregel pliktig å betale erstatning til de
reisende. Unntak kan tenkes, i tilfeller som ligger utenfor flyselskapets kontrollsfære,
eksempelvis ved streik, kollisjon med fugl, terrorhandlinger eller værforhold. Det
er flyselskapet som må godtgjøre at de har truffet alle rimelig tiltak for å unngå
kanselleringen.

En samlet nemnd viser førøvrig til nemndas generelle uttalelse om tekniske feil av 26.
januar 2015. Uttalelsen er vedlagt.

Innstillingen skyldtes i dette tilfellet en teknisk feil som vanskeliggjorde fylling av drivstoff.

Saken er forelagt Luftfartstilsynet som ikke har bemerkninger til flyselskapets beskrivelse av
den tekniske feilen eller den fremlagte dokumentasjon.

Nemndas flertall legger på bakgrunn av de foreliggende opplysninger til grunn at feilen
oppsto uten forvarsel til tross for at rutinemessig teknisk vedlikehold var gjennomført.

I den foreliggende situasjon var det etter flertallets vurdering ikke praktisk mulig å
treffe tiltak for å unngå feilen eller kanselleringen. Kanselleringen gir derfor ikke rett til
standarderstatning etter EU-forordningen, og flertallet finner ikke å kunne anbefale at klager
gis medhold i sitt krav om standarderstatning.

Mindretallet har kommet til at flyselskapet ikke har godtgjort at feilen er utenfor
flyselskapets kontrollsfære. Mindretallet er følgelig av den oppfatning at klager har rett
til standarderstatning.

Ved kanselleringer har passasjeren valget mellom omruting snarest mulig, på tilsvarende
transportvilkår til bestemmelsesstedet, og refusjon av hele billettprisen.

Widerøe satt opp en reservemaskin som hadde plass til samtlige passasjer med unntak av én.
Widerøe valgte å ta ut klager, som hadde rimeligst billett.

Widerøes valg er ikke en «nektet ombordstigning» i forordningens forstand, jf. definisjonen i
artikkel 2 bokstav j, men en konsekvens av at flygningen var innstilt, Nektelsen gir derfor ikke
rett til standarderstatning.

Det gir heller ikke det forhold at klager kom frem mer enn fire timer forsinket i det årsaken til
dette etter flertallets vurdering var en ekstraordinær omstendighet som førte til innstilling av
flygningen.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.