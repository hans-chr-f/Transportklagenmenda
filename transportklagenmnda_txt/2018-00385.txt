Vedtak i Transportklagenemnda
- Kollektivreiser

Sammendrag

Krav om frafall av ilagt gebyr som følge av manglende validert billett.

Dato
18.04.2018

Saksnummer
2018-00385

Tjenesteytere
AtB AS

Klager har i det vesentlige anført

Klager reiste med busslinje 9 fra Brøset Hageby den 23. januar 2018 da han ble ilagt
gebyr for manglende billett. 

Ved Tempe ble det utført en kontroll av Nokas, hvor klager da ble bedt om å gå av bussen
fordi at han ikke har gyldig billett. Dette nektet klager å gjøre fordi han hevdet sterkt
at han hadde gjort alt han skulle gjøre for å få gyldig billett. Klager forsøkte å forklare
til kontrolløren at han hadde validert billetten på valideringsautomaten fremme hos
føreren, og at han hadde registrert at automaten pep. Klager som har gyldig kort med
saldo er derfor av den oppfatning at han har gjort alt han kan for å betale korrekt for
reisen. 

Det at klager ble beskyldt for å snike på bussen er fra klagers ståsted en grov påstand
han ikke kan akseptere. Klager krever derfor en uforbeholden unnskyldning og kommer
selvsagt ikke til å betale det ilagte gebyret.

Tjenesteyterne har i det vesentlige anført
Klager ble den 23. januar 2018 ilagt tilleggsgebyr da han ved billettkontroll ikke kunne
fremvise gyldig billett. 

For å ha rett til å reise med AtB, må man ha gyldig reisebevis ved påstigning. Ved bruk
av t:kort må man validere t:kortet på kortleseren ved inngangen med en gang man går
om bord i bussen. Dersom man har et gyldig igangsatt periodeprodukt på t:kortet, vil
man ikke bli ilagt gebyr dersom man glemmer å validere. I dette tilfellet hadde kunden
billettproduktet «verdi» på t:kortet. T:kortet fungerer da som et gammeldags klippekort
hvor det trekkes en billett fra kortet ved validering. Etter at t:kortet er validert, har den
reisende gyldig billett for reisen.

Det er ikke sjåførens ansvar å kontrollere at passasjerene har gyldig billett. Dersom AtB
skulle hatt en ordning der alle billetter skulle kontrolleres av sjåføren ved påstigning, ville
det vært en uhensiktsmessig ordning for sjåføren, men hovedsakelig for passasjerene.
Den tiden som bussene hadde brukt på hver holdeplass hadde antagelig blitt
mangedoblet, og følgelig ville den enkelte reise tatt vesentlig lengre tid. Av blant annet
hensyn til effektivitet har AtB derfor en billettordning som i stor grad er tillitsbasert.

Selv om klager hevder at t:kortet ble validert, viser historikken på hans t:kort at det
ikke var trukket billett fra hans t:kort den dagen. Ved validering av t:kort blir billetten
registrert i vårt datasystem. Den seneste valideringen var fem dager tidligere, den 18.
januar 2018. Det er dessverre mange av våre reisende som misbruker vår tillit, og vi kan
av den grunn ikke uforbeholdent legge klagers forklaring til grunn. Det var 40 passasjerer
som ble kontrollert på denne bussen den 23. januar 2018, og ingen andre ble ilagt gebyr
på samme grunnlag som klager. Det er heller ikke meldt om noen problemer med
kortleseren eller billettmaskinen den dagen. Dersom det er oppstår feil med kortleseren,
vil dette normalt oppdages raskt av sjåfør som melder fra om problemet til AtB.

Når man legger t:kortet til kortleseren, vil maskinen lage en pipelyd både når kortet
godkjennes og når det avvises. Det vil stå tydelig på skjermen til kortleseren hvorvidt det
er godkjent eller ikke. Dersom passasjeren ikke legger t:kortet godt nok inntil leseren,
eller kortet blir tatt bort fra kortleseren for raskt, vil kortet bli avvist. Ved slike tilfeller vil
maskinen ikke lage lyd, og det blir ikke trukket billett fra t:kortet. Da det er den reisende
sitt ansvar å påse at han har gyldig billett når han går om bord i bussen, innebærer det at
ved bruk av t:kort må passasjeren se til at t:kortet blir validert.

AtB er et aksjeselskap som er heleid av Trøndelag fylkeskommune og er derfor bundet av
forvaltningsmessige prinsipper, herunder kravet til likebehandling og forutberegnelighet.
AtB har forståelse for at det kan oppleves som urettferdig å bli ilagt tilleggsgebyr når man
ikke hadde til hensikt å snike. AtBs regelverk åpner likevel i liten grad for bruk av skjønn i
enkeltsaker. Reglene for gyldig billett ved reiser med AtB gjelder likt for alle, uavhengig av
subjektive forhold i den enkeltes sak.

AtB velger på ovennevnte grunnlag å opprettholde vår tidligere avgjørelse og viser til
begrunnelse i tidligere svar til klager.

Nemnda bemerker

Klager ble ved kontroll på busslinje 9 fra Brøset Hageby den 23. januar 2018 ilagt
tilleggsavgift på grunn av manglende billett.

Det fremgår av AtBs transportvedtekter § 2 at den reisende må ha gyldig reisebevis/
billett som senest valideres ved påstigning. Av § 7 går det fram at dersom en reisende
ved kontroll ikke har gyldig billett, skal det betales tilleggsavgift.

Klager kunne ved kontrollen ikke vise gyldig billett og vilkårene for å ilegge tilleggsavgift
var dermed til stede.

Klager viser til at han gjorde det han skulle for å få validert billetten og trodde at
reisekortet ble validert i automaten hos føreren.  

Nemnda viser til at det er den reisendes ansvar å sørge for at billetten blir validert og at
bekreftelse for validering finnes på skjermen på valideringsautomaten. 

Nemnda legger til grunn at billettkjøp ikke ble registrert. Videre vises til AtBs
opplysninger om det ikke var registrert problemer med valideringsautomaten denne
dagen.

Nemnda finner på denne bakgrunn ikke sannsynliggjort  at det var feil ved automaten. 

Nemnda finner på denne bakgrunn ikke grunnlag for å anbefale at tilleggsavgiften
frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold. 

Vedtaket er enstemmig.