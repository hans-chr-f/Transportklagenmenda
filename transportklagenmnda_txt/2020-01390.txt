Vedtak i Pakkereisenemnda

Sammendrag

Krav om refusjon av avbestillingsgebyret grunnet Covid-19.

Dato
28.08.2020

Saksnummer
2020-01390

Tjenesteytere
TUI Norge AS

Klager har i det vesentlige anført

Klagen gjelder en pakkereise for to personer med innkvartering i en 1-romsleilighet på
El Duque, Playa de Fanabe, Tenerife i perioden 15.03.2020 - 22.03.2020. Totalpris 13 552
kroner.

Klager avbestilte reisen 12. mars 2020 og krever tilbakebetalt ilagt gebyr for avbestilt
pakkereise med støtte i Pakkereiselovens §22 og Alminnelige vilkår for pakkereiser pkt.
5.1.

Den Norske Regjering med statsminister og folkehelseminister mm. avholdt offisiell
pressekonferanse den 12. mars kl. 14:00 i radio/ TV/Net.
Hovedpunkter: 
"Unngå fritidsreiser og andre unødvendige reiser inkl. kollektivreiser.
Nordmenn i utlandet bes komme hjem raskest mulig.
Hvor lenge flytrafikken i Europa vil være åpen er usikkert.
Vi er i en helt spesiell situasjon og de strengeste tiltak i fredstid settes i verk."

For øvrig: 
WHO erklærte Covid-19 som en Global Pandemi 11.03.2020. 
Klagers reisemål Tenerife hadde fått sine første smittetilfeller, og hotell med over 1 000
gjester var satt i karantene. 
Kaos på Europas flyplasser. 
Norge stengte ned 12.03.2020.

Da klager avbestilte 12.03.2020 kl. 15:57 fikk de ingen informasjon om alternativ til
avbestilling, avventing, ombooking eller pakkereiseloven. Klager satt i lang kø både med
forsikringsselskap og TUI og situasjonen føltes kaotisk. 

Klager skriver at det er mulig de har tatt feil i forhold til når TUI gav beskjed om at de
ikke fikk pengene tilbake, men det er ikke hovedpoenget. Retten til å få pengene/ gebyret
tilbake, endres ikke selv om klager skrev to ulike e-poster til TUI. 

Det var ikke klager som kunder som vurderte reisen som uforsvarlig å gjennomføre.
Klager anfører at det var de offisielle norske myndigheter som sa: Hold dere hjemme
i egen bolig og foreta kun helt nødvendige besøk utendørs. Skoler, barnehager,
arbeidsplasser etc. skulle lukkes.

Klager mener Pakkereiselovens tekst og §22 må komme til anvendelse og datoen for når
norske myndigheter «stengte Norge» var 12. mars 2020. 

Klager har søkt forsikringsselskap om dekning/erstatning. Klager har ikke blitt tilkjent
dekning/erstatning.

Krav: 13 552 kroner.

Det vises for øvrig til korrespondanse fra klager.

Tjenesteyterne har i det vesentlige anført
Den 2. februar 2020 bestilte klager en reise for to personer. 

Som det fremgår av både bekreftelse og billett, er det i henhold til pkt. 7.2 i
pakkereiseloven, kundens plikt å gjøre seg kjent med TUIs betingelser, generelle
informasjon og reisevilkår som kan leses på tui.no.

TUI følger alltid Utenriksdepartementets anbefalinger og reiseråd og i de situasjoner
hvor UD fraråder reiser til et eller flere reisemål, kan TUIs kunder alltid endre eller
avbestille reisen kostnadsfritt. 

Klager hadde avreise den 14. mars 2020. UD og regjeringen i Norge sendte først ut
pressemelding den 14. mars 2020 kl. 09:24 og frarådet alle reiser som ikke var strengt
nødvendige. Klager avbestilte selv sin reise den 12. mars 2020. Reisen ble avbestilt med
fullt gebyr i henhold til TUIs avbestillingsregler og vilkår.

Klager skriver i e-post av 15. april 2020 til TUI: ‘Vi fikk beskjed av dere på telefon at
reisens beløp på 13.552 kr ikke ville bli refundert’, men i e-post av 29. april til TUI skriver
klager: ’Vi vil også påpeke at TUI ikke informerte oss om at vi ikke vil få igjen pengene når
vi avbestilte reisen (har dere ikke en informasjon og opplysningsplikt?)’. TUI viser til at
disse to uttalelsene er motstridende.

TUI anfører at det må foreligge en uttalelse fra offisiell myndighet som fraråder reiser til
et bestemt område eller land for at §22 i pakkereiseloven skal komme til anvendelse. Det
er ikke opp til kundene selv å vurdere når de mener det er uforsvarlig å reise. 

Først den 14. mars 2020 kl. 09:24 gikk UD og regjeringen i Norge ut med en
pressemelding der de frarådet reiser til alle land som ikke var strengt nødvendige. TUI
kansellerte alle reiser fra 14. mars til 14. april 2020 med full tilbakebetaling av reisens
pris. 

TUI kan ikke se at det foreligger grunnlag for prisavslag.

Det vises for øvrig til korrespondanse fra TUI Norge AS.

Nemnda bemerker

Klagen gjelder en pakkereise for to personer med innkvartering i en 1-romsleilighet på
El Duque, Playa de Fanabe, Tenerife i perioden 15.03.2020 - 22.03.2020. Totalpris 13 552
kroner.

Klager avbestilte reisen 12. mars 2020 og krever tilbakebetalt ilagt gebyr for avbestilt
pakkereise med støtte i Pakkereiselovens §22 og Alminnelige vilkår for pakkereiser pkt.
5.1.

Pakkereisenemnda har delt seg i et flertall og et mindretall. 

Flertallet, nemndsleder og reiselivsrepresentantene, mener at pakkereiseloven § 22
ikke kommer til anvendelse på klagers avbestillingstidspunkt den 12.03.2020. Det vises
i den forbindelse til at UD først kom med sin reiseanbefaling den 14.03.2020. Selv
om situasjonen i Spania var alvorlig var det først den 13.03.2020 at Spania erklærte
unntakstilstand som ble effektuert den 14.03.2020. Flertallet anbefaler at klager ikke gis
medhold i sin klage. 

Mindretallet bestående av forbrukerrepresentantene, mener at pakkereiseloven
§ 22 åpner for å avbestille pakkereiser uten å betale gebyr ved ekstraordinære
omstendigheter. Covid-19 pandemien må åpenbart anses som en ekstraordinær
omstendighet. I alminnelige vilkår for pakkereiser pkt. 5.1 presiseres at dette bl.a. gjelder
når det konstateres «farlige smittsomme sykdommer eller andre begivenheter som
må likestilles med de nevnte og som vil påvirke gjennomføringen av pakkereisen eller
transporten av kunden til reisemålet.» Det fremgår ikke av verken lovtekst eller de
alminnelige vilkår at det i tillegg skal kreves offisielt råd fra Utenriksdepartementet om
ikke å reise. En innfortolkning av et slikt vilkår vil etter mindretallets mening stride med
pakkereiseloven § 3 som slår fast at loven ikke kan fravikes til ulempe for den reisende.
Mindretallet vil i tillegg vise til at regjeringen på sin pressekonferanse den 12. mars, dvs.
samme dag som klager avbestilte turen, sterkt oppfordret alle til ikke å reise utenlands
på fritidsreiser. Etter mindretallets mening kan det derfor uansett ikke være riktig å legge
avgjørende vekt på at UD først den 14. mars gikk ut med generell fraråding mot å reise ut
av landet. På avbestillingstidspunktet var det oppslag på nyhetene om smitte på Tenerife
og at hotell holdt 1000 gjester i karantene. Etter mindretallets mening må klager gis
medhold i denne saken.

Vedtak blir etter dette truffet i samsvar med flertallets syn.

Vedtak

Pakkereisenemnda anbefaler at klager ikke gis medhold.

Vedtak avsagt under dissens som fremgår ovenfor.