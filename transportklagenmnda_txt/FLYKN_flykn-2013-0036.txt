Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
06.11.2013

Saksnummer
036/13F

Tjenesteyter
Thomson Airways / Star Tour AS

Krav om standarderstatning grunnet forsinkelse.

Klager har i det vesentlige anført:

Klager skulle reise fra Oslo til Cancun den 26. november 2012 kl. 12:05 med TOM566. Flyet ble
over et døgn forsinket.

Klager krever standarderstatning i henhold til EU-forordning 261/2004, 600 euro.

Star Tour AS har i det vesentlige anført:

TOM566 ble forsinket 25 t 55 min som følge av teknisk feil, det vises til fremlagt rapport.
Forsinkelsen er ikke erstatningspliktig da den uforutsette hendelsen var ekstraordinær og
utenfor flyselskapets kontroll. Forsinkelsen kunne ikke vært unngått til tross for jevnlige
tekniske kontroller.

Star Tour AS har utbetalt to dagsandeler, kroner 290, men kan ikke imøtekomme klagers krav
utover dette.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med 25 timer og 55 minutter.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU- domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.

Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå forsinkelsen.

Star Tour/Thomson Airways har gitt en forklaring på hendelsene. Hendelsene er imidlertid
ikke dokumentert gjennom teknisk logg, operasjonell logg eller lignende. Nemnda er av
den oppfatning at de foreliggende opplysninger ikke godtgjør at forsinkelsen skyldtes en
ekstraordinær omstendighet som ikke kunne vært unngått selv om alle rimelige tiltak var
truffet. Forsinkelsen gir følgelig rett til erstatning på 600 euro.

Nemnda bemerker avslutningsvis at klager kun har kjøpt flybilletter. Pakkereiseloven kommer
ikke til anvendelse i et slikt tilfelle.

Vedtak:

Transportklagenemnda - fly anbefaler at klager gis en standarderstatning på 600 euro.

Vedtaket var enstemmig.