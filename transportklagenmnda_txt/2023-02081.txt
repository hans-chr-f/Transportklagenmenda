Vedtak i Transportklagenemnda - Fly

Sammendrag

Krav om standarderstatning, tapt arbeidsfortjeneste
og togbillett fra flyplass til hjemsted.

Dato
07.06.2024

Saksnummer
2023-02286

Tjenesteytere
SAS

Klager har i det vesentlige anført

Klager skulle reise med SAS den 1. mai 2023 fra Firenze via København til Oslo med
planlagt avgang kl. 12:20. Rett før ombordstigning, ble det informert via skjerm om at
flyvningen var kansellert grunnet værforhold. Klager fikk beskjed om å henvende seg i
SAS-skranken, der hun fikk utlevert nye boardingpass for reise neste dag via Zürich med
avgang kl. 06:15.  Etter noen timers venting ble det satt opp buss som kjørte de reisende
fra flyplassen til et hotell. 

SAS opplyste på reisen til Firenze at det var utfordrende å lande med maskinen under
normale forhold, og at de måtte være forberedt på «hard» landing, hvilket også skjedde. 

Klager ble informert av fastboende nordmenn i Firenze at SAS hadde hyppigere
kanselleringer fra Firenze enn andre flyselskap. Klager mener at hensynet til kort
landingsstripe og historikk knyttet til at det er vanskelige landingsforhold, tilsier at SAS
burde benyttet en annen flymaskin. Klager påpeker at andre fly gikk som planlagt.

Klager ble ankom Oslo via Zurich kl. 13.15 den 2. mai 2023. 

Klager krever standarderstatning, samt dekning av tapt arbeidsfortjeneste og togbillett
fra flyplass til hjemsted.

Tjenesteyterne har i det vesentlige anført
Været i Firenze medførte at den aktuelle flymaskin som skulle foreta klagers flyvning,
aldri ankom FLR, men ble omdirigert til PSA. Det vises til vedlagt dokumentasjon der
værforholdene er beskrevet i TAF- og METAR rapport, og operasjonslogg som viser at det
ikke var bakketransport tilgjengelig mellom Pisa og Firenze for passasjerer som skulle
fløyet tilbake med det aktuelle flyet.

En kansellering utløser i utgangspunktet rett til kompensasjon jf. forordningens artikkel
5, jf. artikkel 7.  Flyselskapet vil imidlertid ikke ha ansvar dersom kanselleringen skyldes
«ekstraordinære omstendigheter som ikke kunne vært unngått selv om alle rimelige
tiltak var truffet», se art. 5.3 punkt. Av forordningens fortale punkt 14 følger det en rekke
eksempler på hva som kan falle inn under «ekstraordinære omstendigheter», blant
annet nevnes «værforhold».  Det vises til vedlagt dokumentasjon der værforholdene er
beskrevet i TAF- og METAR rapport.

Flytypen som ble benyttet var Airbus A320neo.  Som dokumentasjonen viser, var det
været som var årsak til at denne flymaskinen ikke kunne foreta en sikker landing.
Grunnet pågående regnvær og kort landingsstripe, ville bremsekapasiteten være så
redusert at det ikke var sikkerhetsmessig forsvarlig å lande til planlagt tid. Det var kun en
flyvning som gikk ruten FLR-CPH den 1. mai 2023, og det fantes heller ingen neste dag.
Klager ble derfor booket om til første tilgjengelig mulighet. Kravet til ombooking snarest
mulig er således oppfylt. 

Det var ingen forhåndsregler SAS kunne tatt for å unngå denne hendelsen, og SAS gjorde
det som var mulig for å frakte passasjeren på raskest mulig måte, ved å booke om til
første mulige flyvning. 

SAS avviser klagers krav om erstatning for tapt arbeidsfortjeneste, da dette ikke er
noe SAS kan stå ansvarlig for. SAS kan ikke se at erstatning for togbillett til hjemsted er
rimelig, ettersom dette fremstår som en utgift klager ville hatt uavhengig av innstillingen.

Nemnda bemerker

Klagers krav om standarderstatning 

Nemnda vurderer først om klager har krav på standarderstatning etter EU-forordning
261/2004 som følge av kanselleringen.

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.

Værforhold som påvirker flytrafikken kan være en slik ekstraordinær omstendighet
som medfører at den reisende ikke har krav på erstatning. Det er flyselskapet som må
godtgjøre at det foreligger et slikt spesielt tilfelle. Flyselskapet må videre godtgjøre at de
har truffet alle rimelige tiltak for å unngå uregelmessigheten.

Nemndas flertall - forbrukerrepresentanten og bransjerepresentanten - mener SAS ikke
har godtgjort at kanselleringen skyldes ekstraordinære omstendigheter.  Flertallet viser
til at det mangler dokumentasjon for flyvningen som ble omdirigert. Det er ikke vedlagt
en logg som dokumenterer det som har skjedd eller viser hvilket tidspunkt dette flyet
skulle landet i Firenze. Det da ikke tilstrekkelig å legge ved en METAR-rapport, når det
ikke er opplyst hvilket tidspunkt flyet skulle lande. Den fremlagte METAR-rapporten viser
f.eks. at det var oppholdsvær mellom 10.50-12.20 og dersom den tidligere flyvningen
skulle lande i dette tidsrommet - noe som som er sannsynlig ettersom neste flyvning
skulle gå kl. 12.20 - anses flyselskapet ikke for å ha godtgjort at kanselleringen skyldes
værforhold.

Etter flertallets syn har derfor klager krav på standarderstatning med 400 euro. 

Mindretallet - nemndas leder - mener SAS godtgjort at det var direkte
årsakssammenheng mellom omdirigeringen av den forutgående flyvningen og
kanselleringen av klagers flyvning, og at kanselleringen skyldtes ekstraordinære
forhold i form av vær. Værforhold som er  uforenlige med å gjennomføre en flyvning og
sikkerhetsrisiki, kan utgjøre ekstraordinære omstendigheter i forordningens forstand.
Ved landing må en ta hensyn til både landingsforhold og kapasiteten til den aktuelle
flymaskinen. Pilotenes avgjørelse i et slikt tilfelle, som foretas av sikkerhetsmessige
årsaker, kan vanskelig overprøves av nemnda. Når det gjelder flytypen som ble
benyttet på flyvningen, mener mindretallet dette ikke kan medføre at klager tilkjennes
standarderstatning. Samme flytype benyttes også på flyvninger innenriks i Norge,
hvor det også kan være vanskelige landingsforhold. Når det gjelder værforholdene
og selve hendelsen er dette dokumentert av SAS i form av METAR-rapport som viser
at det regnet store deler av dagen forut for klagers planlagte avgang. Videre er det
fremlagt trafikk- og flightinformasjon, samt operasjonslogg som viser at klagers flyvning
ble kansellert på grunn av værforhold som gjorde at det aktuelle flytypen ikke kunne
lande, at den forutgående flyvningen derfor ble omdirigert til Pisa, og at det ikke var
tilgjengelig bakketransport mellom Firenze og Pisa for passasjerer som skulle reist med
flyet. Etter mindretallets syn har det formodningen mot seg at omdirigering ville blitt
foretatt dersom det under de rådende værforholdene hadde vært sikkerhetsmessig
forsvarlig å lande i Firenze som planlagt. Etter mindretallets syn har SAS også godtgjort
at de traff alle rimelige tiltak for å unngå uregelmessigheten ved at det fikk sendt klager
med første tilgjengelige flyvning. Klager har derfor etter mindretallets syn ikke rett til
standarderstatning i henhold til EU-forordning 261/2004.

Klagers krav om dekning av tapt arbeidsinntekt.

Klager har videre fremmet krav om dekning av tapt arbeidsinntekt som følge av
kanselleringen og at hun først kom hjem den 2. mai. 

I henhold til luftfartsloven § 10-20/Montrealkonvensjonen kan flyselskapet bli ansvarlig
for tap som følge av forsinket befordring av passasjer dersom selskapet ikke kan
godtgjøre at det og dets folk har tatt alle forholdsregler som med rimelighet kan kreves
for å unngå tapet, eller at dette ikke har vært mulig for dem. 

Klager har fremlagt en bekreftelse fra arbeidsgiver hvor det bl.a. fremgår at fravær ut
over ferie i perioden frem til 30/6 2023 vil gå til fratrekk i opparbeidet bonusgrunnlag,
men det er ikke spesifisert hva kravet utgjør i kroner og øre og hvor mange timers fravær
hun krever erstatning for.  

Flertallet - bransjerepresentanten og nemndas leder - finner ikke grunn til å vurdere som
det alminnelige erstatningsrettslige vilkår om bl.a. ansvarsgrunnlag, årsakssammenheng
og økonomisk tap, samt tapsbegrensningsplikt, er oppfylt i denne saken. Sett hen til
den standarderstatningen klager tilkjennes, og som formentlig overstiger et eventuelt
fratrekk i hennes bonusgrunnlag, mener flertallet at det i denne saken uansett ikke
er grunnlag for å tilkjenne ytterligere erstatning for tapt arbeidsinntekt. Dette som
følge av samordning av standarderstatningen og en eventuell erstatning for tapt
arbeidsinntekt, jf. EU-forordning 261/2004 artikkel 12. Etter denne bestemmelsen kan
standarderstatning som tilkjennes i henhold til forordningen, trekkes fra erstatning som
eventuelt tilkjennes på annet grunnlag. Dersom standarderstatningen er større enn
den erstatningen som tilkjennes på annet grunnlag, medfører samordning at det ikke
blir utbetalt mer enn standarderstatning. For øvrig vises det til flertallets votum om slik
samordning i FLYKN-2023-03966, hvor dette spørsmålet ble behandlet av full nemnd og
flertallet la til grunn at det kunne foretas slik samordning. 

Mindretallet - forbrukerrepresentanten - mener det ikke er grunnlag for samordning da
standarderstatningen ikke er ment å dekke tapt arbeidsinntekt. Det vises til mindretallet
votum om samordning i FLYKN-2023-03966. 

Klagers krav om dekning av togbillett

Klager har i tillegg fremmet krav om dekning av togbillett Oslo lufthavn-Drammen.

Etter nemndas syn er det ikke årsakssammenheng mellom kanselleringen og denne
utgiften. Klager ville mest sannsynlig uansett hatt utgifter til å komme seg hjem fra
flyplassen ved ankomst. Kravet tas derfor ikke til følge.

Vedtaket er truffet med dissenser slik det fremgår over.

Vedtak

Transportklagenemnda anbefaler at SAS betaler 400 euro i standarderstatning til klager
og at klagen for øvrig ikke tas til følge.