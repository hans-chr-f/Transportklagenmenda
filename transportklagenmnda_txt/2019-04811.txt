Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
25.08.2020

Saksnummer
2019-04811

Tjenesteytere
Widerøe

Klager har i det vesentlige anført

Klager skulle reise fra Bergen til Billund den 1. november 2019 med Widerøe sin flyvning
WF282. Planlagt avgang fra Bergen var kl. 10.15 med ankomst Billund kl. 11.30. Flyet ble
kansellert. Klager ble booket om til andre flyvninger via Stockholm og København, med
ankomst Billund kl. 15.38. 

Ifølge mottatt SMS skyldtes kanselleringen store forsinkelser som medførte at
besetningen gikk ut på arbeidstid.  Avslaget til Widerøe viser til værforholdene i
Tromsø. Denne informasjonen kom først ved avslaget. Klager har vedlagt en uttalelse
innhentet fra Avinor ved Tromsø Lufthavn hvor det konkluderes med at 1. november
var en utfordrende vinterdag, men ikke ut fra vær- og banerapporter noe som kan
karakteriseres som ekstraordinære for Avinor sin del. Det poengteres at Avinor ikke kan
ta stilling til hvordan Widerøe karakteriserer forholdene i Tromsø. 

Det er fremsatt krav om standarderstatning på 250 euro i henhold til EU-forordning
261/2004.

Tjenesteyterne har i det vesentlige anført
Denne dagen ble WF611 1 time og 29 minutter forsinket ut fra Tromsø. Av denne
forsinkelsen var seks minutter grunnet airport facilities. Etter at flymaskinen forlot gaten
(kl. 06.56) var det brøyting av rullebanen og i tillegg de-icing av flymaskinen. Derfor forlot
ikke flyvningen Tromsø før kl. 08.19. Pga dette gikk crewet ut på lovpålagt arbeidstid og
WF282/283 måtte kanselleres.

Klager ble omrutet til første tilgjengelige avgang fra Bergen til Billund (SK898/SK405/
SK1285). Widerøe viser til Flight plan, METAR og METAR-dekoder som bekrefter
kanselleringen og de rådende værforholdene.

Nemnda bemerker

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.

Værforhold som påvirker flytrafikken ved at det ikke er mulig å lande/ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret. 

Flyselskapet Widerøe anfører at kanselleringen skyldtes at besetningen gikk ut på
arbeidstid som følge av værforholdene på forutgående flyvning fra Tromsø. Det foregikk
både brøyting av rullebanen og de-icing av flymaskinen. Flyet forlot derfor Tromsø med
en lengre forsinkelse. 

Basert på sakens dokumentasjon fremlagt både av klager og flyselskapet finner nemnda
det sannsynliggjort at det var utfordrende værforhold i Tromsø denne dagen, og at det
var både brøyting og de-icing på flyplassen. Nemnda finner det med dette naturlig at
det kunne oppstå forsinkelser. Klager sin flyvning fra Bergen ble imidlertid ikke bare
forsinket, men kansellert. Flyselskapet har her anført at det var fordi mannskapet gikk
ut på tid grunnet den forutgående forsinkelsen. Nemnda mener at flyselskapet ikke
har dokumentert påstanden om at besetningen gikk ut på tid. Det kunne f.eks blitt
lagt fram logg som viser at beslutning om kansellering ble tatt og hvorfor, eller annen
dokumentasjon på at besetningen gikk ut på tid. Nemnda sin konklusjon er med dette at
klager har rett på standarderstatning etter EU-forordningen.

Vedtak

Transportklagenemnda-fly anbefaler at Widerøe utbetaler 250 euro til klager.