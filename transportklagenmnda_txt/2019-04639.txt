Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
25.08.2020

Saksnummer
2019-04639

Tjenesteytere
British Airways

Klager har i det vesentlige anført

Klager med reisefølge skulle reise fra Oslo til London den 29. september 2019 kl 21.25
med ankomst kl 22.35 med BA769. Avgangen ble kansellert, og klager ble booket om via
Helsinki.

Klager kan ikke se at det var andre kanselleringer på Heathrow eller dårlige værforhold
på tidspunktet.

Klager krever standarderstatning 250 euro per person i henhold til EU-forordning
261/2004.

Tjenesteyterne har i det vesentlige anført
BA769 ble kansellert grunnet dårlige værmeldinger, det vises til fremlagt dokumentasjon
som viser at 15 planlagte t/r flyvninger fra Heathrow ble kansellert som følge av
meldinger om sterk vind og tordenstorm. Blant de kansellerte flyvningene var BA768/
BA769 LHR-OSL-LHR. ATC - Air Trafic Control - innførte restriksjoner i flytrafikken,
og instruksjoner om å redusere antall flyavganger fra Heathrow. Dette for å unngå
ytterligere kanselleringer og følgeforsinkelser. 

Klager med reisefølge ble booket om via Helsinki med overnatting, og ankom endelig
bestemmelsessted påfølgende morgen kl 09.10.  

Hendelsen er ikke kompensasjonsberettiget i henhold til EU-forordning 261/2004 da
årsaken var ekstraordinære omstendigheter utenfor British Airways kontroll, værforhold
og ATC-restriksjoner.

British Airways kan ikke imøtekomme klagers krav om standarderstatning.

Det vises for øvrig til klagers krav.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande/ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemnda mener at flyselskapet British Airways har godtgjort at verken kanselleringen
eller de ekstraordinære omstendighetene kunne vært unngått selv om alle rimelige tiltak
var truffet. Kanselleringen skyldtes at British Airways fulgte pålegg fra  ATC - Air Traffic
Control. Dette pålegget hadde ikke flyselskapet kontroll over. Klager har etter dette ikke
rett til erstatning.

Vedtak

Transportklagenemnda - fly anbefaler ikke at klager gis medhold.