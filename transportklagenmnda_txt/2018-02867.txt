Vedtak i Transportklagenemnda - Fly

Sammendrag

Krav om dekning av nye flybilletter grunnet kansellering.

Dato
10.09.2019

Saksnummer
2018-02867

Tjenesteytere
Eurowings

Klager har i det vesentlige anført

Klager skulle reise fra Oslo til Hamburg den 26. juli 2018 kl. 20:15 med flight EW7199.
Flyet ble kansellert. Klager ble informert om kanselleringen per e-post den 14. juni kl.
11:47. I e-posten sendt til klager var det informert om at flyselskapet ikke hadde mulighet
til å booke om klager til en alternativ flyvning, men at klager kunne booke seg om på
egenhånd og få refundert ekstrakostnadene i forbindelse med dette; "Unfortunately as
we cannot offer you any alternative flight on this date we kindly ask
you to book an equivalent replacement flight independently. Of course we will bear any
potential additional costs within the scope provided by law." 

Klagers krav er at flyselskapet dekker kostnadene til ny flyreise booket på egenhånd.

Klager mottok ikke noen endelige svar på sine henvendelser til flyselskapet. Han
kan i ettertid se at flyselskapet har refundert 1198 NOK, som er kostnaden for den
opprinnelige flybilletten. Klager fastholder kravet om at flyselskapet må dekke
kostnadene for den nye, dyrere flybilletten. Den nye billetten kostet 2938 NOK.

Tjenesteyterne har i det vesentlige anført
Eurowings har ikke avgitt uttalelse til klager eller til nemnda

Nemnda bemerker

Flyselskapet Eurowings har tross oppfordring ikke avgitt uttalelse til nemnda. Nemnda
treffer vedtaket på grunnlag av opplysningene som er fremkommet tidligere i saken, jf
transportklagenemndforskriften § 5-3 tredje ledd.

En ruteendring innebærer kansellering av en avtalt flygning. Kansellering gir rett til
erstatning etter EU-forordning 261/2004 artikkel 5, jf. artikkel 7, med mindre flyselskapet
har informert om endringen minst to uker før planlagt avgangstid. 

Klager har anført at han ble informert om ruteendringen den 14. juni 2018 som var mer
enn to uker før avreise. Kanselleringen gir følgelig ingen rett til standarderstatning. Dette
er heller ikke krevet. 

Forordningen er imidlertid ikke til hinder for ansvar på annet grunnlag, jf. forordningen
artikkel 12. 

Klager hevder flyselskapet oppfordret ham til å kjøpe nye billetter med annet selskap
og at Eurowings i ettertid ville refundere disse ekstrautgiftene innen rimelighetens
grenser. Eurowings har som nevnt ikke avgitt uttalelse, nemnda legger etter dette klagers
anførsler til grunn. 

Klager pådro seg ekstrautgifter for tilsammen kroner 1 740 for kjøp av nye billetter.
Nemnda anbefaler at Eurowings refunderer disse ekstrakostnadene.

Vedtak

Transportklagenemnda-fly anbefaler at Eurowings utbetaler kroner 1 740 til klager.