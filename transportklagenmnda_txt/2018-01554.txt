Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
14.05.2019

Saksnummer
2018-01554

Tjenesteytere
Wizz Air

Klager har i det vesentlige anført

Klager skulle reise fra Torp til Katowice den 16. januar 2018 kl 08.55 med flight W6 1216.
Flyet ble kansellert, og klager ble booket om til Poznan samme dag kl 13.10. Klager pådro
seg utgifter til transport fra Poznan til Katowice til PLN 63.

Klager krever standarderstatning 250 euro i henhold til EU-forordning 261/2004, samt
refusjon av togbillett PLN 63.

Tjenesteyterne har i det vesentlige anført
W6 1216 ble kansellert som følge av dårlige værforhold på Torp, snø og lav sikt. Wizz Air
viser til fremlagt dokumentasjon. Klager ble tilbudt omruting samme dag til Poznan som
hun aksepterte. 

Hendelsen er ikke kompensasjonsberettiget da årsaken var ekstraordinære
omstendigheter utenfor Wizz Airs kontroll. 

Wizz Air ønsker å refundere klagers togbillett, men kan ikke imøtekomme hennes krav
om standarderstatning.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande/ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemnda mener at flyselskapet Wizz Air har godtgjort at verken kanselleringen eller de
ekstraordinære omstendighetene kunne vært unngått selv om alle rimelige tiltak var
truffet. Dokumentasjonen viser at klagers flyvning ble kansellert som følge av snø og lav
sikt. 

Klager har etter dette ikke rett til standarderstatning.

Nemnda anbefaler at Wizz Air refunderer klagers togbillett dersom dette ikke er gjort.

Vedtak

Transportklagenemnda - fly anbefaler ikke at klager gis medhold.