Vedtak i Transportklagenemnda - Fly

Sammendrag

Krav om erstatning grunnet nektet ombordstigning.

Dato
21.10.2014

Saksnummer
065/14F

Tjenesteyter
British Airways / Reisefeber

Krav om erstatning grunnet nektet ombordstigning.

Klager har i det vesentlige anført:

Klager skulle reise fra Bergen til Bulawayo via London og Johannesburg den 22. november
2013. Han hadde bestilt en gjennomgående billett med British Airways og South African hos
Reisefeber.

Da klager ankom Johannesburg hadde han en times connection, men rakk likevel ikke
avgangen. South African Airlines hevdet at klager hadde for kort tid å bytte fly på. Klager måtte
kjøpe nye billetter til dagen etter og tok deretter inn på hotell.

Klager krever refundert utgifter til hotell, ZAR 2 088, og nye flybilletter, ZAR 4 500.

Det vises for øvrig til klagers brev.

British Airways har i det vesentlige anført:

Minimum connection time i Johannesburg er en time når man ankommer med en
internasjonal flight og skal videre med en internasjonal flight. Klager hadde en time i
Johannesburg, og det var ingen forsinkelse på BA57 fra London til Johannesburg.

Flyselskapene kan ikke stå ansvarlig for om det oppstår køer i en av de tre sjekkpunktene
passasjerene må passere på den internasjonale terminalen.

British Airways har transportert klager til Johannesburg i tide, og har derfor fullført sin plikt i
henhold til gjeldende regler.

British Airways kan dessverre ikke imøtekomme klagers krav.

Det vises for øvrig til British Airways brev.

Reisefeber har i det vesentlige anført:

Reisefeber er kun en formidler av flybilletter. Det er flyselskapene alene som er ansvarlig for
oppsatte rutetider er korrekte.

Minimum connection time i Johannesburg er en time, det vises til utskrift fra bookingsystemet.
Reisefeber har solgt en gyldig billett med tillatt connection. Klager bes kontakte flyselskapet,
da det står ansvarlig for gjennomførelse av reisen.

Det vises for øvrig til Reisefebers brev.

Nemnda bemerker:

Klager hadde kjøpt en gjennomgående billett fra Bergen til Bulawayo via London og
Johannesburg. Ved opprettelsen av en gjennomgående billett forholder flyselskap og
formidler seg til offisielle minimumstider for flybytte på de enkelte flyplasser. Datasystemene
vil automatisk finne frem til forbindelser med kortest mulig tid mellom de forskjellige
flygningene. Nemnda legger til grunn at minimumstiden i Johannesburg er en time. Billetten
var lagt opp etter dette. Nemnda kan følgelig ikke se at Reisefeber kan lastes i sakens
anledning.

BA57 ankom Johannesburg ett minutt forsinket. Klager rakk likevel ikke sin videreforbindelse
til Bulawayo. De foreliggende opplysninger gir ikke grunnlag for å laste klager for dette.

Reisefeber, som har lagt opp reiseruten i henhold til de gjeldende minimumstider, kan ikke
lastes for at klager ikke rakk videreforbindelsen. Det kan heller ikke British Airways som holdt
rutetiden.

Nemnda har forståelse for at klager finner det lite rimelig å sitte igjen med tapet, men i og
med at verken Reisefeber eller British Airways er å laste, kan klager ikke kreve at de erstatter
tapet. Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.