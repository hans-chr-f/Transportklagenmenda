Vedtak i Transportklagenemnda
- Kollektivreiser

Sammendrag

Krav om refusjon av periodebillett som følge av busstreik.

Dato
07.12.2020

Saksnummer
2020-03149

Tjenesteytere
Skyss

Klager har i det vesentlige anført

Klager har vist til at hun kjøpte en periodebillett pålydende kr 800 den 24. september
2020. Som følge av streik ønsket klager refusjon av billetten. Klager fikk kun en delvis
refusjon fra Skyss pålydende kr 640, da de avviser å dekke de dagene hvor klager ikke
fikk brukt billetten til og fra jobb.

Klager krever fullstendig refusjon av billetten, herunder refusjon av utestående beløp
pålydende kr 160.

Tjenesteyterne har i det vesentlige anført
Skyss har i sitt tilsvar vist til at sitt reglement vedrørende refusjoner. Som hovedregel
refunderer ikke Skyss billetter, unntakene gjelder kun ved opphør av kundeforhold og i
sykdomstilfeller i henhold til selskapets transportvilkår punkt 9.3.1 og 9.3.2. 

Skyss viser til at de i spesielle tilfeller, som ved nedstengingen knyttet til covid-19 og
under buss-streiken valgte de å benytte seg av punkt 9.3.4 «Andre tilfeller» hvor det
fremgår at «Skyss kan etter ei konkret vurdering og gje refusjon i andre tilfelle dersom
det ville vere urimelig å nekte refusjon». Forbeholdet her (i begge disse tilfellene) har
vært at refusjonen skjer fra dagen Skyss blir kontaktet. Når streiken ble et faktum ble
dette opplyst om på selskapets nettsider og i saker knyttet til busstreik i media. Dette var
informert om samme dag som streiken startet, lørdag 25. september.

Skyss viser til at alle deres kunder har blitt behandlet likt knyttet til dette, da alle har hatt
de samme forutsetningene for å innhente informasjon knyttet til streiken og refusjon.
Skyss påpeker at forskjellsbehandling ikke vil være god kundeservice.

Skyss avslår klagers krav.

Nemnda bemerker

Klager krever fullstendig refusjon av sin periodebillett som følge av at hun ikke fikk
benyttet seg av billetten på grunn av streik.

Det følger av punkt 9.3 i Skyss sitt reglement at Skyssbilletter som en hovedregel ikke
vil bli refundert. Unntakene fra dette følger i punkt 9.3.1 – 9.3.4. I dette tilfellet er det
unntaket i 9.3.4 «Andre tilfelle» som er aktuelt. Av unntaket fremgår det at Skyss etter en
konkret vurdering kan gi refusjon i andre tilfeller dersom det vil være urimelig å nekte
kunden refusjon.

Skyss har vurdert det slik at kunden vil ha rett til refusjon på grunn av busstreiken
med det forbehold at refusjonen vil regnes fra den Skyss blir kontaktet. Nemnda er av
den oppfatning at Skyss har anledning til å oppstille et slikt forbehold og at selskapet i
tilstrekkelig grad har informert om dette.

Vedtak

Transportklagenemnda – Kollektiv finner ikke grunn til å kunne anbefale at klager gis
medhold.