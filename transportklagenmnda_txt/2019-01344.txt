Vedtak i Transportklagenemnda - Fly

Sammendrag

Krav om full refusjon for innkjøp av ny Mac-lader ved forsinket bagasje.

Dato
18.10.2019

Saksnummer
2019-01344

Tjenesteytere
Norwegian Air Shuttle

Klager har i det vesentlige anført

Klager reiste med Norwegians flyvning DY631 fra Bergen (BGO) til Oslo lufthavn (OSL) 21.
februar 2019. Under reisen ble klagers bagasje forsinket, slik at hun måtte kjøpe ny lader
til sin Mac. Innkjøpet av laderen var nødvendig, da klager skrev bacheloroppgave. 

Norwegian har tilbudt klager refusjon av femti prosent av beløpet. Klager er imidlertid av
den oppfatning at hun har krav på dekning for hele kjøpet, da det var Norwegians feil at
bagasjen var forsinket. Hun har følgelig fremsatt krav om refusjon av kroner 929.

Tjenesteyterne har i det vesentlige anført
Klager reiste med Norwegians flyvning DY631 fra Bergen til Oslo 21. februar 2019.
Kofferten ble meldt forsinket etter ankomst samme dag. 

Når bagasje blir forsinket dekker Norwegian rimelige utlegg for de mest nødvendige
kjøp. Norwegians ansvar er begrenset i henhold til internasjonale regler, og selskapet
dekker opptil kroner 350 for toalettartikler og femti prosent av innkjøp av klær og utstyr.
I dette tilfellet mottok klager refusjon av utlegg i henhold til dette, og klager ble informert
om at hele beløpet ville refunderes dersom han sendte inn klærne/utstyret. 

Norwegian har på ovennevnte grunnlag avvist klagers krav.

Nemnda bemerker

Norwegian er i henhold til luftfartsloven § 10-20 for tap som følge av  forsinket bagasje. 

Klager måtte kjøpe en ny Mac-lader som følge av forsinkelsen, og krever kroner 929 for
dette. Hun har beholdt laderen, noe som må anses som en berikelse. Dersom klager
returnerer laderen til Norwegian, vil hun få hele beløpet refundert. Nemnda mener at
halve beløpet skal erstattes.

I den grad klager ikke har fått utbetalt beløpet, anbefaler nemnda at Norwegian utbetaler
dette.

Vedtak

Transportklagenemnda - fly anbefaler ikke at klager gis medhold.