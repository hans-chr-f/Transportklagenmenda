Vedtak i Pakkereisenemnda

Sammendrag

Saken gjelder støy fra andre gjester, Tenerife.

Dato
06.02.2013

Saksnummer
103/12

Tjenesteyter
Ving Norge AS

Sakens dokumenter ble lagt frem.

Klager: X

Turarrangør: Ving Norge AS

Antall reisende: 2

Reisens pris: kr 10.350,-

Saken gjelder:

Saken gjelder støy fra andre gjester, Tenerife.

Klager anfører at de under hele oppholdet ble forstyrret av en gjeng ungdommer som
plaget dem med skrål og skrik og et ubeskrivelig høyt støynivå.

Det startet allerede den kvelden klager kom, søndag, men da de fikk høre at ungdommene
skulle reise mandag og tirsdag, tenkte de at de ville kunne tåle det. Men onsdagen ble
ungdomsgjengen fordoblet - det var som å være på en fotballpub i England. De kunne verken
være ved bassenget eller på terrassen.

Torsdag og fredag var det like ille, rene slagmarken ved bassenget.

Klager ringte da både Ving og politiet, og det endte med 7 arrestasjoner.

Fredag prøvde de å sitte litt på terrassen, men oppdaget at en av ungdommene klatret opp
rekkverket og opp til leilighetene og banket på dører og vinduer.

Dette gjorde klager ekstra utrygg da de selv hadde leilighet i 1.etg på motsatt side. Klager
ønsker full kompensasjon for ødelagt ferie.

Ving har bekreftet at det var en del uro på hotellet den uken klager bodde der.

Klager tok imidlertid ikke kontakt med Ving før fredag 16. mars - to dager før hjemreise. Da ble
de tilbudt nytt hotell fra dagen etter, lørdag, men klager avsto fra dette fordi hjemreisen var
søndag. Fordi klager ikke kontaktet Ving før på dag 6 av oppholdet slik at Ving ikke fikk gjort
noe med problemet, avslo Ving først å gi noe prisavslag. Etter ny vurdering har Ving tilbudt
kr.1.600,- i prisavslag.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen,
jf. pakkereiseloven § 6-1. Mangler kan gi grunnlag for prisavslag med mindre de avhjelpes
innen rimelig tid. For at turarrangør skal kunne avhjelpe mangler, må kunden melde fra om
problemene på stedet og i tide.

Når støy og bråk fra andre gjester er av et slikt omfang som beskrevet i dette tilfelle, med bl.a
7 arrestasjoner av støyende ungdommer, utgjør det en mangel ved reisen i avtaleforholdet
mellom turarrangør og kunden. Som nevnt ovenfor er det en forutsetning for at turarrangør
skal kunne avhjelpe mangelen at kunden melder fra om problemet. I dette tilfelle kunne Ving
ha tatt opp problemet med hotellet eller tilbudt klager nytt bosted allerede fra dag 2 eller
3, slik det straks ble gjort da klager tok kontakt. At den som har noe å klage over må ta slik
kontakt for å få avhjulpet problemene, fremgår også klart av Vings vilkår. Vings servicetelefon
er åpen 24 t i døgnet og det er derfor ikke noe problem å ta nødvendig kontakt.

På denne bakgrunn finne Reklamasjonsnemnda at det tilbudte prisavslag på kr.1.600,- (ca. 15
% av reisens pris) er en passende kompensasjon.

Vedtak:

Reklamasjonsnemnda for pakkereiser kan ikke anbefale at det gis prisavslag ut over de
tilbudte kr.1.600.-.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Vigdis Fiske, Amisol AS

Hanne Åsell, Star Tour AS