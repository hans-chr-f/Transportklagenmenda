Vedtak i Transportklagenemnda - Fly

Sammendrag

Krav om standarderstatning samt refusjon av billetter grunnet kansellert flyvning.

Dato
02.09.2022

Saksnummer
2022-00462

Tjenesteytere
Bravofly
Ryanair

Klager har i det vesentlige anført

Klager med resten av familien skulle reise med FR2564 fra Oslo til Malaga den 10. juli
2020. Reisen ble bestilt via reisebyrået, Bravofly. 

Den 19. juni 2020 mottar klager beskjed om at reisen er kansellert uten noen
informasjon om årsak. Klager har i den forbindelse fremsatt krav om refusjon av
billettene, samt standarderstatning for kanselleringen.

Tjenesteyterne har i det vesentlige anført
Bravofly har til tross for gjentatte purringer ikke inngitt tilsvar til Transportklagenemnda. 

Ryanair har kommet med følgende tilsvar:
Flyselskapet viser til fremsatt krav grunnet kansellering av FR2564 fra Oslo til Malaga den
10. juli 2022. Flyvningen ble kansellert som følge av Covid-19 pandemien. 

Alle berørte passasjerer mottok en e-post med informasjon om sine rettigheter. E-
posten inneholdt også en link til skjema for krav om refusjon, samt kontaktinformasjon
til selskapets kundeservice. 

Ryanair kan bekrefte at klager sendte krav om refusjon av de ubenyttede billettene, og at
betaling ble prosessert den 19. november 2020. 

Fordi flyvningen ble kansellert som følge av ekstraordinære omstendigheter, kan ikke
Ryanair imøtekomme klagers krav om standarderstatning i dette tilfellet.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7. Regelen
gjelder ikke dersom passasjeren har fått informasjon om endringen minst to uker
før planlagt avgangstid. Klager har opplyst at han fikk beskjed om kanselleringen av
flyvningen den 19. juni 2020, mer enn to uker før avreise. Klager har derfor ikke krav på
standarderstatning jf. EU-forordning 261/04 artikkel 5.

Ettersom flyvningen fra Oslo til Malaga ble kansellert, har klager rett på refusjon av
billettene for dette segmentet, jf. EU-forordning 261/2004 artikkel 8. Ryanair har opplyst
at refusjon ble iverksatt 19. november 2020. Slik nemnda forstår det er betalingen gått
til reisebyrået, Bravofly. Nemnda bemerker at det er flyselskapet som er ansvarssubjekt
etter EU-forordningen. Nemnda anbefaler med dette at Ryanair refunderer kostnaden
for flybillettene fra Oslo til Malaga direkte til klager, og deretter søker regress av
reisebyrået.

Klager har i tillegg krevd forsinkelsesrenter. I henhold til forsinkelsesrenteloven § 2 kan
en fordringshaver kreve rente etter forsinkelsesrenteloven når kravet ikke innfris ved
forfall. Renten løper fra forfallsdag når denne er fastsatt i forveien, og ellers fra 30 dager
etter at fordringshaveren har sendt skyldneren skriftlig påkrav med oppfordring om å
betale. Det følger av forordningen artikkel 8 at klager har rett på refusjon innen 7 dager.
Nemnda mener at utgangspunktet for fristen er syv dager etter at klager fremsetter krav
om refusjon, som var 4. juli. Forsinkelsesrenter løper derfor fra 11. juli 2021.

Vedtak

Transportklagenemnda anbefaler at Ryanair refunderer de ubenyttede billettene
pålydende 14 105,62 NOK inkl. forsinkelsesrenter, direkte til klager. Klager gis ikke
medhold i sitt krav om standarderstatning.