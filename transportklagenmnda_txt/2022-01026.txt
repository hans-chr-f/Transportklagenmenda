Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
22.09.2022

Saksnummer
2022-01026

Tjenesteytere
Norwegian Air Shuttle

Klager har i det vesentlige anført

Klager skulle reise fra Trondheim til Haugesund via Oslo den 25. april 2022 kl 06:35. 
DY182 Oslo - Haugesund med avgang kl 08:20 ble kansellert, og klager ble booket om til
ny avgang åtte timer senere.

Norwegian hevder kanselleringen skyldtes dårlig vær. Klager viser til fremlagt
skjermbilde fra Yr, som viser at det var fint vær i Haugesund den dagen. Klager viser
videre til oversikt over flyvninger som landet på Haugesund lufthavn på samme
tidspunkt. 

Klager krever standarderstatning i henhold til EU-forordning 261/2004.

Tjenesteyterne har i det vesentlige anført
Flyvning DY182 25.04.2022 ble kansellert som følge av at det var tett tåke i Haugesund og
dermed ikke trygt for flyvemaskinen å lande.

I henhold til dom C-402/07 i EU domstolen (Sturgeon dommen) er flyselskapene unntatt
fra videre kompensasjon hvis forsinkelsen er under 3 timer eller årsaken til forsinkelsen
er ekstraordinære omstendigheter utenfor flyselskapets kontroll som forhindrer
flygningen. En omstendighet som er utenfor vår kontroll, er hendelser som ikke er
forårsaket av en handling eller unnlatelse av flyselskapet. 

Dårlige værforhold som medfører uregelmessigheter, er ansett å være ekstraordinær
omstendighet.

Norwegian foretok alle rimelige tiltak i denne situasjonen. Værforhold berører alle
flyselskaper, og vi kunne ikke booke om til andre fly eller lignende på grunn av dette.

Andre tiltak ville ikke forhindret kanselleringen, og heller ikke fått passasjeren frem til
endelig ankomststed innen 2 timer etter planlagt ankomsttid.

Norwegian kan ikke imøtekomme klagers krav.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande/ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Norwegian har uttalt at kanselleringen skyldtes dårlige værforhold ved Haugesund
lufthavn, tåke. Uttalelsen er underbygget med dokumentasjon:  
- en logg som viser følgende melding: "DY182/183 canx due to fog at HAU and not
improving." 
- værrapport (METAR) som viser at det var tåke ved Haugesund lufthavn kl 07:00 (UTC
05:00).  

Nemnda kan basert på den fremlagte dokumentasjonen, ikke se at det er sannsynliggjort
ekstraordinære værforhold i Haugesund på det tidspunktet da flyvningen skulle
ankommet Haugesund. Beslutningen om kansellering ser ut til å ha blitt tatt før avgang
fra Oslo. 

Det anbefales derfor at klager gis rett til standarderstatning med 250 euro i henhold til
EU-forordning 261/2004.

Vedtak

Transportklagenemnda anbefale at klager gis standarderstatning med 250 euro.