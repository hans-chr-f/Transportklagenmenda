Vedtak i Transportklagenemnda
- Kollektivreiser

Sammendrag

Manglet gyldig billett

Dato
03.04.2019

Saksnummer
2019-00910

Tjenesteytere
Ruter

Klager har i det vesentlige anført

Klager reiste med busslinje 37 da hun ble ilagt gebyr for manglende billett. 

Klager var i gang med å kjøpe billett via RuterBillett appen, men mobilen slo seg av da
hun var på vei ombord i bussen. Inne i bussen ble klager stoppet i kontroll og ilagt gebyr
på 1150 kroner fordi hun ikke kunne vise billett. Klager opplevde kontrolløren som ufin
og uinteressert i å høre klagers forklaring. Hun fikk heller ingen mulighet til å betale et
redusert gebyr på stedet. 

Klager ber Ruter frafalle gebyret.

Tjenesteyterne har i det vesentlige anført
Klager ble ilagt gebyr på bussen 26. januar 2019 fordi hun ikke hadde gyldig billett.  Billett
må være kjøpt og aktivert før man går om bord i bussen. 

Klager hadde ingen billett i kontrollen, og Ruter kan ikke se noen spor av forsøk på
billettkjøp i klagers RuterBillett den 29. januar. 

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble ilagt gebyr på bussen 26. januar 2019 fordi hun ikke kunne vise noen billett. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager hadde ved kontrollen ikke gyldig billett og vilkårene for å ilegge gebyr var til stede.

Nemnda bemerker at billett skal være kjøpt før ombordstigning. Klager har vist til at
telefonen slo seg av like etter ombordstigning. I gebyrrapporten er imidlertid notert at
hun sa hun var så sliten og hadde glemt å kjøpe billett. 

Nemnda kan uansett ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.