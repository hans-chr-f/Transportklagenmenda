Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
08.10.2019

Saksnummer
2018-04164

Tjenesteytere
Widerøe

Klager har i det vesentlige anført

Klager skulle reise fra Oslo til Florø den 13. juni 2018 kl 20.00 med WF128. Flyet ble
kansellert, og klager kjøpte selv ny billett til Førde.

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
WF128 ble kansellert grunnet droneaktivitet på Gardermoen. Foregående flyvning WF127
fra Florø til Oslo måtte omdirigeres til Torp som følge av denne aktiviteten. Widerøe viser
til fremlagt dokumentasjon. 

Hendelsen er ikke kompensasjonsberettiget i henhold til EU-forordning 261/2004, da
årsaken var ekstraordinære omstendigheter utenfor Widerøe kontroll. 

Widerøe kan ikke imøtekomme klagers krav.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Flyselskapet Widerøe har fremlagt dokumentasjon med beskrivelse av hendelsen som
opplyser at kanselleringen skyldtes restriksjoner fra flygeledelsen på Gardermoen som
følge av droneaktivitet. Widerøe agerte på instruks fra tårnet.  

Slik nemnda ser det har flyselskapet godtgjort at verken kanselleringen eller de
ekstraordinære omstendighetene kunne vært unngått selv om alle rimelige tiltak var
truffet; kanselleringen skyldtes at Widerøe fulgte pålegg fra  ATC - Air Traffic Control.

Dette pålegget hadde ikke flyselskapet kontroll over. Klager har etter dette ikke rett til
erstatning.

Vedtak

Transportklagenemnda - fly anbefaler ikke at klager gis medhold.