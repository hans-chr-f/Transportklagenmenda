Tjenesteyter følger ikke vedtaket i saken (12.01.2023)
Kommentar fra tjenesteyter:

Ifølge klager har ikke KLM respondert/fulgt opp nemndas vedtak

Vedtak i Transportklagenemnda - Fly

Sammendrag

Krav om erstatning grunnet kansellering.

Dato
19.09.2022

Saksnummer
2022-01068

Tjenesteytere
KLM

Klager har i det vesentlige anført

Klager skulle reise fra Bergen via Amsterdam til Bucuresti med KL1190 den 23. mai 2022
kl. 17:40. Flyvningen fra Bergen ble forsinket og klager ble omrutet til KL1184 fra Bergen
kl. 06:05 og KL1373 fra Amsterdam kl. 13:10 den 24. mai 2022. Denne nye avgangen
KL1184 ble også kansellert. 

Klager krever refundert sin nye billett på kr. 2792. Klager har mottatt kr 1402 for
den strekningen som ikke ble benyttet på opprinnelig billett. Det kreves også
standarderstatning for kansellering av to flyvninger.

Tjenesteyterne har i det vesentlige anført
KLM forklarer at det var forsinkelser på flyvningen KL1190 fra Bergen til Amsterdam 23.
mai 2022, og kanselleringen av flyvningen KL1184 24. mai 2022.

KLM hevder at flyvningen KL1190 ble forsinket på grunn av ugunstige værforhold i
Amsterdam og påfølgende restriksjoner på Air Traffic Control (ATC). En slik situasjon
mener flyselskapet at det er en ekstraordinær omstendighet og at dette er ikke en
situasjon hvor det er krav på erstatning i henhold til EU-forordning 261/2004. Det samme
gjelder kanselleringen av flyvningen KL1184 dagen etter, som ble kansellert på grunn av
obligatorisk besetningshvil som en konsekvens av værforstyrrelsen i Amsterdam. KLM
har lagt med dokumentasjon på forsinkelse og hvile for personalet. 

Da klager ikke har brukt sine returflygninger har KLM utbetalt ubrukte billettsegmenter
til klager, NOK 1402.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7. 

KLM har forklart at kanselleringen den 23. mai 2022 skyldes forsinkelse på grunn av
dårlig vær i Amsterdam og påfølgende restriksjoner på Air Traffic Control (ATC). KLM
har videre forklart at kanselleringen den 24. mai skyldes pålagt hvile for besetningen
grunnet de dårlige værforholdene. KLM har lagt frem interne dokumenter der det er
notert dårlig vær og hvile for besetningen, men det er ikke lagt ved METAR-rapport
som viser værforholdene på det aktuelle tidspunktet. Nemnda mener derfor at KLM
ikke i tilstrekkelig grad har sannsynliggjort at kanselleringene skyldes en ekstraordinær
omstendighet som ikke kunne vært unngått selv om alle rimelige tiltak var truffet. Klager
har dermed krav på standarderstatning på 400 euro for kanselleringen den 23. mai og
400 euro for kanselleringen den 24. mai.

Klager har fått refusjon av den ubenyttede billetten, men krever erstattet utlegg til ny
flybillett med annet selskap.

Det følger av fast nemndpraksis og av EU-kommisjonens tolkningsveileder til
forordningen at klager kan kreve refusjon av utgifter til omruting gjort på egenhånd
dersom selskapets tilbud og assistanse ikke kan regnes som tilstrekkelig etter
forordningen. Klager skulle opprinnelig reise den 23. mai 2022 kl. 17:40. Klager ble tilbudt
omruting med avgang fra Bergen dagen etter, den 24. mai 2022 kl. 06:05, men denne ble
kansellert.

KLM har opplyst at klager på nytt ble ombooket til LH877 og LH1418 med avreise 24.
mai. Slik nemnda forstår saken er dette samme flyvning som klager valgte å kjøpe
billett til, da det første ombookede flyet ble kansellert. KLM har ikke dokumentert den
nye omrutingen ved fremleggelse av booking historikken (PNR segmentet som gjelder
omrutingen). Nemnda mener at KLM dermed ikke har sannsynliggjort at klager fikk
dette omrutingstilbudet snarest mulig. Nemnda mener derfor at KLM skal refundere
mellomlegget mellom utgiftene til transport med Lufthansa og den opprinnelige
billetten med KLM, kr 1390. Nemnda bemerker at passasjeren ikke skal reise gratis slik at
refusjonen for ubenyttet billett skal trekkes fra erstatningen for nye billetter.

Klager har videre fremsatt krav om kompensasjon for at hun mistet en dag ved at hun
kom frem en dag senere enn planlagt. Standarderstatning er ment å dekke også ikke-
økonomisk tap, herunder ulike ulemper, slik som klager har hatt i denne saken, og klager
har ikke krav på kompensasjon ut over dette.

Vedtak

Transportklagenemnda anbefaler at KLM betaler 800 euro i standarderstatning og
betaler erstatning til klager, kr 1390, for tilleggsutgifter til nye billetter med annet
selskap.