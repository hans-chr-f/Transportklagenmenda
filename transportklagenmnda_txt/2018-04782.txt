Vedtak i Transportklagenemnda
- Kollektivreiser

Sammendrag

Gebyr på grunn av forfalsket billett

Dato
14.02.2020

Saksnummer
2019-03881

Tjenesteytere
Ruter

Klager har i det vesentlige anført

Klager reiste med T-banen fra Stovner til Jernbanetorget den 13.september 2019 da hun
ble ilagt gebyr for å reise med forfalsket billett. Klager forklarer at hun vanligvis bruker
Ruters reisekort. En dag ble hun fortalt av en kollega om en side man kunne få tilbud
på billetter. Dette het RuterTop. Klager registrerte seg på denne siden og fikk et norsk
telefonnummer som hun ringte og pratet med en som snakket svensk. De ble enige om
en gratis prøveperiode og deretter ville hun få tilbud på billettene. Klager trodde mannen
hun snakket med samarbeidet med Ruter. I prøveperioden ble hun stoppet i kontroll og
ilagt et gebyr på 2000 kr. 

Klager var ikke klar over at det fantes falske billetter. Hun tenkte bare på tilbudet og
muligheten til å spare penger. Hun trodde hun hadde en gyldig billett. Klager sier at 2000
kr er mye penger for henne og hun håper hun kan bli tilgitt av Ruter. Hun forklarer videre
at hun aldri kommer til å gjøre det igjen. 

Klager krever frafall av gebyret.

Tjenesteyterne har i det vesentlige anført
Klager ble ilagt gebyr da hun reiste med T-banen den 13.september 2019 fordi hun
reiste med forfalsket billett. I april 2019 ble Ruter gjort oppmerksom på at det var
opprettet en delingsapp, kalt RuterTop for Ruterbillett. Siden det er samme billett som
blir distribuert til flere brukere anser Ruter denne appen som ulovlig og at det er å anse
som forfalskning av billetter. 

Selv om RuterTop har blitt fjernet er det fortsatt mulig å benytte seg av de billettene
som var ute. Siden denne billetten ikke er solgt gjennom Ruters offisielle salgskanaler,
så burde man forstå at Ruter ikke står bak dette. Saken om delingsappen RuterTop ble
informert om i media i april 2019, samt på Ruters nettsider. Under punkt 7 i Ruters
reisevilkår informeres det også om at en falsk eller forfalsket billett vil ilegges en forhøyet
tilleggsavgift. 

Ruter kan ikke se noen grunn til å la klager slippe dette gebyret. Vår avgjørelse står
derfor fast.

Nemnda bemerker

Klager ble ilagt gebyr da hun reiste med buss den 13.september 2019 med en forfalsket
billett. 

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

I medhold av transportvilkårene punkt 7 kan en passasjer som reiser med en falsk eller
forfalsket billett, ilegges en forhøyet tilleggsavgift.  

Nemnda legger til grunn at den aktuelle billetten var lastet ned fra en nettside kalt
RuterTop, som ikke har noe med Ruter å gjøre. Billettene er ikke gyldige ved reise med
Ruter. 

Vilkårene for å ilegge gebyr var dermed til stede.

Nemnda viser til at den reisende selv er ansvarlig for å sikre seg gyldige billetter. De
aktuelle billettene ble markedsført som gratis i en første periode.  Det må anses svært
usannsynlig at Ruter vil gå ut med gratis billetter på denne måten. Etter nemndas syn må
det anses som t uaktsomt å benytte slike billetter uten nærmere undersøkelser. 

Nemnda kan på denne bakgrunn ikke se at det er grunnlag for å anbefale at gebyrene
inkl. tilleggsgebyret for bruk av falsk billett, frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.