Vedtak i Transportklagenemnda - Fly

Sammendrag

Krav om erstatning samt refusjon av utgifter grunnet forsinkelse og kansellering.

Dato
22.09.2017

Saksnummer
2017-00467

Tjenesteytere
KLM
Air France

Klager har i det vesentlige anført

Klager og hennes tre barn skulle reise hjem fra Paris til Torp via Amsterdam den 23.
februar 2017 kl 16.50. Flight KL2016 fra Paris til Amsterdam ble tre timer forsinket. Mens
klager befant seg i Paris fikk hun melding om at flight KL1221 fra Amsterdam til Torp
var kansellert grunnet dårlige værforhold i Amsterdam. Klager ble booket om til dagen
etter via Gøteborg. Hun oppdaget senere at de var booket til feil flyplass, til Gardermoen
i stedet for til Torp. Hun fikk beskjed om at det ikke var noe de kunne gjøre for å endre til
riktig flyplass. Klager måtte selv arrangere transport til Torp for å hente bilen sin.

Klager og hennes barn opplevde hele hendelsen som ubehagelig. De ble møtt med svært
dårlig kundeservice i Paris, og mottok ellers lite informasjon og velvillighet. De ble lovet
hotell og mat i Amsterdam, men måtte ordne alt selv. Barna endte opp med å måtte gå til
sengs uten middag. 

Klager krever kompensasjon for hendelsen, samt refusjon av sine utgifter til mat og
drikke. Det vises til fremlagte kvitteringer, SEK 442, NOK 772 og EUR 132.55.

Tjenesteyterne har i det vesentlige anført
AF1140 fra Paris til Amsterdam ble forsinket 3 timer og 4 minutter som følge av dårlige
værforhold i Amsterdam. KL1221 fra Amsterdam til Torp ble kansellert av samme årsak,
det vises til fremlagt dokumentasjon. KLM booket om klager i tråd med Eu-forordning
261/2004.

Hendelsen er ikke kompensasjonsberettiget i henhold til forordningen, da årsaken var
ekstraordinære omstendigheter utenfor Air France og KLMs kontroll. 

KLM har refundert klagers dokumenterte utgifter med EUR 387.75, men kan ikke
imøtekomme hennes krav utover dette.

Det vises for øvrig til KLMs brev.

Nemnda bemerker

Både forsinkelser som medfører at passasjerene kommer mer enn 3 timer senere frem
enn planlagt til det endelige bestemmelsesstedet og kanselleringer utløser en plikt
for flyselskapet til å utbetale standarderstatning med mindre selskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7 og EU-
domstolens avgjørelser i sak Sturgeon-Condor av 19.11.2009 (C-402/07) og Nelson med
flere av 23.10.2012 (C-581/10). Standarderstatningen er ment å kompensere for både
økonomisk og ikke-økonomisk skade. 

Værforhold som påvirker flytrafikken ved at det ikke er mulig å lande / ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Slik flertallet - lederen og flyselskapenes representanter - ser det har flyselskapet KLM
godtgjort at både forsinkelsen fra Paris og kanselleringen fra Amsterdam skyldtes
ekstraordinære omstendigheter som ikke kunne vært unngått selv om alle rimelige tiltak
var truffet:

Flyselskapet har fremlagt dokumentasjon i blant annet metar-rapporter som viser at det
var svært vanskelige værforhold i Amsterdam 23.02.2017. Den samme dokumentasjonen
viser at forsinkelsen ikke kunne vært unngått selv om alle rimelige tiltak var truffet. 

Slik mindretallet - forbrukernes representanter - ser det har KLM ikke i  tilstrekkelig grad
dokumentert at det var ekstraordinære værforhold:

Metar er ikke forklart. Værrapporten sier kun "rain" ( i motsetning til selskapet som sier
"Strong wind and gust") på det aktuelle tidspunktet. Det er heller ikke dokumentert
restriksjoner i flyavviklingen fra ATC. 

Klageren har etter dette - i samsvar med flertallets syn - ikke krav på standarderstatning,
jf forordningen artikkel 5 nr 3. 

Forsinkelsen / kanselleringen utløste likevel rett til refusjon / omruting til det endelige
bestemmelsesstedet, jf forordningen artikkel 8 og forpleining (måltider, forfriskninger,
hotell med videre), jf forordningen artikkel 9.

Klagerens endelige bestemmelsessted var Torp. 

Slik nemnda ser det har klageren rett til å få dekket alle dokumenterte utgifter knyttet
til omrutingen, det vil si dokumenterte utgifter til overnatting i Amsterdam, utgifter til
måltider / forfriskninger på reisen videre til Torp og utgifter til reisen helt frem til Torp,
hvis dette ikke allerede er gjort. Klageren har fremlagt kvitteringer for at hun har hatt
slike utgifter med i alt SEK 442, NOK 772 og EUR 132.55.

Vedtak

Transportklagenemnda - fly anbefaler at KLM refunderer klagerens utgifter med i alt SEK
442, NOK 772 og EUR 132.55.