Vedtak i Transportklagenemnda - Fly

Sammendrag

Krav om standarderstatning på grunn av kansellering.

Dato
30.06.2011

Saksnummer
407/10F

Tjenesteyter
Norwegian Air Shuttle ASA

Krav om standarderstatning på grunn av kansellering.

Klager har i det vesentlige anført:

Klager skulle reise fra Tromsø via Oslo til Nice, den 12. oktober 2010 med DY241/DY1406.

DY241 fra Tromsø til Oslo ble kansellert, klager måtte derfor kjøpe ny billett med SAS for å
rekke flyet videre til Nice. SAS billetten kostet NOK 1258.

Den opprinnelige billetten fra Tromsø til Oslo kostet NOK 564. Norwegian har akseptert å
erstatte mellomlegget på NOK 694.

Klager krever også standardkompensasjon EUR 250.

Norwegian har i det vesentlige anført:

DY241 ble kansellert på grunn av mangel på fly og mannskap i Tromsø. Dette var et resultat av
at DY256 ikke kunne lande i Tromsø kvelden før på grunn av dårlig vær.

I henhold til EU forordningen er flyselskapene unntatt fra standardkompensasjon dersom
årsaken til forsinkelsen er uforutsette hendelser forårsaket av bl.a. vær.

Norwegian ønsker å tilbakebetale mellomlegget på NOK 694, men kan dessverre ikke
imøtekomme klagers krav om standard kompensasjon.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf EU forordning 261/2004. Det er flyselskapet som må godtgjøre at det forelå en
slik ekstraordinær omstendighet, og flyselskapet må videre godtgjøre at de har truffet alle
rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser m.v. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda legger på bakgrunn av de foreliggende opplysninger til grunn at klagers flygning
måtte kanselleres pga mangel på crew og fly i Tromsø. Dette var et direkte resultat av at flyet
ikke kunne lande i Tromsø kvelden før pga dårlig vær.

Nemnda er av den oppfatning at dette er å betrakte som en ekstraordinær omstendighet, og
at innstillingen ikke kunne unngås selv om alle rimelige tiltak var truffet. Nemnda finner etter
dette ikke å kunne anbefale at klagerne gis medhold i sitt krav om standarderstatning på 250
euro.

Norwegian har akseptert å erstatte merkostnaden til kjøp av SAS-billetter. Dersom utbetaling
ikke har skjedd, anbefaler nemnda at dette gjøres.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Pål Martin Andersen, Forbrukerombudet

Janne G. Soløy, Widerøe's Flyveselskap

Olav Grøttland, SAS