Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
05.06.2018

Saksnummer
2017-01260

Tjenesteytere
Iberia Airlines

Klager har i det vesentlige anført

Klager skulle reise fra Trondheim til Madrid den 20. august 2016 kl. 13.10 med IB2873.
Klager viser til fremlagt utskrift fra Widerøe Ground Handling på Værnes som bekrefter at
avgangen ble forsinket til kl 01.30 den 21. august grunnet et teknisk problem. 

Klager krever standarderstatning 400 euro per person i henhold til EU-forordning
261/2004.

Tjenesteyterne har i det vesentlige anført
Iberia har ikke avgitt uttalelse til nemnda. Til klager har selskapet svart på et språk som
er uforståelig for nemnda.

Nemnda bemerker

Flyselskapet Iberia har tross oppfordring ikke avgitt uttalelse til nemnda. Nemnda
treffer vedtaket på grunnlag av opplysningene som er fremkommet tidligere i saken, jf
transportklagenemndforskriften § 5-3 tredje ledd.

Klageren krever standarderstatning begrunnet med at hun kom om lag 12 timer forsinket
frem til sitt endelige bestemmelsessted Madrid. 

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7 samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Iberia har som nevnt ikke avgitt uttalelse til nemnda. Flyselskapet har derimot gitt
en uttalelse til klager, men på spansk. Dette er ikke et forståelig språk for nemnda.
Selskapet har følgelig ikke godtgjort at forsinkelsen skyldtes en ekstraordinær
omstendighet som ikke kunne vært unngått. Nemnda viser også til fremlagt utskrift fra
Widerøe Ground Handling på Værnes som bekrefter at avgangen ble forsinket til kl 01.30
den 21. august grunnet et teknisk problem.
Klager har da rett til standarderstatning på 400 euro per person.

Vedtak

Transportklagenemnda - fly anbefaler at Iberia betaler standarderstatning til klageren
med 400 euro per person.