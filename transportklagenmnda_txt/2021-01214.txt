Vedtak i Transportklagenemnda - Sjø

Sammendrag

Krav om frafall av gebyr.

Dato
29.10.2021

Saksnummer
2021-01214

Tjenesteytere
Torghatten Nord

Klager har i det vesentlige anført

Klager og medreisende reiste fra Halhjem til Sandvikvågen den 25. juli 2021. 

Ved ombordkjøring var klager på vei i feltet hvor det stod Husavik, men skjønte at det
var feil da de skulle ha vært i feltet hvor det stod E39 Bergen. Klager så ikke noen skilt
eller veiledning for hvor de skulle kjøre da de hadde kjørt feil. Valget ble å kjøre over to
inn i køen bak de siste bilene som skulle om bord. Vel om bord forklarte klager hva som
hadde blitt gjort og fikk beskjed om at de ville få et gebyr på kroner 2100. 

Klager krever frafall av gebyr som ble gitt.

Tjenesteyterne har i det vesentlige anført
Torghatten Nord har anført at enhver trafikant skal være oppmerksom på offentlig
trafikkskilt, signal og oppmerking og skal rette seg etter de forbud og påbud som gis på
denne måte.

Skilting følger standard for europavei, og sambandet Halhjem – Sandvikvåg er en del av
E39.

Torghatten Nord kan ikke imøtekomme klagers krav og opprettholder utstedt
tilleggstakst.

Nemnda bemerker

Nemnda viser til at det er den reisendes ansvar å ha gyldig betalingsmedium, herunder
AutoPASS-brikke ved passering.

Det følger av AutoPASS regulativet ferge Pkt.10 at reisende som ved kontroll har unnlatt
å betale eller registrere med brikke kan avkreves en tilleggstakst på 2100 pr kjøretøy.

For å reise med fergen må man passere AutoPASS anlegget montert ved nedkjørsel til
fergefeltet. Det er automatisk billettering i det man passerer, og dersom man har kjørt
utenom og deretter inn på fergen, vil en ved billettkontroll bli ilagt en tilleggstakst for
manglende billett. Etter nemndas syn er det godt merket på stedet hvor man skal kjøre,
og AutoPASS-systemet er godt synlig.

Torghatten Nord har på direkte forespørsel opplyst til nemnda at: 

"Dersom man blir observert kjørende fra sidene blir man sendt opp for å kjøre gjennom
veikantanlegg. Dersom man gir beskjed ved ombordkjøring gis det ikke tilleggstakst".

Klager har her opplyst at hun forklarte situasjonen om bord til personalet, men at hun
likevel ble ilagt gebyr. 

Nemnda har delt seg i et flertall og et mindretall om Torghattens praksis skal får
betydning for gebyrileggelsen. 

Nemndas flertall, nemndsleder, forbrukerrepresentantene og bransjerepresentant
fra Norled, mener at Torghatten Nord her har lagt seg på en fast praksis som må
gjelde for alle passasjerene. Dette medfører at dersom passasjeren ved ombordkjøring
gjør personalet oppmerksom på at det er kjørt feil, ilegges det ikke tilleggstakst. Da
selskapet har åpnet for denne løsningen for passasjerene, tilsier likebehandling at alle
må kunne få benytte seg av den, der det er grunnlag for det. Det fremgår av klagen at
klager tok kontakt med personalet for å forklare dette, og at hun da skulle ha sluppet
tilleggstaksten. 

Mindretallet, bransjerepresentant fra NHO Sjøfart, mener at det er grunnlag for gebyr.
For det første, må «ved ombordkjøring» forstås som «på kai». I utgangspunktet inngås
transportavtalen når bilen kjører gjennom AutoPASS-registreringspunktet på land. Selv
om man skulle kunne fravike dette, er transportavtale uansett inngått når bilen har kjørt
om bord. For det andre, er det ikke grunnlag for å oppstille en regel om at operatøren
har bevisbyrden for at kunden faktisk har tatt kontakt for å rette opp et forhold som
allerede er et brudd på retningslinjer/premiss for transportavtalen (og i noen tilfeller
også brudd på veitrafikkloven). Denne bevisbyrden må ligge på kunden.

Vedtak

I tråd med flertallets vurdering finner Transportklagenemnda sjø å anbefale at klager gis
medhold