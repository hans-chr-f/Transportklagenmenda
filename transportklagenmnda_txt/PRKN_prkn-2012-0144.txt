Vedtak i Pakkereisenemnda

Sammendrag

Saken gjelder sen innsjekking på hotellet, Tenerife.

Dato
07.02.2013

Saksnummer
144/12

Tjenesteyter
Apollo Reiser AS

Sakens dokumenter ble lagt frem.

Klager: X

Turarrangør: Apollo Reiser AS

Antall reisende: 1

Reisens pris: 8.816,-

Saken gjelder:

Saken gjelder sen innsjekking på hotellet, Tenerife.

Klager anfører at det ved innsjekkingen ca. kl 1500 oppsto problemer fordi resepsjonen
krevde ekstrabetaling for havutsikt. Etter noe diskusjon fikk de beskjed om å vente
30-40 min mens rommet ble klargjort. Som kompensasjon for ventetiden skulle de få
gratis havutsikt. Så sen innsjekking strider mot hotellets reglement og Apollos garanti
for innsjekking senest kl 1500.

Dette ble påpekt overfor resepsjonisten og klager krevde umiddelbar innsjekking. Hun fikk da
rom med utsikt mot en betongvegg. Etter klage fikk hun bytte rom og sjekket inn på rom med
havutsikt kl 1600. Hun finner det uakseptabelt å måtte vente 1 t og krever prisavslag.

Apollo har anført at klager hadde bestilt rom med delvis havutsikt og det fikk hun.
Klager var ikke i kontakt med Apollos reiseleder på stedet - heller ikke ved avreise.
Apollo finner ikke grunnlag for prisavslag.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for prisavslag hvis de ikke avhjelpes innen
rimelig tid etter at det er blitt meldt fra om den påberopte mangel. Avvik fra det avtalte regnes
likevel ikke som en mangel, dersom det er av mindre betydning og er av det slag kunden må
regne med kan inntreffe fra tid til annen.

Etter Reklamasjonsnemndas syn kan en eksepsjonell sen innsjekking på et hotell, f eks fordi
rom ikke er tilgjengelig før etter meget lang ventetid, i spesielle tilfeller tenkes å utgjøre en
mangel som kan berettige til prisavslag.

I dette tilfelle ankom klager flyplassen ca. kl 1335 og var etter egne opplysninger innsjekket kl
1600 på det endelige rommet etter ankomst hotellet ca. kl 1500.

Innsjekkingen ble etter klagers forklaring noe forsinket på grunn av misforståelser/uenighet
om rommet.

Reklamasjonsnemnda finner ikke at denne forsinkelse er av en slik art at den utgjør en
mangel i pakkereiselovens forstand, jf. det som er gjengitt ovenfor fra lovens § 6-1 om avvik
som er av mindre betydning og som en reisende må regne med kan inntreffe fra tid til annen.

Vedtak:

Reklamasjonsnemnda for pakkereiser kan ikke anbefale at det gis prisavslag.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Elise Korsvik, Forbrukerrådet

Karianne Haugom, Ving Norge AS

Vigdis Fiske, Amisol AS