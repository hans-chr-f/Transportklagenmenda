Vedtak i Transportklagenemnda
- Kollektivreiser

Sammendrag

Krav om erstatning for delvis tapt sportsarrangement som følge av forsinkelse på togreisen.

Dato
17.10.2012

Saksnummer
8/12 J

Tjenesteyter
NSB

Krav om erstatning for delvis tapt sportsarrangement som følge av forsinkelse på togreisen.

Klager har i det vesentlige anført:

Klager og hans sønn hadde bestilt billetter til VM i hopp i Vikersund. Arrangementsbillettene
inkluderte beste tribunebilletter, middag m.m. til en pris på over kr 6.000. De skulle se
prøveomgangen først, deretter spise og så se selve konkurransen. Togbilletter t/r Oslo -
Vikersund hadde klager kjøpt på nsb.no. De hadde regnet god tid. På Oslo S, ved spor 15,
hadde de gått om bord i vogn 4 på toget som skulle gå til Bergen da det kom uniformert NSB-
personale som ga dem beskjed om at toget ikke stoppet på Vikersund. De ble så «kastet» av
toget og fikk beskjed om å gå til spor 19 for å ta en buss derfra til Drammen. De sa i fra til
NSB personalet at de skulle til Vikersund, men ingen reagerte på det. Ved ankomst Drammen
informerte klager en NSB ansatt, som var kundeveileder og leder, om at de skulle videre til
Vikersund. De fikk ikke hjelp til å skaffe taxi, personen nektet å oppgi sitt navn og de fikk ikke
prate med ledelsen som den ansatte selv kontaktet pr. telefon. De måtte vente ca. 1 time i
Drammen før de fikk buss.

Klager viser til NSB sine retningslinjer om erstatning for utgifter til alternativ transport på
grunn av feil informasjon fra NSBs personale. I henhold til disse burde klager fått dekket taxi
til Vikersund. Klager føler de ikke ble tatt på alvor og måtte krangle seg til å bli med en buss til
Vikersund kl. 13. Denne ankom Vikersund kl. 14 og da var første omgang nesten ferdig. Klager
mener NSB burde ha endret sine nettsider slik at det ikke gikk an å kjøpe billett til Vikersund
og de burde tatt kontakt med klager i og med at toget var innstilt.

NSB har gitt en erstatning på kr 89 og to gavekort som kompensasjon.

Klager krever erstattet 50% av VM billettene som følge av en sterkt forringet opplevelse.

NSB har i det vesentlige anført:

Forsinkelsen den aktuelle dagen var forårsaket av arbeider på infrastrukturen. NSB viser til
sine transportvilkår § 2A der det fremgår at NSB plikter å transportere passasjerer med gyldig
billett frem til angitt bestemmelsesstasjon. Transporten skal skje uten unødig opphold og om
nødvendig med annet transportmiddel enn tog.

På grunn av arbeider med infrastrukturen ble det kjørt buss for tog fra Oslo S til Drammen.
Beskjeden klager fikk om å ta buss fra spor 19 på Oslo S til Drammen, og tog derfra til
Vikersund var således korrekt. Det gikk ikke noe tog direkte fra Oslo S til Vikersund på det
aktuelle tidspunktet. Klager kan således ikke ha blitt «kastet» av toget til Vikersund på Oslo S.
Klager ble på samme måte som andre passasjerer kjørt med buss for tog 601 til Drammen og
viderebefordret med tog derfra til bestemmelsesstasjon. På avgangen etter (buss for tog 607)
ble det satt opp buss fra Drammen til Vikersund og det kan tyde på at klager har reist med
denne bussen da tidspunktet kl. 13 kan stemme med denne avgangen.

Det er på det rene at klager ble vesentlig forsinket frem til sin endelige bestemmelsesstasjon,
jf. vilkårenes § 7A. Klager har derfor fått refundert 50% av billettprisen, jf. § 7J. Det er etter
transportvilkårene ikke grunnlag for erstatning for å ha gått glipp av et hopprenn da dette
anses som indirekte tap. NSB kan heller ikke se at det foreligger noe annet grunnlag for å
kreve dette påståtte tapet dekket.

Nemnda bemerker:

Partene er enige om at klager kom vesentlig forsinket frem til Vikersund. NSB har i henhold til
EU forordning 1371/2007 om jernbanepassasjerers rettigheter og forpliktelser artikkel 17 og
NSBs transportvilkår § 7 J jf. § 7A refundert 50 % av billettprisen.

Forsinkelsen førte til at klager gikk glipp av deler av hopprennet. Han krever erstattet 50 % av
VM billettene.

Det følger av EU forordningen vedlegg 1 artikkel 32 at transportøren er ansvarlig for
skade som påføres passasjeren som følge av forsinkelse mv. Om erstatninger heter det:
«Skadeserstatningen skal dekke rimelige kostnader til innkvartering samt rimelige kostnader
for å underrette personer som venter på passasjeren».

En samlet nemnd er av den oppfatning at EU forordningen ikke hjemler rett til erstatning for
utgifter/tap ut over de som er spesifisert i forordningen.

NSB gir i sine transportvilkår passasjerene rettigheter som går ut over rettigheter etter
forordningen. Det fremgår således av vilkårene § 7 at passasjeren ved vesentlig forsinkelse
kan fremme krav om dokumenterte påregnelige direkte utgifter, begrenset oppad til 2/10
av Folketrygdens grunnbeløp. Som eksempler på slike utgifter nevnes utgifter til alternativ
transport, kost og losji mv. Erstatning kan ikke kreves dersom forsinkelsen skyldes forhold
utenfor NSBs kontroll. Det er også gjort unntak dersom passasjeren ikke har beregnet
tilstrekkelig tidsmargin ved togbytte mv.

Klager har i dette tilfellet ikke blitt påført utgifter men har lidt et tap i form av manglende
utbytte av forhåndsbetalte billetter. En samlet nemnd er av den oppfatning at NSBs
transportvilkår ikke gir hjemmel for erstatning av denne type tap.

Nemnda har ved den videre vurdering av saken delt seg i et flertall og et mindretall.

Flertallet, lederen og forbrukernes representanter, er av den oppfatning at et
erstatningsansvar for tap som passasjerer påføres ved en forsinkelse på en togreise
følger av alminnelige obligasjonsrettslige prinsipper i norsk rett. Flertallet viser til at
det i forarbeidene til passasjerrettighetsforskriften, som innlemmet EU forordning
1371/2007 i norsk rett, uttales at formålet med forordningen taler i retning av
forordningens artikkel 11 skal tolkes i tråd med ordlyden, slik at bestemmelsen
generelt åpner for nasjonale regler som gir passasjerene en sterkere erstatningsrettslig
beskyttelse.

Togpassasjerers rett til erstatning for tap som følge av forsinkelse er ikke direkte lovfestet
i norsk rett, men vil etter flertallets vurdering følge av alminnelige obligasjonsrettslige
prinsipper om kontrollansvar ved kjøp, utviklet gjennom rettspraksis og juridisk teori, jf. Viggo
Hagstrøm, «Obligasjonsrett» 2010 side 522. Etter kontrollansvaret hefter tjenesteyter for
feil som ligger innenfor vedkommendes kontroll. Dette prinsippet står sterkt rettspolitisk
og har betydelig internasjonal gjennomslagskraft. Konsekvensen av dette bør da bli at
kontrollansvaret anses som den alminnelige erstatningsregel ved generisk bestemte
forpliktelser, også utenfor de lovregulerte tilfeller. Både for flypassasjerer og båtpassasjerer
er et slikt ansvar lovfestet, jf. luftfartslovens § 10-20 og sjølovens § 418. Det at jernbaneloven
ikke regulerer togpassasjerers rettigheter ved forsinkelser kan ikke være til hinder for at et
slikt ansvar foreligger på annet grunnlag og etter de samme ansvarsprinsipper som gjelder
for annen type persontransport. Kontrollansvaret er i utgangspunktet et objektivt ansvar,
men tjenesteyter kan oppnå ansvarsfrihet dersom han kan godtgjøre at forsinkelsen skyldtes
en hindring utenfor hans kontroll som han ikke med rimelighet kunne ventes å ha tatt i
betraktning på avtaletiden eller å unngå eller overvinne følgene av.

Etter flertallets syn vil det være relevant å se hen til forbrukerkjøpslovens erstatningsregler
som uttrykk for mer generelle obligasjonsrettslige prinsipper på forbrukerkontraktsrettens
område som også bør få anvendelse på togpassasjerers rettigheter ved forsinkelse.

Etter både alminnelige forbrukerkjøpsrettslige prinsipper og annen sammenlignbart regelverk
på persontransportrettens område sondres det ikke mellom direkte og indirekte tap. Det
oppstilles et generelt krav om årsakssammenheng i vurderingen av hva slags krav kjøper/
passasjer kan gjøre gjeldene. De enkelte tapsposter må stå i en rimelig nær sammenheng
med misligholdet, det vil si at tapet må være påregnelig for tjenesteyter.

Flertallet mener det må anses som påregnelig at togpassasjerer til Vikersund den aktuelle
søndagen skulle være tilskuere til et VM i skihopping. Tap som følge av at VM-billetter til denne
dagen ikke ble benyttet fullt ut må således være et erstatningspliktig påregnelig tap. Flertallet
anbefaler derfor at klagers tap dekkes med kr 2000 for ikke å ha fått fullt utbytte av sine
billetter.

Mindretallet, jernbaneforetakenes representanter, er av den oppfatning at
togpassasjerers rett til å kreve erstatning ved forsinkelser etter EU forordning
1371/2007 er begrenset til de tilfellene og de typer av utgifter som er nevnt i artikkel
32 i vedlegg I. Opplistingen i denne artikkelen er ment å være uttømmende for i
hvilke situasjoner det kan kreves erstatning og for hvilke type utgifter det kan kreves
dekning for. Jernbanepassasjerrettighetsforskriften har ikke supplerende, materielle
bestemmelser om ansvar utover det som følger av forordningen.

NSB har i sine transportvilkår gitt passasjerene bedre rettigheter enn det som følger av
forordningen. Dette blant annet ved at det gis erstatning for direkte påregnelige utgifter når
årsaken til forsinkelsen ligger innenfor NSBs kontroll.

Det foreligger etter mindretallets syn ikke noe ulovfestet objektivt ansvar/kontrollansvar
i norsk rett som gir togpassasjerer rett til erstatning ved forsinkelser uten hensyn til
skyld hos togselskapet. Et krav om erstatning av utgifter når det ikke foreligger feil eller
forsømmelse (culpa) hos togselskapet, må derfor forankres i passasjerrettighetsforskriften
og togselskapenes transportvilkår slik disse er godkjent av Samferdselsdepartementet
med hjemmel i jernbaneloven. De fleste togreiser er kortere reiser og kan derfor ikke
sammenlignes med for eksempel flyreiser. Det er på bakgrunn av ulikhetene mellom de
forskjellige transportformene at EU har valgt å gi jernbanepassasjerer og flypassasjerer
forskjellige rettigheter.

Etter mindretallets oppfatning må det legges til grunn at ansvar utover det lovregulerte
innen jernbanesektoren krever skyld hos transportøren. Det objektive ansvaret etter
jernbaneregelverket er avgrenset til særskilte tapsposter og mindretallet kan ikke se at det
er nærliggende å anvende prinsippene om kontrollansvar i forbrukerkjøpsloven og etter
alminnelig obligasjonsrett analogisk som grunnlag for erstatningskrav for togpassasjerer
ved forsinkelser. Etter rettspraksis er adgangen i norsk rett til å tilkjennes erstatning for
indirekte tap snever. Ved indirekte tap oppstilles det i tillegg til krav om skade (økonomisk
tap), ansvarsgrunnlag og årsakssammenheng, et krav om en viss nærhet i årsaksforholdet.
Kriteriet vil da avgrense mot økonomisk tap som er så avledet og fjernt at det faller utenfor
rammen av det påregnelige.

Det å gå glipp av deler av et sportsarrangement kan etter mindretallets syn ikke regnes som
en direkte påregnelig utgift, jf. NSBs transportvilkår § 7B. Klagers tap er heller ikke omfattet av
de tapsposter som kan kreves dekket ved forsinkelser etter EU forordning 1371/2007.

Mindretallet kan etter dette ikke se at det finnes grunnlag for dekning av klagers tap i dette
tilfellet og kan derfor ikke anbefale at klager gis medhold.

På bakgrunn av flertallets vurdering traff nemnda slikt

Vedtak:

Transportklagenemnda - jernbane anbefaler at NSB erstatter klagers tap med kr 2.000.