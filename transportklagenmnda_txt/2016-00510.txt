Vedtak i Transportklagenemnda - Fly

Sammendrag

Krav om full refusjon av drosjeutgifter fra Oslo Lufthavn
til Bærum ved kansellering. Ekstremværet "Tor".  

Dato
21.03.2017

Saksnummer
2016-00510

Tjenesteytere
Norwegian

Klager har i det vesentlige anført

Klager skulle reist fra Oslo Lufthavn (OSL) til Trondheim (TRD) 29. januar 2016 kl. 22.00
med Norwegians flyvning DY776. 

Flyvningen måtte returnere til Oslo Lufthavn som følge av ekstremværet "Tor". Klager ble
booket om til en flyvning til Trondheim påfølgende dag. 

Klager anfører at han ble tilbudt busstransport til hotellovernatting på Hamar, med
estimert ankomst kl. 02.00. Han valgte i stedet å ta taxi fra flyplassen og hjem til Bærum.
Klager hevder at Norwegians representant på stedet bekreftet at selskapet ville dekke
hele hans drosjeregning, da han takket nei til hotellopphold. Videre anfører klager at
Norwegians representanter på stedet holdt igjen drosjene, slik at det tok over en time
før de fikk kjøre. Taksameteret på drosjen løp derfor hele ventetiden på flyplassen, og at
dette følgelig er grunnen til drosjeregningens størrelse. 

Norwegian har tilbudt klager en refusjon på kroner 1 443,80, et tilbud klager ikke har
godtatt. Klager anfører at eventuelle misforståelser mellom Norwegians representanter
på stedet og selskapet selv ikke kan belastes passasjeren.

Tjenesteyterne har i det vesentlige anført
Flyvningen DY776 fra Oslo Lufthavn (OSL) til Trondheim, Værnes (TRD) 29. januar
2016 ble kansellert som følge av ekstremværet "Tor". Årsaken til kanselleringen er
ikke bestridt. Det var tordenvær og regn, samt sterk vind i Trondheim som følge av
ekstremværet som medførte kanselleringen. 

Norwegian har tilbudt klager kroner 1 443,80 i refusjon for hans transportutgifter
i forbindelse med kanselleringen. Refusjonens størrelse er det omtvistede i saken.

Norwegian anfører at passasjeren har en tapsbegrensningsplikt som følger av
alminnelige erstatningsrettslige prinsipper. I dette tilfellet kunne klager valgt å benytte
seg av Flybussen til Oslo sentrum, for deretter å ta drosje videre til Bærum, noe som ville
vært et rimeligere alternativ. Klagers drosjeutgifter er etter Norwegians mening utenfor
rimelighetens grenser. 

Selskapet anfører videre i denne forbindelse at det ikke er sannsynliggjort at klager har
fått beskjed fra Norwegians representanter på flyplasser om at all transport – også taxi
– ville bli dekket av selskapet. Dersom dette hadde vært tilfelle, ville det vært lagt inn et
notat i klagers booking, noe som ikke er gjort. 

Norwegian kan på denne bakgrunn ikke imøtekomme klagers krav om refusjon, utover
det tilbud som allerede er gitt klager.

Nemnda bemerker

DY776 fra Oslo - Trondheim 29. januar 2016 kl. 22.00 ble kansellert.
Avgangen måtte returnere til Oslo grunnet værforholdene i Trondheim. Nemnda legger
til grunn at årsaken til kanselleringen var stormen "Tor". Det vises til fremlagte rapporter.

Spørsmålet for nemnda er om klagers drosjeutgifter kan kreves refundert.

Klager har rett til forpleining etter EU-forordningen artikkel 9 uavhengig av årsaken
til kanselleringen. I utgangspunktet har klager her krav på gratis transport mellom
lufthavnen og innkvarteringsstedet, jf. artikkel 9 nr. 1 bokstav c.

Klager har krevd erstattet utgifter til drosje fra flyplassen til bopel på kroner 3 759. 

Klager ble tilbudt hotellovernatting og omruting neste morgen kl. 09.00, med
busstransport fra hotellet og til flyplassen. Klager valgte i dette tilfellet å dra hjem til egen
bolig i Bærum, og han bestilte et tidligere fly.

Nemnda mener at flyselskapet har tilbudt en tilstrekkelig omruting og forpleining i
henhold til forordningen. At klager ikke benyttet seg av flyselskapets tilbud, er hans eget
valg.

Utgiftene til drosje kan derfor ikke kreves dekket etter forordningen. Han har heller ikke
rett til å få utgiftene erstattet på annet grunnlag.

Vedtak

Transportklagenemnda - fly anbefaler ikke at klager gis medhold.