Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
26.10.2018

Saksnummer
2018-00781

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY366 fra Oslo lufthavn (OSL) til Harstad/
Narvik (EVE) 22. november 2017 kl. 17.35. Flyvningen ble kansellert, og klager har på
denne bakgrunn fremsatt krav om standardkompensasjon i henhold til EU-forordning
261/2004 på 250 euro.

Tjenesteyterne har i det vesentlige anført
Norwegians flyvning DY366 fra Oslo til Harstad/Narvik 22. november 2017 ble kansellert
som følge av værforholdene i Oslo denne dagen. Det var kraftig snøvær, og snø og regn
rammet flyplasser og luftrommet i Sør-Norge hele dagen. Flere avganger ble kansellert
eller forsinket. Selskapet anfører at tiltak som ytterligere omrokering av personale, leie av
ekstern kapasitet eller billetter med andre flyselskaper ikke ville begrenset forsinkelsen
for de berørte passasjerene. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav om standardkompensasjon.

Nemnda bemerker

Norwegians flyvning DY366 fra Oslo til Harstad/Narvik 22. november 2017 ble kansellert. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen.

I dette tilfellet skyldtes forsinkelsen kraftig snøvær i Sør-Norge denne dagen. Det vises til
fremlagt dokumentasjon. En rekke flyavganger i Sør-Norge ble forsinket eller kansellert
som følge av været.

Nemnda mener at de ovennevnte værforhold må anses som en ekstraordinær
omstendighet i forordningens forstand. Nemnda legger til grunn at forsinkelsen ikke
kunne vært unngått selv om alle rimelige tiltak var truffet. Forsinkelsen gir etter dette
ikke rett til standarderstatning, og nemnda anbefaler ikke at klager gis medhold i sitt
krav.

Vedtak

Transportklagenemnda - fly anbefaler ikke at klager gis medhold.