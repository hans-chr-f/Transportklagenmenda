Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
12.02.2019

Saksnummer
2018-00818

Tjenesteytere
SAS

Klager har i det vesentlige anført

Klager skulle reise fra Bodø til Oslo den 20. mars 2017 kl 17.30 med ankomst kl 19.00
med SK4117. Flyet ble kansellert, og klager ble booket om til neste avgang som landet i
Oslo kl 22.20, mer enn tre timer forsinket.

Klager stiller seg kritisk til at han ikke ble booket om til tidligere avgang.

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
SK4117 ble kansellert som følge av dårlig vær i Bodø. Det innkomne flyet (SK4116), som
skulle operere klagers flyvning, fikk ikke lande i Bodø og måtte omdirigeres til Tromsø.
SAS viser til fremlagt dokumentasjon. 

Klager ble booket om til neste ledige avgang med SK4127 kl 20.50. 

Hendelsen er ikke kompensasjonsberettiget i henhold til EU-forordning 261/2004, da
årsaken var ekstraordinære omstendigheter utenfor SAS' kontroll. 

SAS kan ikke imøtekomme klagers krav.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande/ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemnda mener at flyselskapet SAS har godtgjort at verken kanselleringen eller de
ekstraordinære omstendighetene kunne vært unngått selv om alle rimelige tiltak var
truffet. Dokumentasjonen viser at flymaskinen som skulle operere klagers flyvning ble
omdirigert til Tromsø grunnet dårlige landingsforhold i Bodø.  

Klager har etter dette ikke rett til standarderstatning.

Vedtak

Transportklagenemnda - fly anbefaler ikke at klager gis medhold.