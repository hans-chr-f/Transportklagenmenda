Vedtak i Transportklagenemnda
- Kollektivreiser

Sammendrag

Krav om frafall av ilagt gebyr som følge av for sent kjøp av billett.

Dato
19.01.2018

Saksnummer
2017-02825

Tjenesteytere
Ruter

Klager har i det vesentlige anført

Klager krever frafall av ilagt gebyr som følge av for sent kjøp av billett. 

Klager hevder at hun kjøpte en billett rett før hun steg ombord i bussen ved Carl Berner.
Da bussen kjørte fra holdeplassen ble hun kontrollert. Kontrolløren hevdet at hun
hadde kjøpt billetten da hun så kontrolløren, siden billetten fremdeles telte ned fra de 2
minuttene. Klager viser til at det er påstigning tillatt når billetten teller ned. 

Klager krever derfor at Ruter frafaller det ilagte gebyret.

Tjenesteyterne har i det vesentlige anført
Ruter viser til henvendelse fra klager vedrørende gebyret hun ble ilagt på bussen 22.
oktober 2017. 

Ved bruk av mobilbillett må billetten være kjøpt og aktivert før du går ombord i bussen.
Klager kjøpte sin billett for sent. 

Klager gikk på bussen ved Carl Bernes plass. Sanntiden viser at bussen kjørte fra denne
holdeplassen kl.15:50:22. Kontrollørene går på bussen ved Einars vei, to holdeplasser
senere, kl.15:52:43. Billetten til klager er bekreftet og har startet sin to minutter
nedtelling kl.15:52:43. Dette er rett etter at kontrollørene har kommet på bussen ved
Einars vei, og to holdeplasser etter at klager gikk ombord i bussen. 

På bakgrunn av overnevnte ser Ruter ingen grunn til å endre standpunkt i saken.

Nemnda bemerker

Klager ble ilagt gebyr på busslinje 21 den 22. oktober 2017 på det grunnlag at billetten
var kjøpt for sent.  

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 først avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Nemnda legger til grunn at klager kom på bussen på Carl Berners plass og at bussen
i følge Ruters sanntidssystem gikk derfra kl. 15.50.22. Kontrollørene kom på to
holdeplasser senere ved Einars vei kl. 15.52.15. 

Klagers billett er registrert bestilt kl. 15.52.41, dvs. mer enn 2 minutter etter påstigning og
etter at kontrollen startet.

Nemnda finner på denne bakgrunn ikke grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold. 

Vedtaket er enstemmig.