Vedtak i Transportklagenemnda - Fly

Sammendrag

Krav om kompensasjon for reise med annen flytype enn bestilt.

Dato
28.04.2014

Saksnummer
855/13F

Tjenesteyter
Norwegian Air Shuttle ASA

Krav om kompensasjon for reise med annen flytype enn bestilt.

Klager har i det vesentlige anført:

Før jul i 2012 bestilte klager en reise t/r Oslo - New York med Norwegian for reise juni/juli
2013. Klager har flyskrekk og valgte derfor Norwegian som hadde annonsert sitt nye, flotte fly
Dreamliner.

I ettertid endret Norwegian til en gammel flytype. Klager fikk tilbud om å endre eller avbestille
billetten, men gjorde ikke dette da hun trodde Norwegian ville sette inn et tilsvarende
fly med samme fasiliteter. Flyet som ble satt inn var 15 år gammelt, uten noen form for
underholdning om bord, og vonde seter. Klager fikk ikke sitte ved siden av sitt reisefølge som
hun hadde betalt for.

Klager krever kompensasjon for at Norwegian ikke leverte produktet hun ble lovet ved
bestilling av reisen.

Det vises for øvrig til klagers brev.

Norwegian har i det vesentlige anført:

Årsaken til at ruten til New York med Dreamliner ble utsatt var som følge av uforutsette
tekniske problemer på denne flytypen. Det vises til fremlagt bekreftelse fra flyprodusenten
Boeing. Hendelsen var ekstraordinær for Norwegian og fullstendig utenfor flyselskapets
kontroll.

Da det ble klart at disse flyene ble imidlertid satt på bakken, informerte Norwegian
passasjerene om at en annen flytype nå ville operere ruten. De passasjerene som ønsket det
kunne avbryte reisen mot full refusjon, eller endret avreisedatoene.

Norwegians forpliktelse er å frakte passasjerer fra A til B. I flyselskapets vilkår for befordring
står følgende:

«På hvilket som helst tidspunkt etter at bestillingen er gjort kan flyselskapet endre rutetabell
eller kansellere, endre, omdirigere eller forsinke en flyvning hvis rettferdiggjort av årsaker
utenfor flyselskapets kontroll, eller av sikkerhetsmessige årsaker.»

På grunnlag av ovennevnte kan Norwegian dessverre ikke imøtekomme klagers krav om
kompensasjon.

Det vises for øvrig til klagers brev.

Nemnda bemerker:

Norwegian hadde opprinnelig planlagt å benytte sitt nyinnkjøpte Dreamliner-fly på flygningen.
Grunnet forsinket levering av Dreamlineren, besluttet Norwegian at avgangen skulle opereres
av innleid fly fra selskapet Hi Fly. Flygningen ble gjennomført med en annen flytype enn
Dreamliner.

Nemnda behandlet i møte 27. januar 2014 flere klager over flygninger som var operert med
innleid fly fra Hi-Fly i stedet for Dreamliner som planlagt. Nemnda var av den oppfatning at de
som hadde kjøpt billetter før Norwegian besluttet ikke å benytte Dreamlineren på flygningen
hadde rett til prisavslag. Nemnda viser til begrunnelsen gitt i sak 494/13F (FLYKN-2013-494)
som er vedlagt.

Nemnda legger på bakgrunn av de foreliggende opplysninger til grunn at bestillingsdialogen
mellom klager og Norwegian var den samme som det er redegjort for i ovennevnte vedtak.
Nemnda er av den oppfatning at det er et avvik fra det avtalte at klager ikke fikk fly med
Dreamlineren og anbefaler at klager gis et prisavslag på 10 % av billettprisen.

Vedtak:

Transportklagenemnda - fly anbefaler at klager gis et prisavslag på 10 % av billettprisen.

Vedtaket var enstemmig.