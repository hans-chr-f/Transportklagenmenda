Vedtak i Transportklagenemnda
- Kollektivreiser

Sammendrag

Manglet gyldig billett

Dato
11.03.2019

Saksnummer
2019-00481

Tjenesteytere
Ruter

Klager har i det vesentlige anført

Klager skulle reise med T-banen og aktiverte billetten på kortleseren før han gikk
ombord. Da han ble stoppet i kontroll på Jernbanetorget ble han ilagt gebyr som følge av
manglende gyldig billett. 

Klager mener han ikke kan holdes ansvarlig for feil med valideringsautomaten, og ber
Ruter frafalle gebyret.

Tjenesteyterne har i det vesentlige anført
Klager ble ilagt gebyr i en ut-kontroll på T-banen fordi han ikke hadde billett. 

I kontrollen blir det fremvist et reisekort (som er registrert på gebyret), det samme
reisekortet blir oppgitt i klager sin henvendelse til Ruter. Dette reisekortet inneholder
ingen billett, ei heller en ubrukt billett. 

I klager sin henvendelse til Transportklagenemnda blir det fremlagt en impulsbillett.
Denne billetten ble aldri vist under kontrollen eller i henvendelsen til Ruter.
Impulsbilletten inneholder en barnebillett kjøpt 7. september 2018. Ruter kan uansett
ikke se at den er relevant i denne saken. 

Det er kundens ansvar å sørge for gyldig billett. Dette innebærer også at man ved
aktivering må forsikre seg om at kortleseren kvitterer med grønt lys og lydsignal. 

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble 27. desember 2018 ilagt gebyr ved en ut-kontroll på Jernbanetorget fordi han
ikke hadde gyldig billett. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager kunne ved kontrollen ikke vise gyldig billett og vilkårene for å ilegge gebyr var til
stede.

Klager hevder han validerte billetten før han gikk ombord i T-banen. Nemnda viser
til opplysning fra Ruter om at klagers reisekort som ble registrert på gebyret, ikke
inneholder noen form for billett. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.