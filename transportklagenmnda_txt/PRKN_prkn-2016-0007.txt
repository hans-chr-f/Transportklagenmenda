Vedtak i Pakkereisenemnda

Sammendrag

Krav om prisavslag pga. manglende opplysninger
om hotellet, skittent og dårlig hotellstandard.

Dato
10.11.2016

Saksnummer
7/16P

Tjenesteyter
Ticket

Saken gjelder:

Krav om prisavslag pga. manglende opplysninger om hotellet, skittent og dårlig
hotellstandard.

Klager har i det vesentlige anført:

Klager bestilte reise med innkvartering på Hotell Design Suites på Castle Beach, Miami, i
perioden 01.12.15 - 29.12.15.

Ved ankomst ble klager bedt om å betale 250 dollar i depositum, noe som hun ikke hadde blitt
opplyst av Ticket om før avreise. Klager hadde ikke disse pengene og hun måtte argumentere
med resepsjonisten. Etter å ha løst problemet med depositumet, fikk klager etter ca. 2 timer
tildelt sitt rom.

Rommet var skittent og klager hadde vanskelig for å puste. Hun gikk umiddelbart tilbake til
resepsjonen og spurte om å få bytte rom, men de hadde ikke noe annet rom. De skulle si i
fra dagen etter om hun kunne bytte, men klager hørte ikke noe mer. Da klager spurte enda
en gang, sa de at hotellet var fullt Renholdspersonalet ble sendt til rommet, men det var like
skittent etter at de hadde vært der. Det eneste de gjorde var å bytte håndklær og ta med seg
søppel. Dette skjedde kun en gang i løpet av hele oppholdet på 4 uker.

Klager reiste alene og måtte være opplagt da hun hadde mange møter og ting hun måtte
forberede seg til på hotellrommet i Miami, men hun kunne ikke sitte på rommet hverken for å
jobbe eller hvile.

Klager krever å få hele kostnaden for hotelloppholdet refundert.

Det vises for øvrig til klagers brev.

Ticket har i det vesentlige anført:

Ticket understreker at klager beklageligvis ikke tok kontakt med Ticket eller deres leverandør
Sunhotels i løpet av oppholdet. Ticket har derfor ikke hatt anledning til å hjelpe klager på plass
eller belyse saken.

På voucheren som klager fikk med seg fremgår det telefonnummeret som kan benyttes ved
slike hendelser. Tickets leverandør Sunhotels har 24 timers service. Ticket kan nås på telefon
mandag - fredag 09.00 - 21.00 og lørdag fra kl. 09.00 - 18.00.

Klager tok først kontakt etter hjemkomst. Klagen ble videresendt til Sunhotels som
igjen tok kontakt med agenten på stedet samt hotellet. Ticket mottok en begrunnelse
for kompensasjonen fra Sunhotels. Denne ble beklageligvis ikke sendt klager, men kun
informasjon om at Sunhotels har tilbudt 20% som kompensasjon.

Sunhotels har refundert 20% av hotellkostnaden som tilsvarer kr 1.660.

Det vises for øvrig til brev fra Ticket.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2. Turarrangøren har etter
pakkereiseloven en rett til å avhjelpe mangler. Denne rett forutsetter at turarrangøren gjøres
kjent med problemene på reisemålet. Dersom turarrangøren ikke har gitt anvisning på noe
annet, vil det etter nemndas vurdering være naturlig å ta opp manglene direkte med hotellet.
Fører ikke dette frem, må turarrangøren kontaktes snarest. Dersom manglene ikke tas opp på
reisemålet på en måte som gir turarrangøren mulighet til å avhjelpe manglene, vil man ikke nå
frem med krav om prisavslag i ettertid.

Nemnda er, etter å ha lest klagen, ikke i tvil om at hotellrommet klageren bodde på i Miami
ikke var slik man burde kunne forvente. Dette understrekes også etter nemndas syn av at det i
ettertid er tilbudt 20% prisavslag.

Problemet er imidlertid at klageren ikke har fulgt klagereglene. Den vedlagte kvitteringen
viser at klageren bodde på hotellet i ca. en uke. Så vidt nemnda forstår kontaktet klageren
resepsjonen med sin klage rett etter ankomst. Hun fikk imidlertid ikke noe annet rom etter
denne henvendelsen. Både i medhold av alminnelige vilkår for pakkereiser og arrangørens
egne klageregler har klageren da en aktivitetsplikt. I første omgang må agenten på stedet
kontaktes. Det er oppgitt et kontakttelefonnummer på voucheren. Dette skal være betjent
døgnet rundt. Det er også mulig å kontakte Ticket.

Grunnen til at agent/arrangør må varsles om mangler et at disse har rett til å utbedre
mangelen ved f.eks. å skaffe rom på et annet hotell. Når klageren ikke har gitt arrangøren
anledning til det, vil en klage i ettertid som hovedregel ikke føre frem.

Vedtak:

Pakkereisenemnda kan ikke anbefale at det blir gitt noe prisavslag i dette tilfellet, ut over de
tilbudte 20%.

Vedtaket er enstemmig.