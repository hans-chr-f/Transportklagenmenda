Vedtak i Transportklagenemnda - Sjø

Sammendrag

Krav om frafall av gebyr.

Dato
09.03.2023

Saksnummer
2023-00188

Tjenesteytere
Torghatten Nord

Klager har i det vesentlige anført

Klager reiste den 9. desember 2022 fra Sandvikvåg til Halhjem. Klager fant en lapp
under vindusviskeren på bilen når han skulle kjøre av fergen. Han ble så usikker på
om bompengebrikken i bilen var i ustand og sjekket derfor opp på nettsiden flyt.no og
her var både billetten for den åttende og niende desember kommet med. Det vises til
vedlagt dokument fra klager. Klager mener at det må være noe galt med systemet til
Torghatten Nord. 

Klager krever å få slettet gebyret på kr. 2100.

Tjenesteyterne har i det vesentlige anført
Torghatten Nord viser til svar hvor det allerede er forklart i avslaget – det er belastet
manuelt for selve fergebilletten. Dette kan man se ved at klokkeslett for ilagt tilleggstakst
samsvarer med når selve fergebilletten er slått inn på kundens avtale. 

Billetteringen på dette sambandet foregår automatisk; når kjøretøyet passerer gjennom
AutoPASS anlegget ved innkjøringen til fergesambandet. Der er det kjøretøyets
registrerings nummer som leses av kamera ved passering, eller man kan nå velge å
betale med bankkort her; dersom kjøretøyet ikke har annen betalingsavtale.

Dette er en fergekai som deles av annet samband, samt at der er parkeringsplass og
ladestasjon her.

Innkjøringen og starten på fergekøen i sambandet vi drifter er godt skiltet og i
henhold til standard på Europavei. Dersom man kjører ned feil felt, vil man ved å følge
skiltanvisningene måtte kjøre helt rundt og deretter ned i korrekt felt for å unngå å
krysse innkjøring forbudt skilt.

Fergebilletten trekkes ifra avtale dersom kjøretøyet har en betalingsløsning registrert opp
mot registrerings nummeret slik som her beskrevet, mens tilleggstaksten blir sendt per
post på egen faktura, til den adressen som kjøretøyet er registrert på hos Vegvesenet.

Det vises til AutoPASS regulativet ferge Pkt.10:
«Reisende som ved kontroll har unnlatt å betale eller registrere med brikke kan avkreves
en tilleggstakst på 2100 pr kjøretøy.»

Torghatten Nord AS opprettholder kravet.

Nemnda bemerker

Klager ble ilagt tilleggstakst på kr. 2100,- på fergen fra Sandvikvåg til Halhjem den 9.
desember 2022 grunnet manglende Auto-PASS registrering. Klager mener det må være
noe galt med systemet til Torghatten Nord. 

Nemnda viser til tidligere avgjørelser om samme problematikk, og bemerker at det
er den reisende som er ansvarlig for å kjøre i riktig kjørefelt og bli registrert gjennom
AutoPASS. Unnlatelse av dette medfører tilleggsgebyr.

Kjøretøyet til klager ble ikke registrert ved innkjøring på fergeleiet, og det er grunnlag for
tilleggstakst uavhengig av hva som var årsaken til dette. Nemnda finner ikke at det er
holdepunkter for at det var noe feil med AutoPASS-leseren, men at klager sannsynligvis
har kjørt feil ved innkjøring til fergeleiet.

Vedtak

Transportklagenemnda sjø finner ikke å anbefale at klager gis medhold.