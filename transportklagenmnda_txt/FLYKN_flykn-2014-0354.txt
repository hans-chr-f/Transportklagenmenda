Vedtak i Transportklagenemnda - Fly

Sammendrag

Krav om erstatning for ny billett grunnet nektet ombordstigning.

Dato
10.11.2014

Saksnummer
354/14F

Tjenesteyter
Air France

Krav om erstatning for ny billett grunnet nektet ombordstigning.

Klager har i det vesentlige anført:

Klager hadde bestilt en reise t/r Oslo - Paris for reise 6. - 9. februar 2014. Av ulike årsaker
kunne ikke klager benytte seg av utreisen, men ville likevel benytte returen.

Da klager skulle sjekke inn i Paris på returen, fikk de beskjed om at det ville koste 695 euro per
person fordi utreisen ikke var benyttet. Klager stiller seg undrende til at han må betale så mye
for en billett han allerede har betalt for.

Klager krever refusjon av 695 euro per person.

Det vises for øvrig til klagers brev.

Air France har i det vesentlige anført:

Klager hadde bestilt en t/r reise fra Oslo til Paris. Klager møtte ikke opp ved utreisen i Oslo den
6. februar. I henhold til Air France regler og vilkår, som klager krysset av for å ha lest, må man
benytte en billett i riktig rekkefølge. Dette er også i henhold til IATA resolusjon 723, det vises til
fremlagt utskrift.

I flyindustrien er det svært vanlig at en enveis billett er mye dyrere enn en t/r billett. Da klager
var no-show på utreisen, måtte returen rekalkuleres til en enveis billett. Denne prisforskjellen
utgjorde 695 euro per person på det tidspunktet klager skulle reise.

På grunnlag av ovennevnte kan Air France dessverre ikke imøtekomme klagers krav.

Det vises for øvrig til Air France brev.

Nemnda bemerker:

Det er ikke uvanlig at flyselskap selger tur/retur reiser rimeligere enn to enveisbilletter. Ofte vil
en enveisbillett være dyrere enn en tur/retur billett. Det ville gi passasjeren en urimelig fordel
om man i et slikt tilfelle kunne benytte seg kun av returen.

Det fremkommer av Air France sine transportvilkår under avsnittet «Billetter» overskriften
«Flykupong bruksrekkefølge», vilkårene punkt 3.4, at en dersom det er flere flygninger på en
og samme billett, og en endrer rekkefølgen eller utelater en flygning, for eksempel utelater
utreisen ved en tur/retur reise, må man betale en eventuell prisdifferanse mellom opprinnelig
pris for strekningen og prisen for en enveisbillett for strekningen på bestillingstidspunktet.

Nemnda er av den oppfatning at Air France hadde anledning til å kreve en eventuell
prisdifferanse mellom opprinnelig pris for strekningen (returreisen) og prisen for enveisbillett
for samme strekning på bestillingstidspunktet. Air France hadde etter nemndas vurdering ikke
rett til å kreve et tillegg basert på differansen på omgjøringstidspunktet.

Klager har opplyst at ved bestilling av reisen kunne man kjøpe separate billetter begge veier til
samme pris som en tur/retur billett. Klager viser til at en i reisefølget gjorde det. Air France har
ikke kommentert dette, og nemnda legger klagers opplysninger til grunn.

I og med at det ikke var noen prisdifferanse mellom opprinnelig pris på strekningen og prisen
for en enveisbillett for strekningen på bestillingstidspunktet, hadde Air France etter nemndas
vurdering ikke anledning til å ta ekstra betaling for returen. Nemnda anbefaler at Air France
refunderer 1 390 euro.

Vedtak:

Transportklagenemnda - fly anbefaler at Air France refunderer 1 390 euro.

Vedtaket var enstemmig.