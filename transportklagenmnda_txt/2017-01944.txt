Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
05.06.2018

Saksnummer
2017-01944

Tjenesteytere
SAS

Klager har i det vesentlige anført

Klager og hans reisefølge på åtte skulle reise fra Svolvær til Oslo via Bodø den 13. juni
2017 kl 13.15. SK4113 fra Bodø til Oslo med avgang kl 14.55 ble kansellert. Klager har
ikke fremlagt informasjon om reisefølget ble ombooket eller om de valgte å avbryte
reisen.

Klager krever standarderstatning 250 euro per person.

Tjenesteyterne har i det vesentlige anført
SK4113 ble kansellert som følge av dårlige værforhold. Flymaskinen som skulle operere
SK4112 Oslo-Bodø og SK4113 Bodø-Oslo ble omdirigert til Evenes da maskinen ikke
kunne lande i Bodø grunnet tåke. SK4112 skulle ha landet i Bodø kl 14.30, men landet på
Evenes kl 15.15 etter å ha sirklet over Bodø en stund i håp om å kunne lande der. Flyet
ble deretter omdirigert til å fly direkte Evenes - Oslo, da mannskapet ville gått ut over
lovpålagt arbeidstid dersom maskinen skulle fløyet Evenes - Bodø - Oslo. SAS viser til
fremlagt dokumentasjon på ovennevnte. 

Klager og hans reisefølge ble booket om til neste fly fra Bodø til Oslo, og ankom
Gardermoen 4 timer og 42 minutter forsinket. 

Hendelsen er ikke kompensasjonsberettiget da årsaken var ekstraordinære
omstendigheter utenfor SAS kontroll.

SAS ønsker å refundere eventuelle utgifter i ventetiden mot kvitteringer, men kan ikke
imøtekomme klagers krav om standarderstatning.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf EU-forordning 261/2004 artikkel 5 og 7. 

Værforhold som påvirker flytrafikken ved at det ikke er mulig å lande / ta av, kan være en
ekstraordinær omstendighet som medfører at den reisende ikke har krav på erstatning.
Dette må vurderes konkret.   

Nemnda mener at flyselskapet SAS har godtgjort at verken kanselleringen eller de
ekstraordinære omstendighetene kunne vært unngått selv om alle rimelige tiltak var
truffet:

SAS har fremlagt dokumentasjon med forklaringer som viser at tåke i Bodø førte til at
flymaskinen som skulle operere SK4113 fra Bodø til Oslo måtte omdirigeres til Evenes.
Flyet ble deretter omdirigert til å fly direkte Evenes - Oslo, da mannskapet ville gått ut
over lovpålagt arbeidstid dersom maskinen skulle fløyet Evenes - Bodø - Oslo.

Klager og hans reisefølge ble booket om og ankom endelig bestemmelsessted 4 timer og
42 minutter forsinket. Nemnda anser dette å være innen rimelig tid.

Kanselleringen gir etter dette ikke rett til erstatning.

Vedtak

Transportklagenemnda - fly anbefaler ikke at klageren gis medhold.