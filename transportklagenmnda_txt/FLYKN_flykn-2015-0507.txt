Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
12.02.2016

Saksnummer
0507/15F

Tjenesteyter
SAS

Krav om standarderstatning grunnet forsinkelse.

Klager har i det vesentlige anført:

Klager skulle reise fra Tromsø til København via Oslo den 27. mars 2015 kl. 17:10. SK4425 fra
Tromsø ble en time forsinket slik at klager mistet sin videreforbindelse.

På Gardermoen var det svært lange og ubevegelige køer. Klager ble tilslutt tilbudt
busstransport til København som han takket ja til. Han ankom bestemmelsesstedet 8 ½ time
forsinket.

Klager stiller seg undrende til at snøvær dagen i forveien skal gi så mange forsinkelser
påfølgende dag.

Klager krever standarderstatning i henhold til EU-forordning 261/2004.

Det vises for øvrig til klagers brev.

SAS har i det vesentlige anført:

SK4425 ble forsinket en time som medførte at klager mistet sin videreforbindelse til
København. Dagen før den 26. mars var det svært kraftig snøfall i Oslo. På grunn av alle
ringvirkningene forårsaket det mange kanselleringer hele dagen den. Den 27. mars var crew
og fly plassert på feil steder i forhold til trafikkprogrammet. Dette var dagene før påskehelgen
og en av årets største utfartshelger, flere tusen passasjerer ble berørt. Det vises til fremlagt
dokumentasjon.

Klager ble tilbudt alternativ transport med buss som han takket ja til.

SAS mener hendelsen ikke er kompensasjonsberettiget i henhold til EU-forordning 261/2004
da årsaken var ekstraordinære omstendigheter utenfor SAS kontroll.

SAS kan ikke imøtekomme klagers krav.

Det vises for øvrig til SAS brev.

Nemnda bemerker:

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda legger på bakgrunn av de foreliggende opplysninger til grunn at forsinkelsen var
en følge av vanskelige værforhold dagen før. Nemnda er av den oppfatning at dette er å
anse som en ekstraordinær omstendighet i forordningens forstand. Nemnda finner videre
godtgjort at forsinkelsen ikke kunne unngås selv om alle rimelige tiltak var truffet.

Forsinkelsen gir etter dette ikke rett til erstatning, og nemnda finner ikke å kunne anbefale at
klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.