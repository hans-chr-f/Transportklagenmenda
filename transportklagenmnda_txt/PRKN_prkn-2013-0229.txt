Vedtak i Pakkereisenemnda

Sammendrag

Saken gjelder mistet transfer på hjemreise, Antalya.

Dato
10.06.2014

Saksnummer
229/13P

Tjenesteyter
Ving Norge AS

Sakens dokumenter ble lagt frem.

Klager: X

Turarrangør: Ving Norge AS

Reisemål: Tyrkia, Alanya

Antall reisende: 1

Reisens pris: 1.615,-

Tidsrom: 140913 - 220913

Saken gjelder:

Saken gjelder mistet transfer på hjemreise, Antalya.

Klageren anfører at hun kontaktet Vings servicetelefon den 20/9 for bekreftelse av tid
og sted for buss til flyplass. Den skulle gå fra Sun Park Marine kl.18.45 den 21/9. Bussen
kom ikke og hun ringte igjen til Ving fra et annet hotell og de sa at det ville komme
enda en buss. Hun gikk da tilbake til møtestedet, men ingen buss kom og hun fikk
ikke sitte på med Star Tours buss. Hun ringte igjen Ving, som sa at hun fikk ta taxi til
flyplassen. Det turde hun ikke etter en uheldig opplevelse alene i taxi for en tid siden.
Hun ble dermed overlatt til seg selv og måtte ordne med hotell og ny hjemreise. Hun
mistet to nattevakter på jobben og måtte ordne med tilsyn for sønnen i ytterligere fire
dager. Hun krever i alt kr.9.816,22.

Ving har anført at ti andre gjester ble hentet på samme hotell til avtalt tid.

Hun kan derfor ikke ha vært der i tide. Neste buss var full, og den bussen som deretter kom,
ventet på henne uten at hun kom. Guiden som klageren ringte til, ble ikke gjort kjent med at
hun hadde problemer med å ta taxi alene.

Hadde hun forklart det, kunne de ha bestilt taxi via Vings kontor dersom hun hadde opplevd
det som en bedre løsning. Hadde hun tatt taxi, ville hun ha nådd flyet.

Guidens sms-melding til henne senere på kvelden viser at guiden ikke hadde blitt fortalt om
klagerens problemer med taxi

Nemnda bemerker:

Nemnda legger til grunn at ti andre gjester ble hentet til avtalt tid på det hotellet klageren
hadde fått opplyst som møtested. Dette tilsier at klageren ikke var der i tide eller var på
feil sted. Vings log viser videre at hun i den tredje telefonsamtalen kl.21.20 nektet å reise til
flyplassen i taxi til tross for at guiden sa at hun kunne rekke flyet til Bergen kl.23.10 som var
det flyet hun skulle ha reist med.

Det må kunne legges til grunn at Vings guide ikke ville ha bedt henne ta taxi dersom guiden
ikke trodde hun kunne rekke flyet. Det fremgår forøvrig av guidens log at guiden også sa at
hun ville underrette flybesetningen, men klageren ville altså ikke ta taxi. Nemnda må etter
dette anse det som mest sannsynlig at det var klageren selv som forårsaket at hun ikke nådde
flyet. Det er da ikke grunnlag for erstatning

Vedtak:

Reklamasjonsnemnda for pakkereiser kan ikke anbefale at det gis erstatning.

Vedtaket var enstemmig.