Vedtak i Transportklagenemnda - Fly

Sammendrag

Krav om erstatning grunnet forsinkelse.

Dato
10.10.2012

Saksnummer
043/12F

Tjenesteyter
TAP Portugal / ATP Instone Travel

Krav om erstatning grunnet forsinkelse.

Klager har i det vesentlige anført:

Klager skulle reise fra Oslo til Sao Paulo via Lisboa den 22. desember 2010. TP509 fra Oslo ble
forsinket slik at klager mistet sin videreforbindelse i Lisboa.

Klager ble innlosjert på hotell av TAP Portugal, og ble fortalt at det ikke var ledige plasser
videre før den 23. desember kl. 23:35. Klagers familie i Brasil fant midlertid plasser på
morgenfly kl. 09:20 via Rio de Janeiro den 23. desember. TAP benektet at det var mulig å få
plass på denne avgangen.

Klager skulle til Brasil for å feire jul med familien, det var derfor svært viktig å komme frem så
fort som mulig. Klager så ingen annen utvei enn å kjøpe nye billetter via Rio de Janeiro. Om
bord på flyet la klager merke til at det var det opptil flere ledige plasser.

Klager fikk ikke utdelt sin bagasje i Lisboa.

Klager krever refusjon av nye billetter kroner 20 700, samt refusjon av utgifter til toalettsaker
og klær, kroner 3 625.

TAP Portugal har i det vesentlige anført:

TP509 hadde en forsinket avgang fra Gardermoen på 18 minutter og en forsinket ankomst
til Lisboa på 55 minutter. 16 minutter skyldtes overbooket fly og 2 minutter skyldtes Airport
restriksjoner.

Det var dessverre ikke mulig for TAP Portugal å booke klager om via Rio de Janeiro kl. 09:20, da
TAP kun har få plasser tilgjengelige for sine kunder på TAM Airlines.

Dersom det er ledige plasser kan man få kjøpt billett direkte hos flyselskapet, noe klager
valgte å gjøre.

TAP har i henhold til EU forordning 261/2004 tilbudt klager, forpleining, hotell, to
telefonsamtaler, ombooking og refusjon av ubenyttet flybillett. I tillegg har TAP gitt en

økonomisk kompensasjon på USD 100 per person for innkjøp av toalettsaker og klær. Totalt
beløp refundert klager er kroner 8 337.

TAP Portugal kan dessverre ikke imøtekomme klagers krav utover dette.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket slik at klager ankom Lisboa 55 minutter forsinket. Dette medførte at klager ikke rakk
sin videreforbindelse til Sao Paulo. Klager ble omrutet til TP197 med avgang 24 timer senere.
Omrutingen ville medføre tilsvarende forsinket ankomst til det endelige bestemmelsesstedet.

Forsinkelse som medfører at passasjerene kommer frem til det endelige bestemmelsesstedet
tre timer eller mer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU forordning 261/2004
artikkel 6 jf. artikkel 7, jf. artikkel 5, jf. EU domstolens avgjørelse i sak Sturgeon-Condor av 19.
november 2009 (C-402/07) og til Generaladvokatens forslag til avgjørelse i EU domstolens sak
Nelson m.fl. av 15. mai 2012 (C-581/10).

Nemnda er etter en samlet vurdering av den oppfatning at den vesentlige del av forsinkelsen
skyldtes ekstraordinære grunner som TAP Portugal ikke hadde muligheten til å unngå. Dette
gjelder forsinkelsen på flystrekningen og lufthavnrestriksjonene. Klager ville således ikke nådd
flygningen selv om de 16 minuttene som skyldtes overbooking tenkes bort. Forsinkelsen gir
således ikke rett til standarderstatning.

Når flyselskapet med rimelighet forventer at en flygning vil bli forsinket med mer enn fem
timer, har passasjerene valget mellom refusjon av billettprisen for den del av reisen som ikke
har funnet sted, og for den del eller de deler som har funnet sted dersom flygningen ikke
lenger har noen hensikt i forhold til passasjerens opprinnelige reiseplan, samt dersom det
er relevant en returflygning snarest mulig til det første avgangsstedet eller omruting snarest
mulig, på tilsvarende transportvilkår til det endelige bestemmelsesstedet, jf. forordningen
artikkel 6 jf. artikkel 8 nr. 1.

Klager ble omrutet til flygning påfølgende dag, 24 timer senere. Nemndas flertall,
lederen og flyselskapenes representanter, legger på bakgrunn av de foreliggende
opplysninger til grunn at TAP ikke hadde ledige seter tidligere og er etter en samlet
vurdering av den oppfatning at den tilbudte omruting lå innenfor TAPs forpliktelse
etter forordningen. Flertallet har ved vurderingen sett hen til reisestrekningens lengde
samt antall flyavganger.

Klager valgte ikke å benytte tilbudet om omrutingen. Han har derfor rett til refusjon av
billettprisen for den del av reisen som ikke har funnet sted. Denne del er refundert. Klager har
også fått erstattet ekstrautgifter i Lisboa.

I og med at TAP tilbød omruting innenfor forordningens rammer, må klager etter flertallets
vurdering selv bære utgifter til nye billetter.

Nemndas mindretall, forbrukernes representanter, er av den oppfatning at TAP burde
ha tilbudt seter på flygningen 23. desember. Etter mindretallets vurdering er TAP
ansvarlig for å dekke klagers ekstrautgifter.

På bakgrunn av flertallets vurdering traff nemnda slikt

Vedtak:

Transportklagenemnda-fly finner ikke å kunne anbefale at klager gis medhold.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Gøril Volden Berg, Widerøes Flyveselskap AS

Olav Grøttland, SAS