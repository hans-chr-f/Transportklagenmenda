Vedtak i Transportklagenemnda - Fly

Sammendrag

Krav om standardkompensasjon ved forsinkelse. Lynnedslag.

Dato
30.04.2019

Saksnummer
2018-03796

Tjenesteytere
Ryanair

Klager har i det vesentlige anført

Klager skulle reise med Ryanairs flyvning FR4558 fra Sandefjord – Torp (TRF) til Milano
– Bergamo (BG) 12. april 2018 kl. 10.00. Flyvningen ble imidlertid forsinket med cirka
seks timer, og klager har på denne bakgrunn fremsatt krav om standardkompensasjon i
henhold til EU-forordning 261/2004 på 400 euro.

Tjenesteyterne har i det vesentlige anført
Ryanairs flyvning FR4558 fra Sandefjord – Torp til Milano – Bergamo 12. april 2018 ble
forsinket som følge av lynnedslag. 

Under forutgående flyvning, FR4557 fra Milano til Sandefjord – Torp, ble flymaskin EI-FTV
truffet av lyn ved innflyvning til Torp. Lovpålagt teknisk inspeksjon måtte gjennomføres
før flymaskinen kunne settes tilbake i drift. Det ble ikke funnet skader, og flymaskinen ble
klarert for videre drift samme dag kl. 16.00 lokal tid. 

Ryanair anfører at de ovennevnte forhold utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
forsinkelsen ikke kunne vært unngått selv om alle rimelige tiltak ble truffet. Selskapet
avviser på dette grunnlag klagers krav om standardkompensasjon.

Nemnda bemerker

Ryanairs flyvning FR4558 fra Sandefjord – Torp til Milano – Bergamo 12. april 2018 ble
forsinket.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen.

I dette tilfellet skyldtes forsinkelsen at maskinen som skulle betjene klagers flyvning
ble truffet av lyn under innflyvning til Sandefjord - Torp. Flyet måtte gjennomgå pålagt
teknisk kontroll, før det ble satt tilbake i drift senere samme ettermiddag.   

Nemnda mener at lynnedslag må anses som en ekstraordinær omstendighet i
forordningens forstand. Nemnda legger til grunn at forsinkelsen ikke kunne vært
unngått selv om alle rimelige tiltak var truffet. Forsinkelsen gir etter dette ikke rett til
standarderstatning, og nemnda anbefaler ikke at klager gis medhold i sitt krav.

Vedtak

Transportklagenemnda – fly anbefaler ikke at klager gis medhold.