Vedtak i Transportklagenemnda - Fly

Sammendrag

Krav om standard erstatning grunnet forsinkelse.

Dato
13.12.2011

Saksnummer
076/11F

Tjenesteyter
Widerøe's Flyveselskap AS

Krav om standard erstatning grunnet forsinkelse.

Klager har i det vesentlige anført:

Klager skulle reise fra Trondheim til København 22. oktober 2010 med WF352 kl. 06:00. Flyet
ble forsinket og faktisk avgang var kl. 13:00.

Klager skulle tilbringe helgen i København, og mistet verdifull ferietid grunnet hendelsen.

Klager viser til Widerøes tekniske logg, og stiller seg undrende til forklaringen: «Flyet ble
rapportert ferdig kl. 18:00. Det ble ferget til Sandefjord kl. 20:30 samme kveld.» Klager tror
Widerøe blander sammen flere saker da han ikke får tidspunktene til å stemme.

Klager krever standard erstatning EUR 250 per person som følge av forsinkelsen.

Widerøe har i det vesentlige anført:

WF352 ble forsinket som følge av teknisk feil, det vises til teknisk logg. Det følger av EU
forordning 261/2004 at en forsinkelse ikke berettiger til annen kompensasjon enn forpleining i
henhold til forsinkelsens varighet.

Widerøe kan ikke imøtekomme klagers krav.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med om lag syv timer.

Nemnda er delt i sitt syn på passasjerenes rettigheter ved lengre forsinkelser.

Nemndas flertall, lederen, bransjerepresentant Rolf Forsdahl og forbrukernes
representanter, er av den oppfatning at forsinkelse som medfører at passasjerene
kommer frem til det endelige bestemmelsesstedet tre timer eller mer etter det
planlagte ankomsttidspunktet gir rett til erstatning med mindre flyselskapet godtgjør
at forsinkelsen skyldes ekstraordinære omstendigheter som ikke kunne vært unngått
selv om alle rimelige tiltak var truffet. Flertallet viser til EU forordning 261/2004 artikkel
6 jf artikkel 7, jf artikkel 5, jf EU domstolens avgjørelse i sak Sturgeon-Condor av 19.
november 2009 (C-402/07). Flertallet er kjent med at enkelte flyselskap bestrider
dommen, og at EU domstolen er bedt om å ta stilling til spørsmålet på nytt. Dommens
konklusjon er imidlertid klar, og flertallet legger til grunn at dommen gir uttrykk for
gjeldende rett.

Nemndas mindretall, bransjerepresentant Amine Hansen, er av en annen oppfatning.
EU forordning 261/2004 regulerer retten til kompensasjon i tilfelle av nektet
ombordstigning og innstillinger, men gir ingen anvisning på kompensasjon ved
forsinkelser. Selv om dom ved forsinkelser foreligger, er dommen utfordret bl.a.
via en britisk domstol, og inntil EU-domstolen har gitt tilsvar, anser mindretallet at
rekkevidden av Sturgeon-dommen per i dag er uavklart. Etter mindretallets vurdering
gir forsinkelse ikke rett til standarderstatning etter EU-forordningen.

Widerøe har opplyst at forsinkelsen skyldtes en teknisk «feil på en hydraulisk komponent som
sørger for at vingeklaffene kan kjøres opp og ned i forbindelse med avgang og landing».

Widerøe må etter flertallets vurdering i utgangspunktet bære ansvaret ved teknisk svikt. Det
er flyselskapet som har størst mulighet til å påvirke og forhindre at teknisk svikt oppstår. Også
preventive hensyn taler for at flyselskapet som hovedregel må bære ansvaret ved teknisk
svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå forsinkelsen.

Flertallet legger på bakgrunn av de foreliggende opplysninger til grunn at feilen oppsto uten
forvarsel til tross for at rutinemessig teknisk vedlikehold var gjennomført.

I den foreliggende situasjon var det etter flertallets vurdering ikke praktisk mulig å treffe tiltak
for å unngå feilen eller forsinkelsen. Forsinkelsen gir derfor ikke rett til erstatning. Flertallet
kan heller ikke se at etterfølgende omstendigheter gir rett til erstatning.

Vedtak:

Flyklagenemnda finner ikke å kunne anbefale at klager gis medhold.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Amine Hansen, Norwegian Air Shuttle ASA

Rolf Forsdahl, Reiselivsdirektør HSH