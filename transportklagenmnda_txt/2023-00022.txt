Vedtak i Transportklagenemnda - Fly

Sammendrag

Krav om standarderstatning som følge av forsinkelse.

Dato
19.03.2024

Saksnummer
2023-03023

Tjenesteytere
KLM

Klager har i det vesentlige anført

Klager (en passasjer) hadde bestilt en reise fra Trondheim via Amsterdam til Minneapolis
med avreise den 29. mai 2023.

Trondheim – Amsterdam – KL1174
Amsterdam – Minneapolis – KL6104/DL0165 (operert av Delta Air Lines)

Klagers flyvning fra Trondheim (KL1174) ble forsinket med nesten en time, noe som
gjorde at klager mistet videreforbindelsen. Klager ble omrutet til ny flyvning (DL163) kl.
12:40 30. mai 2023. 

Klager krever 600 EUR i standarderstatning.

Tjenesteyterne har i det vesentlige anført
Vi har mottatt klagen angående forsinket reise fra Trondheim til Minneapolis via
Amsterdam den 29. mai 2023 med krav om standarderstatning. 

Vi motsetter oss klagers krav på følgende grunnlag:

KL1174 fra Trondheim til Amsterdam 29. mai 2023 hadde planlagt ankomsttid 14:20.
Grunnet forsinkelse forårsaket av sene rotasjonsflyvninger, var faktisk ankomsttid i
Amsterdam 15:14. Klager har fått avslag av oss da forsinkelsen var grunnet redusert
rullebane-kapasitet. Klager har blitt kompensert for utgifter i Amsterdam, 1477 NOK. 

Det er vedlagt bevis som begrunnet at flytrafikken i Amsterdam var redusert den 29. mai
2023 mellom 06:40 og 23:59. Grunnen til redusert kapasitet var forårsaket av sterk vind
i Amsterdam. Derfor var det bestemt fra lufttrafikkmyndighetene at flytrafikken skulle
være redusert og flere avganger ble kansellert eller forsinket grunnet «slot»-tider.

Når forstyrrelsen er forårsaket av omstendigheter utenfor vår kontroll, som ugunstige
meteorologiske forhold, og som vi derfor ikke har noe ansvar for, tilbyr vi ingen
kompensasjon til våre passasjerer. I dette tilfellet har man ikke krav på kompensasjon
under EU-forordning 261/2004.

Nemnda bemerker

Nemnda legger til grunn at klagers flyvning med KL1174 ble forsinket med 54 minutter,
som førte til at klager mistet sin videreforbindelse. Klager ble ombooket til ny flyvning
dagen etter, 30. mai, med ankomst kl. 14:40. Klager ble dermed forsinket med 22 timer
og 5 minutt. 

Passasjerer som kommer mer enn 3 timer forsinket frem til sitt endelige
bestemmelsessted har rett til standarderstatning med mindre flyselskapet godtgjør
at forsinkelsen skyldtes ekstraordinære omstendigheter som ikke kunne vært unngått
selv om alle rimelige tiltak var truffet. Det vises til EU-forordning 261/2004 artikkel 6
jf. artikkel 7 jf. artikkel 5 nummer 3 og EU-domstolens avgjørelser i Sturgeon m.fl. mot
Condor (C-402/07) og Nelson m.fl. mot Lufthansa (C-581/10 og C-629/10).

Værforhold eller begrenset kapasitet ved en flyplass kan være en slik ekstraordinær
omstendighet som medfører at den reisende ikke har krav på erstatning. Dette må
vurderes konkret. Det er flyselskapet som må godtgjøre at det foreligger et slikt spesielt
tilfelle. Flyselskapet må videre godtgjøre at de har truffet alle rimelige tiltak for å unngå
forsinkelsen. 

KLM har anført at forsinkelsen skyldtes sene rotasjonsflyvninger på grunn av
begrenset kapasitet på Schipol (Amsterdam) som følge av sterk vind. KLM har vedlagt
dokumentasjon som viser at det var redusert kapasitet i Amsterdam. KLM har ikke
fremlagt dokumentasjon som viser hvordan dette påvirket det konkrete flymaskinen eller
dokumentasjon for værforholdene. 

Nemnda finner ikke at flyselskapet har godtgjort at uregelmessighetene på klagers reise
var forårsaket av dårlige værforhold eller for sent innkommet flymaskin. Nemnda mener
følgelig at KLM i denne saken ikke har godtgjort at forsinkelsen ikke kunne vært unngått
selv om alle rimelige tiltak var truffet. 

Nemnda mener dermed at klager bør tilkjennes 600 EUR i standarderstatning i denne
saken. 

Forbrukerrepresentanten mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at KLM utbetaler 600 EUR i standarderstatning til
klager.