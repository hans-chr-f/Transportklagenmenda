Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
14.05.2019

Saksnummer
2018-01457

Tjenesteytere
Austrian Airlines

Klager har i det vesentlige anført

Klager med reisefølge (tilsammen tre personer) skulle reise fra Oslo til Salzburg via
Wien den 23. juli 2017 kl 13.55 med ankomst kl 18.00. Klager hadde 50 minutter til
flybytte i Wien. Flight OS336 fra Oslo til Wien ble forsinket slik at klager mistet sin
videreforbindelse. Han ankom endelig bestemmelsessted mer enn tre timer forsinket.

Klager krever standarderstatning 250 euro per person i henhold til EU-forordning
261/2004.

Tjenesteyterne har i det vesentlige anført
OS336 fra Oslo til Wien ble forsinket grunnet sen ankomst av foregående flyvning OS335
(Wien - Oslo) som følge av dårlige værforhold i Wien, tordenstorm, det vises til fremlagt
dokumentasjon. 

Hendelsen er ikke kompensasjonsberettiget da årsaken var ekstraordinære
omstendigheter utenfor Austrian Airlines kontroll.

Austrian Airlines kan ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Nemnda mener at flyselskapet Austrian Airlines har godtgjort at verken forsinkelsen eller
de  ekstraordinære omstendighetene kunne vært unngått selv om alle rimelige tiltak var
truffet:

Austrian Airlines har fremlagt dokumentasjon som viser at OS336 fra Oslo til Wien ble
forsinket grunnet tordenskyer i Wien (towering cumulonimbus clouds). Austrian Airlines
kunne ikke gjort noe for å forhindre værforholdene. 

Forsinkelsen gir etter dette ikke rett til standarderstatning.

Vedtak

Transportklagenemnda - fly anbefaler ikke at klager gis medhold.