Vedtak i Transportklagenemnda - Fly

Sammendrag

Krav om erstatning for ødelagt bagasje.

Dato
16.02.2015

Saksnummer
746/14F

Tjenesteyter
Ryanair

Klager har i det vesentlige anført:

Klager reiste fra Malpensa til Rygge den 1. juni 2014 med FR4551. Klager hadde på forhånd
betalt ekstra for å sende sin sykkelkoffert, men da han ankom Norge var denne ødelagt.

Klager krever refusjon av ødelagt sykkelkoffert, kroner 2 495.

Ryanair har i det vesentlige anført:

Da klagers sykkelkoffert er eldre enn 2 år har dens verdi sunket med 80 %. Ryanair har
refundert klager kroner 878,14, men kan ikke imøtekomme hans krav utover dette.

Nemnda bemerker:

Ryanair er i henhold til luftfartsloven § 10-18/Montrealkonvensjonen artikkel 18 ansvarlig for
skadet eller ødelagt bagasje med mindre skaden skyldes reisegodsets egen beskaffenhet eller
feil eller mangler ved reisegodset.

Ryanair har erkjent ansvar for skaden. Tvisten gjelder erstatningens størrelse.

Nemnda legger på bakgrunn av de foreliggende opplysninger til grunn at kofferten er
totalskadet, og at ny sykkelkoffert koster NOK 2 495. Det er ikke opplyst hvor gammel
kofferten er. Ryanair anfører at den er over to år gammel. Ryanair har tilbudt NOK 878, mens
klager aksepterer NOK 2 000.

Nemnda er av den oppfatning at erstatningen ved totalskade i utgangspunktet må baseres på
gjenanskaffelsesverdien - det beløp skadelidte må betale for å skaffe seg en ny ting av samme
art. Skadelidte skal på den annen side ikke tjene på skaden, og det må derfor gjøres fradrag
for den slitasje og verdiforringelse ellers som bruken av den skadede gjenstand har medført.
Nemnda anbefaler etter en skjønnsmessig vurdering at Ryanair utbetaler en erstatning på
NOK 1 750. Eventuell tidligere utbetaling kommer til fradrag.

Vedtak:

Transportklagenemnda - fly anbefaler at Ryanair utbetaler en erstatning på NOK 1 750. Til
fradrag går eventuell tidligere utbetaling.

Vedtaket var enstemmig.