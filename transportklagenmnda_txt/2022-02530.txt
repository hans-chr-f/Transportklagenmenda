Vedtak i Transportklagenemnda - Fly

Sammendrag

Krav om standarderstatning og dekning av matutgift
grunnet forsinkelse med mistet videreforbindelse.

Dato
27.06.2023

Saksnummer
2022-02530

Tjenesteytere
SAS
Singapore Airlines

Klager har i det vesentlige anført

Klager med reisefølge (til sammen fire personer) skulle reise fra Singapore til Oslo via
London den 27.-28. juli 2022 (SK8042 og SK802). Flyvningen fra Singapore til London
(SK8042 Operated by Singapore Airlines) ble forsinket, med den følge av de reisende
mistet videreforbindelsen fra London til Oslo. De ble ombooket til en senere flyvning fra
London til Oslo (SK804) med avgang fra London kl. 09:50.  Denne ble også noe forsinket.
Klager med reisefølge landet i Oslo cirka kl. 13:45. Forsinkelse på endelig destinasjon var
med dette på cirka 3 timer og 30 minutter. 

Det er fremsatt krav om høyeste sats for standarderstatning i henhold til EU-forordning
261/2004, samt dekning av matkostnad på flyplassen i London (49,85 GBP). 

Klagers krav baserer seg på følgende forutsetninger:

- Klager med reisefølge hadde en reise som var booket hos SAS som en gjennomgående
billett, med én bestillingsreferanse  for hele reisen fra Singapore til Oslo.
- Klager med reisefølge ble mer enn tre timer forsinket til endelige reisemål. 
- Forsinkelsen til det endelige reisemålet skyldes ikke ekstraordinære omstendigheter
utenfor flyselskapets kontroll.
- Reisen var bestilt gjennom SAS som er et flyselskap hjemmeværende i EU/EØS og flyet
til endelig reisemål ble betjent av SAS som er et flyselskap hjemmeværende i
EU/EØS.

At EU-forordning 261/2004 gir rett til erstatning fra billettutsteder basert på forsinkelse til
endelig destinasjon som følge av mistet flyforbindelse (uavhengig av hvem som opererer
denne flyvningen) er forøvrig slått fast i en rekke avgjørelser i EU domstolen som f.eks
EU-dom C-537/17.

Tjenesteyterne har i det vesentlige anført
Singapore Airlines har anført at klager har søkt kompensasjon etter EU-forordning
261/2004 grunnet forsinkelsen av SQ322 den 27. juli 2022 fra Singapore til London.
Ettersom flyvningen gikk fra Singapore, en flyplass lokalisert utenfor EU, kan ikke
Singapore Airlines utbetale kompensasjon etter EU-forordning 261/2004.

SAS har anført: Slik Singapore Airlines skriver ble denne flighten operert av SQ. Følgelig
er det SQ som er ansvarsubjekt etter forordningen. SAS anser at dette er en sak mellom
passasjeren og SQ og har dermed ikke ytterligere kommentarer til saken.

Nemnda bemerker

Nemnda finner det ubestridt at det oppsto en forsinkelse på flyvningen fra Singapore til
London som medførte at klager mistet videreforbindelsen til Oslo og kom frem med en
forsinkelse som overstiger tre timer.

Spørsmålet er om EU-forordning 261/2004 får anvendelse på klagers reise fra Singapore
til London med videreforbindelse fra London til Oslo. 

EU-forordning 261/2004 gjelder i utgangspunktet for passasjerer som reiser fra en
lufthavn som ligger i EU/EØS-området jf. artikkel 3 nr. 1 bokstav a. Forordningen får også
anvendelse for passasjerer som reiser fra en lufthavn utenfor EU/EØS området, og til
en lufthavn innen EU/EØS dersom det utførende flyselskapet er et EU/EØS flyselskap,
jf. artikkel 3 nr. 1 bokstav b. Det «utførende luftfartsselskap» er i artikkel 2 bokstav b)
definert til «et lufttransportforetak som utfører eller har til hensikt å utføre en flyvning i
henhold til en avtale med en passasjer eller på vegne av en annen person, juridisk eller
fysisk, som har en avtale med denne passasjeren. 

EU-domstolen har imidlertid i sin dom C-367/20 KLM Royal Dutch Airlines av 12.
november 2020 som gjaldt en flyvning fra New York via Amsterdam til Hamburg,
der billetten var utstedt av KLM i et såkalt code share samarbeid med Delta Airlines,
konkludert med følgende (dansk oversettelse):

«Artikel 5, stk. 1, litra c), og artikel 7, stk. 1, i Europa-Parlamentets og Rådets forordning
(EF) nr. 261/2004 af 11. februar 2004 om fælles bestemmelser om kompensation
og bistand til luftfartspassagerer ved boardingafvisning og ved aflysning eller lange
forsinkelser og om ophævelse af forordning (EØF) nr. 295/91, sammenholdt med
denne forordnings artikel 3, stk. 1, litra b), og artikel 3, stk. 5, skal fortolkes således, at
i forbindelse med en flyvning med direkte tilsluttet flyforbindelse, som er sammensat
af to flyvninger, og som har været genstand for en samlet reservation, fra en lufthavn,
der er beliggende på et tredjelands område, til en lufthavn beliggende i en medlemsstat
via en lufthavn i en anden medlemsstat, kan en passager, der ankommer til sit endelige
bestemmelsessted med en forsinkelse på tre timer eller mere, som skyldes den første
flyvning, som i henhold til en code sharing-aftale blev udført af et luftfartsselskab
med hjemsted i et tredjeland, i henhold til denne forordning anlægge sit søgsmål om
kompensation mod det EF-luftfartsselskab, som udførte den anden flyvning."

Klager i forstående sak hadde en billett utstedt av SAS i et såkalt "code share" samarbeid
med Singapore Airlines, det vil si at flyselskapene samarbeider om reiseruten, og selger
denne som en gjennomgående billett merket med rutenumrene til det flyselskapet
som har utstedt billetten, selv om en eller flere av strekningene faktisk flys av et
annet selskap. I klagers billett er flynumrene utstedt med "SK" som står for SAS, med
informasjon om at flyvningen fra Singapore til London opereres av Singapore Airlines, og
flyvningen fra London til Oslo av SAS.

Nemnda mener på denne bakgrunn at klager kan rette sitt krav om standarderstatning
til SAS, og mener at klager har rett på å få utbetalt standarderstatning fra SAS.
Standarderstatningen må imidlertid reduseres med 50% fordi forsinkelsen er under 4
timer og distansen er over 3500 km, jf. flypassasjerforordningen art. 7 nr. 2 c). Nemnda
anbefaler derfor at SAS utbetaler 300 euro per person, samt dekker de reisendes
matkostnad pålydende 49,85 GBP. SAS kan i henhold til forordningen artikkel 13,
eventuelt søke regress hos Singapore Airlines.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at SAS utbetaler 300 EUR per person i tillegg til å dekke
matkostnaden på 49,85 GBP.