Vedtak i Transportklagenemnda - Sjø

Sammendrag

Krav om refusjon av båtreise da den ikke kunne gjennomføres på grunn av sykdom.

Dato
17.08.2023

Saksnummer
2023-02251

Tjenesteytere
Fjord Tours AS

Klager har i det vesentlige anført

Klager, tre personer, hadde bestilt en tur «Norway in a nutshell». En del av reisen skulle
være med båt fra Gudvangen til Flåm med Fjord Tours den 21. juni 2023.

Familien ble utsatt for norovirus og en ble lagt inn på sykehus den 19. juni. Det ble gitt
beskjed om avbestilling av båtreisen den 20. juni via e-post. 

Klager har vært i kontakt med sitt forsikringsselskap og de dekker ikke denne utflukten
med båt. 

Klager krever refundert båtreisen til 6405 NOK.

Tjenesteyterne har i det vesentlige anført
Fjord Tours anfører at de har forholdt til gjeldende avbestillingsregler.

Klager avbestilte mindre enn 7 dager før avreise:
6.1 Rundturer og pakkereiser
Våre rundturer og pakkereiser kan endres eller avbestilles inntil 7 dager før avreise for et
gebyr på 200 NOK per bestilling.
Eksempelvis kan en reise som starter 8. juni avbestilles eller endres frem til midnatt
den 1. juni. For endringer og avbestillinger senere enn 7 dager før avreise er det ingen
refusjon. Dette gjelder også dersom du bestiller mindre enn 7 dager før startdato på
turen.

Det vises til ytterligere informasjon på Fjord Tours sin hjemmeside:
https://www.fjordtours.com/no/betingelser/betingelser/

Nemnda bemerker

Klager krever refusjon av 6405 NOK for avbestilt tur med Fjord Tours 21. juni 2023. Klager
avbestilte turen den 20. juni, da reisefølget ble rammet av norovirus. 

Fjord Tours har avslått refusjonen med henvisning til avbestillingsreglene pkt. 6.1., som
sier at avbestilling må skje senest 7 dager før reisen. 

Nemnda bemerker at vilkårene for avbestilling i Fjord Tours reisevilkår er klare, og at
klagers avbestilling i henhold til vilkårene ble fremsatt for sent. Reisevilkårene åpner ikke
for avbestilling senere enn 7 dager før reisen, heller ikke ved akutt sykdom. 

Det er dermed ikke grunnlag for refusjon.

Vedtak

Transportklagenemnda sjø finner ikke å anbefale at klager gis medhold.