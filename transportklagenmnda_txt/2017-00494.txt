Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
13.11.2017

Saksnummer
2017-00494

Tjenesteytere
SAS

Klager har i det vesentlige anført

Klageren skulle reise fra Alta til København via Oslo den 30. januar 2017 kl 14.40. Kl
14.00 ble hun informert om at flygningen fra Alta til Oslo var kansellert. Klageren ble
booket om til ny avreise dagen etter kl 09.13 via Tromsø og Oslo. Hun ankom endelig
bestemmelsessted nesten et døgn forsinket. 

Klager mener værforholdene i Alta ikke var for dårlige til at et fly ikke kunne lande eller ta
av. 

Klageren krever standarderstatning 400 euro per person.

Tjenesteyterne har i det vesentlige anført
Klagerens flygning SK4545 ble kansellert som følge av værforholdene i Alta, det
vises til fremlagt dokumentasjon. Flymaskinen som skulle operere SK4545 fikk ikke
landingstillatelse i Alta og måtte lande i Kiruna for å fylle drivstoff før det kunne
returnere til Oslo. 

Hendelsen er ikke kompensasjonsberettiget da årsaken var ekstraordinære
omstendigheter utenfor SAS' kontroll. 

SAS har refundert klagers utgifter til drosje, men kan ikke imøtekomme hennes krav om
standarderstatning.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf EU-forordning 261/2004 artikkel 5 og 7. 

Værforhold som påvirker flytrafikken ved at det ikke er mulig å lande / ta av, kan være en
ekstraordinær omstendighet som medfører at den reisende ikke har krav på erstatning.
Dette må vurderes konkret.  

Nemnda mener at flyselskapet SAS har godtgjort at flygningen fra Alta til Oslo ble
kansellert på grunn av ekstraordinære omstendigheter som  ikke kunne vært unngått
selv om alle rimelige tiltak var blitt truffet: 

SAS har fremlagt logger som viser at flymaskinen som skulle operere klagerens flygning
måtte omdirigeres til Kiruna fordi Air Traffic Control (ATC) ikke ville gi landingstillatelse i
Alta grunnet værforhold. 

Slik nemnda ser det kunne heller ikke kanselleringen vært unngått i dette tilfellet.  

Kanselleringen gir således ikke rett til standarderstatning etter EU-forordningen.

Kanselleringen gir uansett rett til omruting snarest mulig, jf forordningen artikkel 8 nr 1
bokstav b). 

Nemnda mener at SAS har oppfylt omrutingsplikten i dette tilfellet: 

Klageren ble omrutet morgenen etter planlagt avreise. SAS har opplyst at de gjorde
det de kunne for å få passasjerene til Oslo så snart som mulig, og at passasjerene ble
ombooket ut fra hvilken endestasjon de hadde på sin billett.

Vedtak

Transportklagenemnda - fly anbefaler ikke at klageren gis medhold.