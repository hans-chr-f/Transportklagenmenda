Vedtak i Transportklagenemnda
- Kollektivreiser

Sammendrag

Krav om frafall av gebyr - billett kjøpt for sent

Dato
19.10.2021

Saksnummer
2021-01262

Tjenesteytere
Ruter

Klager har i det vesentlige anført

Klager ble ilagt gebyr 8. august 2021. Klager anfører at hun betalte gjennom Vipps, men
da kontrolløren kom gjorde han klager og reisekamerat oppmerksom på at betalingen
ikke hadde gått igjennom. Klager forklarer at dette hadde skjedd for begge to. Klager
mener det var en feil hos Vipps som gjorde at kjøpet ikke gikk igjennom. 

Klager anfører at de snakket med kontrolløren og han sa det gikk greit siden de hadde
kjøpt billett før de gikk på T-banen, det hadde tydeligvis skjedd en feil hos Vipps, så de
skulle ikke få gebyr så lenge de forklarte hva som hadde skjedd til Ruter kundeservice.
Klager og reisekameraten sendte inn klage og forklarte situasjonen, men gebyret ble ikke
frafalt.  

Klager kan bevise at billetten var kjøpt før de gikk på T-banen, men på grunn av
en teknisk feil så gikk ikke betalingen igjennom. Videre viser klager til innsendt
dokumentasjon på billetthistorikk i Ruterappen.

Etter at klager har mottatt Ruter sitt tilsvar i saken legger klager til at kjøpet ble foretatt
før de gikk på T-banen og de fikk bekreftet at de hadde betalt fra appen. Klager legger til
at hun og reisekameraten opplevde nøyaktig det samme, at appen feilet og kjøpet ikke
hadde gått igjennom. Klager presiserer at det var en feil hos Vipps på dette tidspunktet
og kontrolløren sa at gebyret skulle bli trukket når klager og reisekameratens forklarte
seg til kundeservice, siden det tydeligvis hadde skjedd en feil i systemene denne dagen. 

Klager krever gebyret frafalt.

Tjenesteyterne har i det vesentlige anført

Klager ble ilagt gebyr 8. august 2021. Gebyr ble ilagt på bakgrunn av sent kjøp av billett i
app. Det var gjort et forsøk på kjøp tidligere, men da gikk ikke betaling gjennom og billett
ble kansellert. Dette kan vi se har skjedd tidligere i klager sin app. 

Det er viktig at man følger med på at betalingen blir godkjent og at billetten blir lastet
ned. Dette ser man ved at nedtellingen på at billetten begynner. 

Ruter viser til sine reisevilkår, punkt 3:
"Passasjeren skal:
b) ha gyldig billett ved påstigning på et transportmiddel eller ved inntreden i en
kontrollsone. Dette innebærer at elektronisk billett skal være aktivert på dette tidspunkt."

Ruter viser til dokumentasjon fra Ruters support, hvor det fremgår at de ser ingen
driftsforstyrrelser rundt kl. 14 søndag 8. august 2021 i overvåkingen vår. 

Etter at Ruter har mottatt klagers kommentar i saken presiserer Ruter at billetten ikke var
gyldig før ombordstigning/før kontrollen begynte. 

Ruter ser ingen grunn til frafall av dette gebyret.

Nemnda bemerker

Klager ble ilagt gebyr 8. august 2021 på grunn av billett kjøpt for sent. 

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager forklarer at hun ble gjort oppmerksom av kontrolløren at billettkjøpet ikke
hadde gått igjennom, slik at klager dermed ikke kunne fremvise gyldig billett under
billettkontrollen, og vilkårene for å ilegge gebyr var således oppfylt.

Nemnda viser til Ruters opplysning om at det ikke er registrert noen feil i deres app
på det aktuelle tidspunktet. Nemnda holder det for sannsynlig at kjøpsprosessen via
Vipps ikke ble fullført med nedlastning av billetten. Prosessen må ikke avsluttes før
skjermbildet med gyldig billett vises. Ved tidligere avbrudd vil kjøpet bli kansellert og
beløpet ikke belastet kjøperen. Ved kjøp av billett via Vipps er det ikke tilstrekkelig
at betalingen merkes som godkjent i Vipps for å få gyldig billett, det er nødvendig at
billetten lastes ned, nedtellingen starter og bildet med gyldig billett vises i Ruter appen.
Den nedlastede og gyldige billetten er i dette tilfellet å anse som en ordrebekreftelse fra
Ruter på at billettbestillingen har gått igjennom.  

Klager hadde i dette tilfellet ikke sikret seg at billetten ble lastet ned, slik at hun ikke
hadde gyldig billett ved påstigning. Nemnda bemerker at den reisende selv har ansvar
for å ha gyldig billett før påstigning. 

Nemnda viser generelt til at det ikke er tilstrekkelig å ha kjøpt billetter, verken
papirbilletter eller elektroniske. Billettene må i tillegg aktiveres enten ved automater eller
lastes ned og bekreftes i mobilappen, og dette er den reisendes ansvar. Klager må selv
forsikre seg om at betaling er gjennomført og billett er utstedt når man velger å kjøpe
billett via app. Ved kjøp via mobilappen er kjøp ikke gjennomført før skjermbildet viser
gyldig billett. 

Nemnda bemerker at en billett som er kjøpt etter ombordstigning ikke anses som gyldig
billett. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda finner ikke å kunne anbefale at klager gis medhold.