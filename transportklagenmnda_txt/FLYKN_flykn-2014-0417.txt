Vedtak i Transportklagenemnda - Fly

Sammendrag

Krav om erstatning for stjålet innhold i bagasje.

Dato
10.11.2014

Saksnummer
417/14F

Tjenesteyter
Widerøes Flyveselskap AS

Krav om erstatning for stjålet innhold i bagasje.

Klager har i det vesentlige anført:

Klager reiste fra Torp til Førde via Bergen den 19. mars 2014 med WF426 og WF196. Da han
kom hjem oppdaget han at hans GPS var stjålet fra hans koffert.

Klager stiller seg kritisk til at noe slikt kan skje, og til den lange saksbehandlingstiden hos
Widerøe.

Klager krever erstatning for stjålet GPS.

Widerøe har i det vesentlige anført:

Det er visse gjenstander som ikke er tillatt i innsjekket bagasje, blant annet verdigjenstander
eller ømtålige gjenstander. Dersom passasjeren velger å likevel sende slike gjenstander er
flyselskapet ikke erstatningspliktig. Widerøe viser til sine regler og vilkår.

Widerøe kan dessverre ikke imøtekomme klagers krav.

Nemnda bemerker:

Blir innskrevet reisegods skadet eller går det helt eller delvis tapt, er flyselskapet ansvarlig
for passasjerens tap. Flyselskapet er likevel ikke ansvarlig i den utstrekning skaden skyldes
reisegodsets egen beskaffenhet eller av feil eller mangler av reisegodset, jf. luftfartsloven §
10-18. I henhold til luftfartsloven § 10-23 annet ledd er ethvert forbehold som tilsikter å frita
fraktføreren for ansvar ugyldig.

Widerøe har ikke bestridt at klagers GPS forsvant under transporten. Klager har angitt verdien
av GPS-en til 2 000 kroner. Widerøe har ikke bestridt verdien.

Nemnda anbefaler etter dette at Widerøe erstatter klagers tap med 2 000 kroner.

Vedtak:

Transportklagenemnda - fly anbefaler at Widerøe utbetaler en erstatning på 2 000 kroner.

Vedtaket var enstemmig.