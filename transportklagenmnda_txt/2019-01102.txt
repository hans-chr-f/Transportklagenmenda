Vedtak i Transportklagenemnda - Fly

Sammendrag

Krav om standarderstatning for forsinkelse.

Dato
14.01.2020

Saksnummer
2019-01102

Tjenesteytere
SAS

Klager har i det vesentlige anført

21. januar 2019 skulle klager reise med SK0330 fra Oslo til Trondheim og deretter
videre med WF707 til Brønnøysund. Som følge av at SK0330 ble forsinket, mistet klager
videreforbindelsen. Klager ble omrutet til et senere fly, slik at vedkommende ankom
endelig bestemmelsessted litt i overkant av fire timer forsinket.

Klager anfører at snø og is er normalt om vinteren i Norge og at avising av fly som skal
lette fra en norsk flyplass om vinteren, er en forutsigbar og rutinemessig oppgave. Klager
mener at det ble brukt urimelig lang tid på å avise det aktuelle flyet.

Klager opplyser videre om at alle andre fly lettet på det aktuelle tidspunktet, deriblant et
Norwegian-fly.

Klager viser i tillegg til at en som reiste med samme fly, har fått standarderstatning på
250 euro fra SAS.

Klager krever standarderstatning på 250 euro i henhold til EU-forordning 261/2004.

Tjenesteyterne har i det vesentlige anført
Klager ble omrutet til første ledige avgang til endelig ankomststed.

Det var snø og glatt rullebane på Oslo Lufthavn den aktuelle dagen, og fjerning av is og
snø førte til forsinkelser. Flyet gikk fra gate kl. 07.06 (11 minutter forsinket), men ventet
til kl. 07.33 før det fikk tillatelse fra tårnet til å ta av. Det er tårnet ved flygelederne som
bestemmer når et fly kan få ta av.

Det vises til dokumentasjon på værforholdene og forsinkelsen.

Det at andre ved en feil har fått utbetalt kompensasjon betyr ikke at SAS kan fortsette å
utbetale på feil grunnlag.

Værforholdene og restriksjonene på Gardermoen må anses som en ekstraordinær
hendelse, slik at klagers krav ikke kan imøtekommes i dette tilfellet.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir
rett til kompensasjon. Dette gjelder imidlertid ikke dersom flyselskapet godtgjør at
forsinkelsen skyldes ekstraordinære omstendigheter som ikke kunne vært unngått
selv om alle rimelige tiltak var truffet. Det vises til EU-forordning 261/2004 artikkel 6
jf. artikkel 7 jf. artikkel 5 nummer 3 og EU-domstolens avgjørelser i Sturgeon m.fl. mot
Condor (C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle.

Flyselskapet SAS har fremlagt dokumentasjon som viser at det var vanskelige værforhold
som førte til at flyet fra Oslo landet forsinket i Trondheim med den følgen at klager
mistet sin videre forbindelse til Brønnøysund. Det var denne dagen snø og glatt
rullebane på Oslo Lufthavn og fjerning av snø og is medførte forsinkelser.  Klager ble
ombooket i henhold til EU-forordning 261/2004. Nemnda mener forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet.

At noen passasjerer feilaktig har fått utbetalt standarderstatning, gjør ikke at SAS må
gjøre samme feil i forhold til andre passasjerer.

Klager har med dette ikke rett til standarderstatning.

Vedtak

Transportklagenemnda–fly anbefaler ikke at klager gis medhold.