Vedtak i Transportklagenemnda
- Kollektivreiser

Sammendrag

Feil billettkategori

Dato
20.09.2018

Saksnummer
2018-02347

Tjenesteytere
Ruter

Klager har i det vesentlige anført

Klager ble ilagt gebyr fordi han kjøpte billett med reisekort registrert som honnør.

Klager viser til at han benyttet et lånt reisekort uten at han hadde kjennskap til rabatten
som var registrert på kortet. Videre understreker klager at det står tydelig på Ruters
nettside at reisekortene er upersonlig, og at de kan lånes bort. 

Ruter har i sitt tilsvar til klager hevdet at den reisende selv er ansvarlig for å ha gyldig
billett. Klagers oppfatning er han hadde gyldig billett da han benyttet seg av det
upersonlige reisekortet, som ikke var merket med honnørrabatt. 

Klager hevder at han ikke kan bli ilagt et gebyr på 1 150 kroner når han har betalt for
en billett i henhold til informasjon på Ruters nettside. Klager kan ikke holdes ansvarlig
for at informasjonen som er gitt på selskapets hjemmeside er selvmotsigende. Ifølge
Forbrukerrådet må alle aktører følge opp sin annonsering overfor kundene, noe Ruter
ikke har gjort i dette tilfellet.

Klager påpeker også at han har mottatt et purregebyr uten at Ruter har sendt regning i
posten. 

Klager krever at Ruter frafaller gebyret på 1 150 kroner.

Tjenesteyterne har i det vesentlige anført
Klager ble ilagt gebyr 23. juni 2018 fordi han reiste med honnørbillett uten å oppfylle
kravene for denne rabatten. 

I kontrollen ble det opplyst at klager har overtatt reisekortet fra sin mor. 

På gebyret som klager har lagt ved klagen står det tydelig betalingsinformasjon med KID
og kontonummer som skal benyttes ved betaling. Det er fakturaen som han får med seg i
kontrollen. 

I utgangspunktet er alle Reisekort like, og det er mulig å legge inn både barne- og
voksenbilletter i kortene. Det er riktig at kortene er upersonlig, det er også billettene som
ligger i kortet. Det er likevel et krav at den som benytter kortet oppfyller kriteriene som
gjelder for de ulike billettene. Det er ikke adgang til å benytte student- eller honnørbillett
uten å oppfylle kravene som gjelder for disse billettene.

I reisekortet til klager ligger det ikke billetter, men reisepenger. Kortet fylles opp med et
ønsket beløp. Når kortet legges på en kortleser trekkes det en enkeltbillett. Både beløp
og varighet fremkommer da i vinduet på kortleseren. 

Fordi alle kort i utgangspunktet er like må Ruter legge inn en profil i kortet for at
riktig beløp skal trekkes ved avlesning. Derfor må det legges inn voksen, honnør, eller
barneprofil, slik at riktig pris blir trukket. Dette gjøres hos salgsstedet når kortet kjøpes. 

Det er kundens ansvar å sørge for at korrekt billett benyttes. Kortene har et felt på
baksiden, hvor man eksempelvis kan skrive navn eller om det er et voksen-, barn- eller
honnørkort. 

At man er i god tro er dessverre ikke grunn nok til å slippe gebyr. Ruter antar at klager
kjente til at hans mor oppfyller kravene for honnørbillett, og at han benyttet seg av
dette. 

Ruter kan på overnevnte bakgrunn ikke se noen grunn til å endre standpunkt i denne
saken.

Nemnda bemerker

Klager ble ved kontroll på bussen 26. juni 2018 ilagt gebyr da han fremviste et reisekort
med honnørbillett.

Det fremgår av Ruters transportvilkår punkt 6.2 første avsnitt at passasjerer som ved
kontroll ikke kan vise gyldig billett, vil bli ilagt gebyr. Bestemmelsen er objektiv. Gebyr kan
således ilegges selv om passasjeren ikke har opptrådt klanderverdig.

Klager hadde kjøpt feil billett da han ikke kunne fremlegge gyldig bevis for reise med
honnørrabatt.

Vilkårene for å ilegge gebyr var dermed til stede. 

Klager viser til at han betalte reisen med et lånt reisekort og at han ikke hadde kjennskap
til at kortet var registrert med honnørrabatt. 

Nemnda bemerker at det er den reisendes ansvar å sørge for at man har billett i riktig
billettkategori. 

Ved validering av reisekort vil både beløp og varighet vises i vinduet på kortleseren.
Klager burde på dette tidspunktet merket seg at billettprisen var tilnærmet halvparten av
prisen for enkeltbillett under kategorien voksen. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.