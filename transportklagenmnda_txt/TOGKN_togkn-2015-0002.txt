Vedtak i Transportklagenemnda
- Kollektivreiser

Sammendrag

Krav om sletting av gebyr for ugyldig billett.

Dato
..

Saksnummer
2/15 J

Tjenesteyter
NSB

Krav om sletting av gebyr for ugyldig billett.

Klager har i det vesentlige anført:

Klagers sønn går på videregående skole og i den forbindelse så kjøpte han den 18.08.14 et
månedskort hos NSB på Bryne. Han betalte kr 400 for dette kortet, hvor av kr 50 var betaling
for selve kortet og kr 350 var betaling for reiser i en måned.

Den 17.11.14 skulle klagers sønn igjen fylle opp månedskortet og dette ble gjort hos NSB på
Bryne. Han betalte da inn kr 400 for dette, noe klager finner merkelig siden han har betalt kr
350 de andre månedene. Han fikk ikke med seg kvittering og var heller ikke klar over at han
burde ha fått med det.

Den 02.12.14 var han, sammen med andre elever fra sin klasse, på tur. I en kontroll viste
han frem kortet sitt, men fikk da beskjed om at det ikke var penger på kortet hans og at han
måtte betale et gebyr på kr 750. I merknadsfeltet på gebyrslippen står det at kortet gikk ut den
16.10.14. Den 03.12.14 tok klager kontakt med NSB for å få klarhet i hva som hadde skjedd.
Hun fikk da beskjed om at det kunne forekomme at innbetalinger på kort ikke blir registrert
eller at kort ikke blir aktivert, og at det er viktig å ta vare på kvitteringen når dette blir gjort.
Klager innbetalte samme dag ytterligere kr 350 på kortet for å forhindre et ytterligere gebyr.
Klagers sønn har kun hatt ett kort i bruk disse månedene, med månedskort i september som
ble validert den 17.09.14. I oktober hadde klagers sønn ikke behov for månedskort og det ble
derfor heller ikke betalt for.

Klager viser til kvittering fra banken på at det ble betalt inn kr 400 til NSB den 17.11.14 og
krever gebyret annullert og differansen på kr 50 som er betalt for mye i forhold til prisen på et
månedskort refundert. Klager ønsker en forklaring fra NSB.

NSB har i det vesentlige anført:

Det fremgår av NSBs transportvilkår § 4 C at passasjerer som ved kontroll ikke kan fremvise
gyldig billett vil bli ilagt et gebyr. NSB mener således at gebyret er korrekt ilagt og kan ikke se
at NSB kan lastes for at klager ikke hadde gyldig billett. Ut fra kortets historikk ble det kjøpt
en 30 dagers periodebillett den 18.08.14 som ble validert samme dag. Den 16.09.14 ble det
kjøpt en 30 dagers periodebillett som ble validert den 17.09.14. Hvordan klager har reist i
oktober vites ikke. Klager har således lagt til en periodebillett og gjort ytterligere en validering
på kortet før kontroll fant sted.

Ut fra dette tyder alt på at på at vedkommende har kjennskap til pris og hvordan man
benytter reisekortet. For øvrig er det oppgitt mange kontaktpunkter på kortet som klager
kunne benyttet dersom de hadde spørsmål knytte til bruk, saldo, gyldighet m.m.

Den 17.11.14 er i følge klager kjøpt for kr 400 som klager vil ha refundert. Om dette er påfyll
av reisepenger på et reisekort, salg av reisekort/periodebillett kan ikke NSB svare for. NSB har
ikke nummer på reisekortet knyttet til transaksjonen, eller vet hvem som har disponert dette
kortet.

Normal praksis blant alle som selger reisekort er at kvittering fra billettmaskinen gis til kunden
sammen med tilbakelevering av kortet. Kvittering kommer automatisk og NSB har ikke ikke
grunn til å tro at klager ikke fikk kvittering den 17.11.14. NSB har heller ikke noe kjennskap til
at «påfyll» er noe problem - altså at penger eller periodekort ikke blir lagt til kort.

Når klager mener at kjøpet den 17.11.14 var å legge til en ny periodebillett på vedlagte
reisekort, så skulle billetten vært validert av klagers sønn etter kjøp. NSB legger til grunn at
dette ikke er forsøkt gjort. Dersom kortet, som klager har fremlagt i denne saken, var forsøkt
validert mellom den 17.11.14 og den 02.12.14, så ville man ikke fått OK fordi det ikke var en
billett på kortet. Det er generelt ikke uvanlig at reisekort kommer midlertidig eller permanent
på avveie, og at kunder har flere reisekort. Det er imidlertid kundens ansvar å holde kontroll
på sine reisekort, gyldighet, saldo osv.

NSB finner ikke grunnlag for å frafalle gebyret eller tilby refusjon av de nevnte kr 400.

Nemnda bemerker:

Det fremgår av NSBs Transportvilkår § 4 C at passasjerer som ved kontroll ikke kan fremvise
gyldig billett vil bli ilagt et gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig. Det er passasjerens ansvar å ha gyldig billett.
Nemnda kan derfor ikke se at ileggelse av gebyr var feil i denne saken.

Kortet som klagers sønn benyttet med 30 dagers periodebilletter i august og september
2014 er i følge klager det samme kortet som det den 17.11.14 ble innbetalt kr 400 til. I følge
NSB kan de ikke se hvilket kort transaksjonen på kr 400 den 17.11.14 er knyttet til. Klager
fastholder at de kun har ett reisekort.

Nemnda finner etter en samlet vurdering det mest sannsynlig at det foreligger to reisekort.
Kortet som er fremlagt i denne saken, og som klagers sønn viste frem under kontrollen, hadde
kr 0 i saldo og ingen billett registrert. Innbetalingen på kr 400 som klagers sønn gjorde den
17.11.14 kan det tyde på at han har kjøpt en ny periodebillett til kr 350 og et nytt reisekort til
kr 50. Klagers sønn må således ha tatt med feil reisekort den dagen kontrollen fant sted.

Nemnda kan på bakgrunn av dette ikke se at ileggelse av gebyr var feil og finner ikke grunnlag
for å anbefale at NSB sletter gebyret.

Vedtak:

Transportklagenemnda - jernbane finner ikke å kunne anbefale at klager gis medhold.

Vedtaket er enstemmig.