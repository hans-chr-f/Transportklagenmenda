Vedtak i Transportklagenemnda - Fly

Sammendrag

Krav om standarderstatning grunnet kansellert flyvning.

Dato
26.06.2022

Saksnummer
2022-00217

Tjenesteytere
SAS

Klager har i det vesentlige anført

Klager skulle reise med SK332 fra Oslo (OSL) til Trondheim (TRD) 23. desember 2021 med
avgang kl.08.05, men flyvningen ble kanseller dagen før avreise og klager ble booket om
til SK339 med avreise 23. desember kl. 11.00. 
Dette resulterte i at klager ankom Trondheim 2 timer og 10 minutter senere enn
planlagt. 

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
Klager hadde opprinnelig en booking med SK332 mellom Oslo og Trondheim den 23.
desember 2021 med avgang kl.08.05 og ankomst kl.09.05. Flyvningen ble imidlertid
kansellert. Kanselleringen skyltes et unormalt og ekstraordinært høyt sykefravær hos
ansatte blant annet på grunn av gjeldende karanteneregler i forbindelse med Covid-19. 

SAS viser til fremlagt dokumentasjon om spredningen av omikron og innføringen
av myndighetenes strenge restriksjoner om karantene og isolasjon, samt statstikk
over ekstremt høyt sykefravær i desember. Det må være klart at SAS ikke hadde noen
mulighet til å påvirke disse reglene. Det finnes ingen rimelige tiltak SAS kunne treffe for å
unngå disse omstendighetene. Til tross for at SAS fikk organisert ekstra "stand by crew"
medførte det at flytrafikken ble berørt og flyvninger kansellert. 

Klager ble booket om til Sk339 samme dag kl. 11.11 med ankomst kl.11.15 og ankom
dermed sitt bestemmelsessted 2 timer og 50 minutter etter planlagt ankomst. 

SAS bestrider krav om standarderstatning i denne saken.

Nemnda bemerker

Klager hadde opprinnelig en booking med SK332 mellom Oslo og Trondheim den 23.
desember 2021 med planlagt ankomst kl.09.05. Flyvningen ble imidlertid kansellert, og
klager ble booket om til SK338 med ankomst kl. 11.55. Dette resulterte i at klager ble
over to timer forsinket ved ankomst i Trondheim. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.

Nemnda oppfatter SAS sitt tilsvar som at kanselleringen av SK332 skyldtes mangel på
besetning, som en direkte årsak av covid-19-utbruddet, nærmere bestemt utbruddet av
den nye mutasjonen (Omicron).  

Sykdom blant besetningen kan være en ekstraordinær omstendighet i forordningens
forstand. Sykdom oppstår imidlertid fra tid til annen. Flyselskapet må derfor være
forberedt og ha en beredskapsplan for håndtering av påregnelig sykdom. Sykdom kan
likevel oppstå så plutselig eller i et slikt omfang at flyselskapet ikke har mulighet til å
unngå innstilling av en eller flere avganger. Dette må vurderes konkret.

For å oppfylle plikten til å sannsynliggjøre at årsaken til kanselleringen var ekstraordinær,
mener nemnda at det er naturlig å forvente at flyselskapet legger frem dokumentasjon
på sykefravær, at sykefraværet avviker fra normalt sykefravær, at sykefraværet rammet
den konkrete flighten, dokumentasjon for rutiner knyttet til stand-by crew, samt
dokumentasjon for at det ikke var tilgjengelig stand-by crew til å operere den konkrete
flighten.

SAS har lagt frem oversikt over sykefravær i SAS i desember 2019 og 2021, generell
oversikt over stand-by level i Norge, Sverige og Danmark i desember 2021, samt utskrift
fra Traffic & Flight Information hvor det fremgår at flight SK4603 ble kansellert. For øvrig
fremgår følgende av dokumentet: «Traffic & Flight information. ADHOC CHANGE: CNL
REASON: CREW SI: FDSTB IN OSLO». 

Nemnda har delt seg i et flertall og et mindretall.

Flertallet i nemnda - nemndas leder og forbrukerrepresentantene -  mener at SAS ikke
har sannsynliggjort overfor nemnda at kanselleringen av nettopp denne flighten skyldtes
omstendigheter som ikke kunne vært unngått om alle rimelige tiltak hadde vært truffet.
Klager har derfor rett på standarderstatning.

Nemndas mindretall - bransjerepresentantene - mener SAS i tilstrekkelig grad har
sannsynliggjort at den aktuelle kanselleringen skyldes ekstraordinære omstendigheter.
Den dokumentasjonen SAS har fremlagt viser etter mindretallets syn at kanselleringen
skyldes ekstra høyt sykefravær blant crew, som sto i direkte sammenheng med
pandemien.

Klager har derfor rett på standarderstatning.

Vedtak

Transportklagenemnda anbefaler at SAS utbetaler standarderstatning på 250 euro.