Vedtak i Transportklagenemnda - Fly

Sammendrag

Krav om standarderstatning og tapt arbeidsfortjeneste grunnet kansellert flyvning.

Dato
16.06.2020

Saksnummer
2019-02432

Tjenesteytere
Widerøe

Klager har i det vesentlige anført

Klager med reisefølge (til sammen to personer) skulle reise fra København til Sandefjord
med WF316 den 31. mars 2019 kl. 21:15. Denne flyvningen ble kansellert og de ble
så booket om til 1. april kl. 07:50. De har fått transport, hotellovernatting og middag i
forbindelse med kanselleringen. 

Klager og reisefølge krever standarderstatning med 250 euro per person i henhold til EU-
forordning 261/2004, samt erstatning for tap arbeidsfortjeneste den 1. april.

Tjenesteyterne har i det vesentlige anført
Den 31. mars 2019 opplevde Widerøe et uvanlig uventet høyt sykefravær på sitt crew
på basen Sandefjord lufthavn Torp. Klager sin flyvning opereres med crew fra nettopp
denne basen. Det var beregnet at flyselskapet hadde behov for fire i standby og de
hadde denne dagen tilgang på syv, altså tre over behovet. Widerøe har lagt med oversikt
over besetningen på Torp og dokumentasjon på operasjonell logg for hendelsen hvor det
vises til at de har prøvd å kalle inn crew.

Avgangstiden på WF316 den 31. mars 2019 var kl. 21:15. Begge passasjerene ble booket
om til raskeste avgang til Sandefjord, kl. 07:50 den 1. april 2019. Passasjerene fikk hotell
og transport til og fra hotellet, samt forpleining dekket av Widerøe  

Widerøe kan ikke imøtekomme kravet som er satt.

Nemnda bemerker

Kansellering gir rett til standarderstatning med mindre flyselskapet kan godtgjøre at
kanselleringen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5. 

Sykdom blant besetningen kan være en slik ekstraordinær omstendighet som medfører
at den reisende ikke har krav på erstatning. Samtidig oppstår sykdom hos besetningen
fra tid til annen. Flyselskapet må være forberedt på dette, og må ha en beredskapsplan
for håndtering av påregnelig sykdom. Sykdom kan likevel oppstå så plutselig eller i et slikt
omfang at flyselskapet ikke har mulighet til å unngå uregelmessigheter på en eller flere
avganger. Dette må vurderes konkret.

Nemnda har kommet til at kanselleringen i dette tilfellet skyldtes en ekstraordinær
omstendighet i forordningens forstand. Flyvningen skulle gå sent om kvelden, kl. 21.15.
Widerøe har lagt frem en beredskapsplan, som viser at det i tillegg til det planlagte
dagsbehov for fire piloter var satt opp tre piloter på standby den aktuelle dagen.
Flyselskapet har forklart at de denne dagen opplevde et uvanlig og uventet høyt
sykefravær. Flyselskapets hendelseshåndering beskriver at det ble sendt ut SMS til flere
piloter, men at ingen av de som svarte kunne benyttes. Klager fikk forpleining, og ble
booket om til ny avgang tidlig neste morgen.

Nemnda er etter en samlet vurdering av den oppfatning at klager ikke har krav på
standarderstatning for kanselleringen av WF316 den 31. mars 2019.

Klager har videre krevd erstatning for tapt arbeidsfortjeneste for 1. april 2019. Slike
utgifter faller utenfor EU-forordningens dekningsområde.  Nemnda finner at flyselskapet
heller ikke kan holdes ansvarlig for disse utgiftene i medhold av luftfartsloven § 10-20, jf.
begrunnelsen ovenfor. Flyselskapet må sies å ha godtgjort å ha tatt alle forholdsregler
som med rimelighet kan kreves for å unngå tapet også i luftfartslovens og Montreal-
konvensjonens forstand. I tillegg bemerkes at ingen av de fremlagte lønnsattester viser
foretatt lønnstrekk for 1. april 2019.

Vedtak

Transportklagenemnda-fly anbefaler ikke at klager gis medhold.