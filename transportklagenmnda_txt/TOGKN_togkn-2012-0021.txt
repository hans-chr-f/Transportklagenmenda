Vedtak i Transportklagenemnda
- Kollektivreiser

Sammendrag

Krav om beklagelse og oppreisning for dårlig kundebehandling.

Dato
17.10.2012

Saksnummer
21/12 J

Tjenesteyter
NSB

Klager har i det vesentlige anført:

Klager skulle ta toget fra Asker til Lillehammer den 07.12.2011. Da klager skulle kjøpe billett
i billettluken på stasjonen fikk hun beskjed om at hun ikke hadde gyldig kundekort. Klager
syntes dette var merkelig siden hun tidligere på dagen hadde kjøpt billett fra Lillehammer til
Hokksund og kundekortet var gyldig til og med 31.12.11.

Klager måtte kjøpe nytt kundekort og fikk ikke fornyet sitt gamle kundekort til den prisen hun
vanligvis betaler som medlem av Turistforeningen og Naturvernforbundet. Klager har vært
livslang kunde med kundekort. Billettekspeditøren var avvisende og likegyldig i forhold til å
sjekke kundekortet nøyere.

Klager forlot skranken i affekt og gikk til billettautomaten for å ta ut en billett. Dette fikk hun
ikke til og da det kom et tog ble hun stresset og gikk på dette toget som viste seg å kun gå
til Eidsvoll. Klager så etter en konduktør hun kunne spørre om det var toget til Lillehammer
eller om det kom et annet tog om noen minutter, men lyktes ikke med dette. Rett etterpå ble
vognen hun hadde satt seg i invadert av fem kontrollører. Klager ble ilagt gebyr for ikke å ha
billett og følte seg ydmyket, mistenkeliggjort og kriminalisert. Det nyttet ikke å forklare at hun
hadde gått på en ubetjent vogn på grunn av en stresset situasjon.

Klager mener NSB har mye å rydde opp i på alle nivåer i forhold kundeservice. NSB burde gi
henne en raus påskjønnelse og en uforbeholden unnskyldning for det hun ble utsatt for på
Asker stasjon.

NSB har i det vesentlige anført:

I det aktuelle tilfellet synes det å ha oppstått en misforståelse på Asker stasjon da klager
prøvde å kjøpe billett med kundekortet sitt. Ut fra kvitteringer for kjøpt og betalt kundekort
som klager har sendt NSB, fremgår det at klager hadde gyldig kundekort den aktuelle dagen.

NSB trekker gebyret og har stoppet betalingskravet mot klager. NSB beklager ulempene saken
har medført for klager.

Nemnda bemerker:

NSB har sendt en kort beklagelse til klager etter at saken kom inn til Transportklagenemnda.
Klagers krav om påskjønnelse er ikke kommentert av NSB.

Verken EU forordning 1371/2007 om jernbanepassasjerers rettigheter og forpliktelser eller
NSBs transportvilkår hjemler erstatning for tort og svie i forbindelse med en togreise. Klager
har fått ettergitt gebyret hun ble ilagt for ikke å ha gyldig billett.

Nemnda er av den oppfatning at saken kunne vært løst på et langt tidligere tidspunkt sett hen
til klagers brev til NSB av 25.12.11, 05.02.12 og 04.03.12. Verken klager eller NSB har fremlagt
NSBs svar på disse brevene, men klager hevder at svarene kun er standard brevoppsett og at
saken burde løftes opp på et høyere nivå i NSB. NSB har ikke kommentert dette.

Nemnda har forståelse for at klager føler seg dårlig behandlet, men kan ikke se at det finnes
grunnlag for økonomisk erstatning etter gjeldene regler.

Vedtak:

Transportklagenemnda - jernbane finner ikke å kunne anbefale at klager gis medhold i kravet
om økonomisk kompensasjon.