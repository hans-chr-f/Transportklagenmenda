Vedtak i Transportklagenemnda - Fly

Sammendrag

Krav om tilbakebetaling av nye billetter.

Dato
31.10.2016

Saksnummer
2016-00174

Tjenesteytere
Bravofly

Klager har i det vesentlige anført

Klagers bestilte reise fra Stavanger til Milano via Amsterdam den 19. juni 2015 med
AZ3759. Retur den 3. juli fra Milano til Stavanger via Amsterdam med AZ3736. To i
reisefølge ble forhindret i å reise ut den 19. juni og bestilte billetter med et annet
flyselskap den 22. juni. De kansellerte ikke sine billetter med Alitalia.

Ved hjemreise så leverte klager sine ombordstigningskort og fikk da beskjed om at to
av billettene var blitt kansellert da utreisen ikke hadde blitt benyttet. Klager kjøpte nye
billetter til 872 euro. 

Klager krever tilbakebetalt 872 euro for nye billetter. 

Det vises for øvrig til klagers brev. 

Tjenesteyterne har i det vesentlige anført
Flybilletten for to av reisefølge ble kansellert av Alitalia som følge av deres billett regler. 

Bravofly viser til sine vilkår:
«Hvis passasjeren selv velger å ikke reise har flyselskapene rett il å kansellere eventuelle
andre reise og/eller retur i samme reservasjon.»

Bravofly kan ikke imøtekomme klagers krav.

Nemnda bemerker

Det er ikke uvanlig at flyselskap selger tur/retur reiser rimeligere enn to enveisbilletter.
Ofte vil en enveisbillett være dyrere enn en tur/retur billett. Det ville gi passasjeren en
urimelig fordel om man i et slikt tilfelle kunne benytte seg kun av returen. Det fremgår
av Alitalias befordringsvilkår pkt. 4.3 at selskapet kan kansellere resten av reisen dersom
passasjeren ikke møter frem ved utreisen. 

Nemnda legger til grunn at Alitalia kansellerte returbilletten da klagerne ikke møtte
frem ved utreise. Bravofly, som er en formidler av flybilletter, må forholde seg til
flyselskapenes regler og beslutninger, og nemnda finner ikke å kunne anbefale at klager
gis medhold.

Vedtak

Transportklagenemnda-fly finner ikke å kunne anbefale at klager gis medhold.