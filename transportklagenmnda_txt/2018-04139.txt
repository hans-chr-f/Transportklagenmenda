Vedtak i Transportklagenemnda
- Kollektivreiser

Sammendrag

Reiste med feil billettkategori

Dato
18.01.2019

Saksnummer
2018-04139

Tjenesteytere
Ruter

Klager har i det vesentlige anført

Klager ble ilagt gebyr på T-banen fordi han hadde billett med feil billettkategori. 

Den dagen skulle klager besøke bestemoren sin før hun døde, og han måtte kjøpe en
barnebillett siden han ikke hadde råd til en voksenbillett. Klager ventet på at moren hans,
som var på jobb, skulle vippse han penger slik at han kunne kjøpe riktig billettkategori. 

Klager ber om at Ruter gir han en advarsel denne gangen, og viser til at det aldri skal skje
igjen.

Tjenesteyterne har i det vesentlige anført
Klager ble ilagt gebyr på T-banen 10. november 2018 fordi han reiste med en barnebillett
etter fylt 16 år. 

Klager fylte 16 år i juni og er dermed for gammel til å reise med barnebillett. 

Ruter har ingen ordning med at man får en advarsel første gangen man blir stoppet i
kontroll. Ruter forstår at dette kan fremstå som strengt, men selskapet kan ikke ettergi
gebyr fordi folk har dårlig økonomi eller ber om å få en advarsel. 

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble ved kontroll på T-banen 10. november 2018 ilagt gebyr fordi han reiste med
barnebillett etter fylt 16 år.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig. 

Nemnda viser til at klager på grunn av alder ikke kunne reise med barnebillett og han
hadde dermed ikke gyldig billett. Vilkårene for å ilegge gebyr var dermed til stede, 

Det er den reisendes ansvar å sørge for å kunne kjøpe billett enten via Ruter appen eller
bruk av kontanter/bankkort.

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.