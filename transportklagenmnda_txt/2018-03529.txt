Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
08.10.2019

Saksnummer
2018-03529

Tjenesteytere
SAS

Klager har i det vesentlige anført

Klager skulle reise fra Kristiansund til Oslo den 19. mars 2018 kl 09.20 med SK2304. Flyet
ble kansellert, og klager kjøpte ny billett med annet selskap fra Molde til Oslo samme dag
kl 09.45, pris kroner 3 107.

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
SK2304 ble kansellert grunnet mannskapsmangel som følge av dårlig værforhold dagen
i forveien. Den 18 mars var det dårlig vær i store deler av Europa. Dette førte til at
fly og mannskap fikk store forsinkelser utover dagen, og dessverre førte det også til
følgeforsinkelser for bemanningen dagen etter. SAS viser til fremlagt dokumentasjon.

Klager ble booket om til neste SAS avgang samme dag kl 14.20. SAS anser dette som
et rimelig tilbud. Klager kjøpte imidlertid selv ny billett med Norwegian. Klager har fått
refundert skatter og tilbakeført sine poeng for strekningen Kristiansund - Oslo.

SAS kan ikke imøtekomme klagers krav om standarderstatning.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande/ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemnda mener at flyselskapet SAS ikke har godtgjort at kanselleringen skyldtes
ekstraordinære omstendighetene som ikke kunne vært unngått selv om alle rimelige
tiltak var truffet. Dokumentasjonen viser ikke årsaken til at klagers flyvning ble
kansellert. 

Klager har etter dette rett til standarderstatning på 250 euro.

Vedtak

Transportklagenemnda - fly anbefaler at klager gis medhold.