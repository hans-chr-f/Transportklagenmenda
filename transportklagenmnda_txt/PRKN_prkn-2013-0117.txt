Vedtak i Pakkereisenemnda

Sammendrag

Saken gjelder manglende varmtvann, Middelhavscruise.

Dato
..

Saksnummer
117/13P

Tjenesteyter
RCCL

Sakens dokumenter ble lagt frem.

Klager: X

Turarrangør: RCCL

Reisemål: Cruise vestre Middelhavet

Antall reisende: 2

Reisens pris: 23.844 nok.

Tidsrom: 180513 - 250513

Saken gjelder:

Saken gjelder manglende varmtvann, Middelhavscruise.

Klager anfører at de ikke hadde tilgang på varmt vann på lugaren i perioden  18.-24.mai.
Dette ble det klaget på daglig, men de ble ikke tilbudt ny lugar.

Han krever kr.12.000,- i prisavslag.

RCL har gitt uttrykk for at «Det er selvsagt beklagelig at de ikke fikk hjelp med
varmtvannet i sin lugar. Hvis det ikke var mulig å ordne fra skipets side så håper
vi at de har tatt i bruk de mange fasiliteter som har dusjmuligheter ombord såsom
solarium, treningsstudio og spa». RCL har tilbudt 20 % av «cruise fare» - grunnpris
eksklusive fly, skatter og avgifter. Dette utgjør kr.2.003,- per person.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen,
jf. pakkereiseloven § 6-1. Mangler kan gi grunnlag for prisavslag med mindre de avhjelpes
innen rimelig tid. Etter nemndas syn utgjør det en vesentlig mangel ved reien at det ikke er
varmtvann på lugaren under oppholdet.

For kunden utgjør «pakkereiseprisen» mer enn bare det RCL kaller «cruisefare».

For kunden er også forholdet mellom RCL og Ticket, som har solgt pakkereisen, uten
betydning. Etter en helhetsvurdering, finner nemnda at mangelen er så vidt vesentlig, at det
bør gis et samlet prisavslag på kr.7.500,- inkludert det som er tilbudt (og eventuelt utbetalt).

Vedtak:

Reklamasjonsnemnda for pakkereiser anbefaler at det gis et samlet prisavslag på kr.7.500,-
inkludert det som tidligere er tilbudt.