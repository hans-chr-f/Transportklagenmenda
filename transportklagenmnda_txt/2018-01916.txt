Vedtak i Transportklagenemnda - Fly

Sammendrag

Krav om erstatning for ødelagt bagasje.

Dato
26.10.2018

Saksnummer
2018-01916

Tjenesteytere
Norwegian

Klager har i det vesentlige anført

Klager reiste med Norwegians flyvning D86623 fra Palma de Mallorca (PMI) til Sandefjord
- Torp (TRF) 22. april 2018. Klager hadde sendt sykkelen sin som spesialbagasje, og har
forklart at den var pakket i en myk koffert med kraftig bobleplast på innsiden, samt
ekstra bobleplast rundt hjulene. Ved ankomst til Sandefjord - Torp la ikke klager mekre
til at den ene siden av kofferten hadde merker. Sykkelen ble fraktet fra Torp til klagers
hjemsted i Tønsberg i en bil med god plass til en sykkelkoffert. 

Påfølgende ettermiddag oppdaget klager skader på den ene siden av kofferten, Den
ene siden av kofferten og den ene flaskeholderen på karbonrammen var revet ut av
festet og rammen var sprukket i cirka ti centimeters lengde. Klager anfører at det var
tydelig at kofferten hadde fått tøff behandling under reisen. Han tok umiddelbart kontakt
med Norwegian og fikk beskjed om at skadet gods måtte fremvises på ankomststedet.
Klager reiste derfor til Torp med sykkel og koffert på morgenen 24. april. Skaderapport
ble skrevet. Deretter sendte klager skaderapport, kostnadsoverslag fra sportsforretning
og bilder til Norwegian. Norwegians kundeservice avslo klagers krav om erstatning da
skaden ikke ble oppdaget før han forlot flyplassen 22. april. 

Klager anfører at det er hevet over enhver tvil at skaden på sykkelen ble påført under
transporten med Norwegian. Han har på denne bakgrunn fremsatt krav om erstatning
for ødelagt ramme til kroner 27 999 og montering til kroner 1 000.

Tjenesteyterne har i det vesentlige anført
Klager reiste med Norwegians flyvning D86623 fra Palma de Mallorca til Sandefjord
- Torp 22. april 2018 og har fremsatt krav om erstatning for skadet sykkel. Klager
rapporterte ikke skaden umiddelbart etter ankomst, men henvendte seg på Torp
lufthavn to dager senere, 24. april. Skaden som ble registrert i rapporten var på sykkelen.

Norwegian følger sine avtalevilkår om at skadet bagasje/innhold må fremvises
på flyplassen umiddelbart etter ankomst sammen med bagasjekvitteringer og
reisedokumenter. Selskapet viser til Transportklagenemndas avgjørelser i 312/11F og
409/15F, hvor klagers krav ble avslått fordi skadet bagasje ikke ble meldt umiddelbart
etter ankomst. 

Under bestillingsprosessen informeres passasjerene om at Norwegian anbefaler at
sykler pakkes i harde kofferter som er spesialdesignet for transport av sykler.  Dersom
sykkelen ikke pakkes i hard koffert må styret vris rundt, pedalene tas av, dekkene
tømmes for luft og øvrig ekstrautstyr må fjernes. Klager bestilte reisen på Norwegians
hjemmeside og krysset følgelig av for at selskapets vilkår var lest og godkjent. 

Norwegian avviser klagers krav, da skaden ikke ble meldt direkte etter ankomst til
Sandefjord - Torp.

Nemnda bemerker

I henhold til luftfartsloven § 10-18 første ledd, er fraktfører ansvarlig for skader på
reisegods "såfremt den hendelse som har forårsaket skaden, er inntruffet om bord på
luftfartøy eller mens godset var i fraktførerens varetekt". Det er ikke anledning til å ta
forbehold i generelle vilkår som begrenser fraktførers ansvar etter luftfartsloven.

Mottas innskrevet reisegods uten klage fra mottakers side, formodes godset å være
utlevert i god stand om ikke annet blir godtgjort, jf. luftfartsloven § 10-26 første ledd. Er
godset skadd eller delvis tapt, må mottakeren klage til fraktføreren "umiddelbart etter
at skaden eller tapet oppdages, og senest innen 7 dager for innskrevet reisegods og 14
dager for gods, regnet fra mottakelsen", jf. bestemmelsens andre ledd.

I dette tilfellet var sykkelen pakket inn i en myk sykkelbag, og klager har opplyst at han
ikke oppdaget skadene før dagen etter flyreisen. Han tok da umiddelbart kontakt med
Norwegian, og fikk beskjed om at han måtte fremvise sykkelen på flyplassen. Klager dro
til flyplassen neste dag. 

Nemndas flertall, forbrukernes representanter og nemndsleder, mener at det er god
grunn til at klager ikke oppdaget skadene på flyplassen, da det var knapt synlige merker
på utsiden av sykkelbagen. Klager tok kontakt med Norwegian umiddelbart etter at han
oppdaget skadene. Etter flertallets syn har klager sannsynliggjort at skadene på sykkelen
skyldtes flyreisen, og han har fremmet kravet i tide.

Norwegian har henvist til at man på nettsidene anbefaler at sykkel pakkes i hard koffert.
Videre er det vist til at det fremgår av vilkårene at pedaler må tas av med videre.

Flertallet viser til at det ikke er noe krav om hard koffert for å sende sykkelen. Sykkelen
ble sendt som spesialbagasje i en myk, merket sykkelbag som var polstret med
bobleplast. Sykkelen fikk en cirka ti centimeter sprekk i rammen, og flaskeholderen
var revet av. Det vises til fremlagte bilder av skadene og erklæring fra Olympia sport.
Flertallet mener at flyselskapet må bære ansvaret for de skadene som ble påført.

Mindretallet - flyselskapenes representanter - er av den oppfatning at klager burde
ha tatt av flaskeholderen da dette må anses som ekstrautstyr. Dette fremgår også av
Norwegians vilkår. Da sykkelen er av såpass verdi, mener flyselskapene at klager i tillegg
burde ha pakket den bedre, for eksempel i en hard koffert.

I tråd med flertallets vurdering skal klager ha erstatning for skadet sykkel.

Klager krever dekket utgifter til ny ramme på kroner 27 999 og montering kroner 1 000.

Det følger av luftfartsloven § 10-22 at fraktførers ansvar for skade på reisegods er
begrenset oppad til et visst beløp, fastsatt nærmere i forskrift om fraktførers ansvar for
skade ved lufttransport. I forskriften § 1 fremgår det at fraktførers ansvar pr. passasjer er
begrenset oppad til 1131 SDR (Special Drawing Rights), som tilsvarer rundt 12 960 norske
kroner. Erstatningen fastsettes til dette beløp.

Vedtak

Transportklagenemnda - fly anbefaler at Norwegian betaler erstatning for skadet sykkel
til klager med 1131 SDR.