Vedtak i Transportklagenemnda - Fly

Sammendrag

Krav om standardkompensasjon ved forsinkelse. Snøvær i Oslo 24. april 2017.

Dato
31.01.2018

Saksnummer
2017-00920

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY1108 fra Oslo lufthavn (OSL) til Berlin -
Schönefeld (SXF) 24. april 2017 kl. 09.50. Flyvningen ble kansellert, og klager har fremsatt
krav om standardkompensasjon i henhold til EU-forordning 261/2004 på 250 euro pr.
person, totalt 500 euro for to passasjerer.

Tjenesteyterne har i det vesentlige anført
Norwegians flyvning DY1108 fra Oslo til Berlin 24. april 2017 ble kansellert som følge av
dårlige værforhold i Oslo. Det var snøvær som medførte forsinkelser og kanselleringer
hele dagen, og dette medførte videre at kabinpersonalet "gikk ut på tid" og måtte ha
sin lovpålagte hviletid. Alt reservemannskap hadde allerede blitt kalt inn som følge av
værforholdene. 

Norwegian anfører at de ovennevnte værforhold og påfølgende mangel på
kabinpersonale er en slik ekstraordinær omstendighet som fritar flyselskapene for sitt
erstatningsansvar etter EU-forordning 261/2004, og at kanselleringen ikke kunne vært
unngått selv om alle rimelige tiltak ble truffet. Selskapet avviser på dette grunnlag klagers
erstatningskrav.

Nemnda bemerker

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken ved at det ikke er mulig å lande eller ta av, ved at
det oppstår store forsinkelser mv., kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 

I dette tilfellet skyldtes kanselleringen det kraftige snøværet i Oslo 24. april 2017 og
påfølgende lovpålagt hvile for kabinpersonalet. Nemnda mener at værforholdene
må anses som en ekstraordinær omstendighet i forordningens forstand. Norwegian
hadde, som følge av værforholdene, kalt inn alt reservemannskap, og kanselleringen var
etter nemndas oppfatning ikke til å unngå, til tross for at alle rimelige tiltak var truffet.
Kanselleringen gir etter dette ikke rett til standarderstatning, og nemnda anbefaler ikke
at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.