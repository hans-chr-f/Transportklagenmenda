Vedtak i Transportklagenemnda - Fly

Sammendrag

Krav om refusjon av utgifter grunnet forsinkelse.

Dato
09.10.2018

Saksnummer
2017-03072

Tjenesteytere
Widerøe
SAS

Klager har i det vesentlige anført

Klager og hans reisefølge på to personer skulle reise fra Oslo til Mo i Rana via Trondheim
fredag den 15. september 2017 kl 18.55. Da klager ankom Mo i Rana med flight WF776
var hans bagasje ikke ankommet. Denne måtte han hente selv påfølgende dag.  

Bagasjeforsinkelsen medførte at klager gikk glipp av 1 av 3 jaktdager i Sverige. Dette
medførte at kostnad til jaktkort denne dagen gikk tapt (kr 300 hver, totalt kr 600). Klager
måtte i tillegg selv kjøre fra Hemavan til Mo i Rana for å hente bagasjen, ca 10 mil hver
vei. Klager krever kilometergodtgjørelse for dette, kr 700. I tillegg krever han vederlag
tilsvarende transportselskap for tiden, totalt ca 4 timer, kr 450 per time, dvs kr 1.800. 

Klager mener han gikk glipp av en fangst på minst 15 ryper. Dersom klager skulle kjøpt
rypene i butikken ville disse kostet omlag kroner 200 per stykk. Klager krever kroner 3
000 i tapt jaktutbytte.  

Klager måtte i tillegg kjøpe ny hundemat til jakthunden, kroner 250. 

Klager og hans reisefølge er begge partnere i eget advokatfirma. Alternativet til jakt
lørdag den 16. september var å jobbe med advokatoppdrag. Dette medførte tapte
inntekter med kroner 10 000 per person. 

Som følge av at klager og reisefølget gikk glipp av en jaktdag måtte de ta helikopter inn til
jaktterrenget i Sverige, dette kostet svenske kroner 4 800.

Klager mener han og reisefølget har et erstatningskrav basert på ovennevnte på mellom
kr 11.000 og opp mot kr 30.000.

Klager har fått dekket kr. 5000 fra forsikringsselskap.

Widerøe har dekket tap av jaktkort og kilometergodtgjørelse på totalt kroner 1300.

Det vises for øvrig til klagers brev.

Tjenesteyterne har i det vesentlige anført
* SAS har i det vesentlige anført:

Klagers bagasje ankom Trondheim lufthavn Værnes sammen med klager, SAS kan ikke se
at denne saken vedrører flyselskapet.

* Widerøe har i det vesentlige anført:

Med bakgrunn i luftfartsloven og Montrealkonvensjonen så er flyselskapet
erstatningspliktig ved forsinkelse på bagasje inntil SDR 1 131. 

Widerøe gjør en skjønnsmessig vurdering ut fra hva flyselskapet anser som et påregnelig
tap ved den enkelte bagasjeforsinkelse. Ved kortere bagasjeforsinkelser, som i dette
tilfellet et døgn, refunderer Widerøe kun rimelige kostnader til klær, toalett- og
hygieneartikler.  

Widerøe har i tillegg til utbetaling av kroner 1 300 til klager direkte mottatt regresskrav
fra DNB Forsikring AS på kroner 5000 i forbindelse med bagasje saken.

Widerøe kan ikke imøtekomme klagers krav utover dette.

Nemnda bemerker

Flyselskapet er i henhold til luftfartsloven § 10-20/Montrealkonvensjonen artikkel
19 ansvarlig for tap som følge av forsinket bagasje. Flyselskapets erstatningsplikt er
begrenset til SDR 1 131. 

Ved kortere bagasjeforsinkelser, som i dette tilfellet under ett døgn, anses kun rimelige
kostnader til klær, toalett- og hygieneartikler å være påregnelige utgifter/tap. Disse
utgiftene er allerede dekket av forsikring. I dette tilfellet har Widerøe tilbudt seg å dekke
tap av jaktkort og kilometergodtgjørelse utover dette.

Tapt jaktutbytte, tap av potensielle inntekter og helikopterutgifter er etter nemndas
oppfatning et upåregnelig - og ikke dekningsmessig tap. 

Nemnda anbefaler etter dette ikke at klager gis medhold.

Vedtak

Transportklagenemnda - fly anbefaler ikke at klager gis medhold.