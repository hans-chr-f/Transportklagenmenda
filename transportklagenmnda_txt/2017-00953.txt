Vedtak i Transportklagenemnda - Fly

Sammendrag

Krav om erstatning for skadet koffert og ødelagt innhold.

Dato
17.04.2018

Saksnummer
2017-00953

Tjenesteytere
Norwegian

Klager har i det vesentlige anført

Klager reiste med Norwegians flyvning DY1105 fra Berlin - Schönefeld (SXF) til Oslo
lufthavn og videre med DY762 til Trondheim (TRD) 27. april 2017. Klagers bagasje ble
skadet og en glassflaske i bagasjen knuste. Innholdet ble derfor også ødelagt. Klager har
fremsatt krav om erstatning for de ødelagte eiendelene, samt kofferten.

Tjenesteyterne har i det vesentlige anført
Klagers bagasje ble først forsinket og deretter levert til klager i skadet tilstand. Klager
hevder at innholdet i bagasjen ble skadet da glassflasker med alkohol ble knust i
innsjekket bagasje. 

Flyselskapets ansvar er begrenset i de tilfeller hvor innsjekket bagasje inneholder
skjøre gjenstander, som for eksempel glassflasker med alkohol. Norwegian viser til sine
reisevilkår. Klager er selv ansvarlig for å sørge for at innsjekket bagasje ikke inneholder
skjøre gjenstander. Dersom de reisende likevel sender skjøre gjenstander med innsjekket
bagasje, gjøres dette på eget ansvar. 

Norwegian mener at dersom klager ikke hadde sjekket inn glassflasken, ville ikke
innholdet vært skadet. Selskapet avviser på dette grunnlag klagers krav.

Nemnda bemerker

I henhold til luftfartsloven § 10-18 første ledd, er fraktfører ansvarlig for skader på
reisegods "såfremt den hendelse som har forårsaket skaden, er inntruffet ombord på
luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset". Det er ikke anledning til å ta forbehold i generelle vilkår
som begrenser fraktførers ansvar etter luftfartsloven.

Klagers bagasje ble skadet som følge av at vodkaflasker i kofferten knuste under
flyvningen. Det er fremlagt en liste over skadet innhold i bagasjen.

I Norwegians generelle vilkår er det gitt en oversikt over gjenstander som ikke kan
medbringes i innsjekket bagasje. Blant annet kan passasjerene ikke ta med seg "skjøre
gjenstander (f.eks. knuselige ting, briller osv.)". I dette tilfellet har klager pakket ned
vodkaflasker i innsjekket bagasje. Nemnda mener at dette må anses som "skjøre
gjenstander" som det ikke er anledning til å medbringe som innsjekket bagasje. Nemnda
mener derfor at klager selv må bære risikoen for skader som påføres ved at slike
gjenstander knuser.

Vedtak

Transportklagenemnda - fly anbefaler ikke at klager gis medhold.