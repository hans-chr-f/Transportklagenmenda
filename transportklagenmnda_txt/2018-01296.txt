Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
09.04.2019

Saksnummer
2018-01296

Tjenesteytere
SAS

Klager har i det vesentlige anført

Klager med reisefølge (tilsammen to personer) skulle reise fra Bergen til Gdansk via
Oslo den 23. november 2017 kl 09.20 med ankomst kl 12.40. SK252 fra Bergen til Oslo
ble kansellert. Klager ble booket om og ankom endelig bestemmelsessted ved midnatt,
omtrent tolv timer forsinket.

Klager krever standarderstatning 250 euro per person i henhold til EU-forordning
261/2004.

Tjenesteyterne har i det vesentlige anført
SK252 den 23. november ble kansellert på grunn av mangel på mannskap som en
konsekvens av værforholdene dagen før. Forholdene på Gardermoen forverret seg på
kvelden den 22. november og forsinkelsene nådde sitt høydepunkt om kvelden. SAS viser
til fremlagt dokumentasjon.  

Værforholdene på Gardermoen den 22. november førte til store restriksjoner i slottider
og lang ventetid for de-icing. SAS har stor trafikk til og fra Gardermoen og ved
langvarige restriksjoner i flytrafikken, påvirker det hele deres flyprogram. Fly og
mannskap kommer forsinket inn med foregående fly, og mannskapet går ut på lovpålagt
arbeidstid. Selv om alt standby mannskap tas i bruk, fører slike forhold til at avganger blir
forsinket og i verste fall kansellert. Dette fikk også følgekonsekvenser for trafikken den
23. november.

Hendelsen er ikke kompensasjonsberettiget i henhold ti EU-forordning 261/2004, da
årsaken var ekstraordinære omstendigheter utenfor SAS' kontroll.

Klager med reisefølge ble booket om til neste tilgjengelige avgang. 

SAS kan ikke imøtekomme klagers krav.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf EU-forordning 261/2004 artikkel 5 og 7. 

Værforhold som påvirker flytrafikken ved at det ikke er mulig å lande/ta av, kan være en
ekstraordinær omstendighet som medfører at den reisende ikke har krav på erstatning.
Dette må vurderes konkret.  

Nemnda mener at flyselskapet SAS har godtgjort at verken kanselleringen eller de
ekstraordinære omstendighetene kunne vært unngått selv om alle rimelige tiltak var
truffet. Dokumentasjonen viser at klagers flygning ble kansellert som følge av snøvær og
vind dagen i forveien, som førte til følgeforsinkelser påfølgende dag. Kanselleringen gir
således ikke rett til standarderstatning etter EU-forordningen. 

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf artikkel
8. Klager aksepterte omrutingen hun ble tilbudt  og ankom Gdansk omtrent tolv timer
forsinket. Etter nemndas vurdering må dette etter forholdene anses som snarest mulig.

Vedtak

Transportklagenemnda - fly anbefaler ikke at klager gis medhold.