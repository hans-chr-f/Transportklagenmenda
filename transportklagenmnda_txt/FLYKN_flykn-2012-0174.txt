Vedtak i Transportklagenemnda - Fly

Sammendrag

Krav om erstatning grunnet forsinkelse.

Dato
17.10.2012

Saksnummer
174/12F

Tjenesteyter
SAS

Krav om erstatning grunnet forsinkelse.

Klager har i det vesentlige anført:

Klager skulle reise fra Frankfurt til Oslo den 30. mars 2012 med SK4758. På grunn av en syk
passasjer måtte flyet mellomlande i Hamburg. Dette medførte at klager ankom Gardermoen
70 minutter forsinket, og ikke rakk siste tog til Tønsberg. Klager måtte ta inn på hotell og ta
første tog morgenen etter.

Klager krever refusjon av hotellutgift kroner 1 095.

SAS har i det vesentlige anført:

SK4758 ble forsinket 66 minutter da en passasjer om bord plutselig ble syk. Legen om bord
konstaterte tilstanden som alvorlig, og at passasjeren måtte få behandling umiddelbart.
SK4758 landet derfor på nærmeste flyplass, Hamburg.

Dette var en nødsituasjon utenfor SAS kontroll, som oppstod uforutsett. I henhold til
Luftfartsloven § 10-20 dekker ikke SAS tap som følge av forsinkelsen. Av godvilje har SAS
likevel besluttet å dekke 50 % av klagers tap, samt overføre 4 000 bonuspoeng, men kan
dessverre ikke imøtekomme klagers krav utover dette.

Nemnda bemerker:

SAS er i henhold til luftfartsloven § 10-20 ansvarlig for tap som følge av forsinkelse, med
mindre selskapet godtgjør at det har tatt alle forholdsregler som med rimelighet kan kreves
for å unngå tapet, eller dette ikke har vært mulig for dem.

Forsinkelsen skyldtes i dette tilfellet mellomlanding som følge av at en passasjer var blitt syk.
Nemnda er av den oppfatning at dette var en ekstraordinær situasjon, og at forsinkelsen ikke
var til å unngå. Forsinkelsen gir da ikke rett til erstatning.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines