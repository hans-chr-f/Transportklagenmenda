Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
21.08.2018

Saksnummer
2017-02913

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY632 fra Oslo lufthavn (OSL) til Bergen
(BGO) 26. oktober 2017 kl. 19.00. Flyvningen ble kansellert. Klager kjøpte nye billetter
med SAS for å komme til Bergen samme kveld. 

Klager har på grunn av kanselleringen fremsatt krav om standardkompensasjon i
henhold til EU-forordning 261/2004 på 250 euro pr. person, totalt 500 euro for to
passasjerer.

Tjenesteyterne har i det vesentlige anført
Norwegians flyvning DY632 fra Oslo til Bergen 26. oktober 2017 ble kansellert som følge
av dårlige værforhold i Oslo. Tåken lå tett over Oslo lufthavn denne ettermiddagen, som
medførte nye avgangstider på grunn av kødannelsen over flyplassen. 

Det fremgår av værhistorikken at det var regn ved Oslo lufthavn denne dagen. Det var
i tillegg mye tåke, som ikke nødvendig fremkommer av METAR-rapporten og andre
værrapporter. Tåke er ofte svært lokalt omfattes ikke på vanlige målere.

Selv om de fleste flymaskiner har systemer som tillater landing og avgang i tåke,
medfører tåke likevel større kødannelser. I fint vær kan flymaskinene lande med cirka 90
sekunders mellomrom på Oslo lufthavn. Når det er tåke fordobles dette. Med hundrevis
av landinger hver dag, vil dette følgelig påvirke flyselskapene og medførte forsinkelser og
kanselleringer. Forsinkelsene medfører igjen at mannskapet går ut på arbeidstid. 

For å unngå at for mange fly ligger i vent over Oslo lufthavn, kan det være mest
hensiktsmessig å tildele nye avgangstider til flyene på utestasjonene. Flyet tar dermed
ikke av til oppsatt avgangstid, men får en ny avgangstid slik at de skal unngå å ligge lenge
i "holding" over landingsflyplassen. Så og si alle fly var forsinket inn til Oslo lufthavn i det
aktuelle tidsrommet, og enkelte flyvninger ble innstilt. 

DY632 mottok svært sen avgangstid fra Oslo lufthavn, og ble kansellert på grunn av
dette. Det er på det rene at flyselskapet ikke kan påvirke avgangstiden, da dette er styrt
av flyvelederne ved den aktuelle flyplassen.

Klager kjøpte seg billett med SAS med avgangstid kl. 22.50. Denne flyvningen ble også
forsinket, og fikk avgangstid kl. 23.27. At SAS fikk en bedre avgangstid enn Norwegian er
helt tilfeldig, basert på flyveledernes utdeling av avgangstider. Norwegian kan ikke heftes
for at avgangstiden for DY632 ble så sen som den ble. 

Norwegian hadde 17 avganger til Bergen påfølgende dag, og første avgang gikk kl. 07.00
og hadde ledig kapasitet. Samtlige avganger hadde kapasitet. Passasjerene mottok
tekstmelding med informasjon om at billetten kunne endres eller at de kunne bookes
om til en annen avgang. Dersom klager hadde valgt å bli booket om til kl. 07.00 neste
morgen, bør dette anses som et rimelig omrutingstilbud. 

Å leie inn fly og mannskap er ikke hensiktsmessig med mindre det er snakk om en svært
lang forsinkelse. Da Norwegian hadde mange ledige avganger neste dag, allerede fra
tidlig morgen, kan det ikke anses rimelig å pålegge selskapet å leie inn fly og mannskap.
Det er dessuten svært lite sannsynlig å få tak i et fly for å operere innenfor et tidsrom på
13 timer. 

Subsidiært anfører selskapet at ettersom dårlige værforhold var utløsende faktor for
kansellering av DY632, ville både ombooking med andre selskap og leie av flymaskin
være risikofylt, da Norwegian ikke kunne vite om andre flyvninger til slo ble kansellert
eller forsinket. 

Norwegian anfører at de ovennevnte forhold utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
kanselleringen ikke kunne vært unngått selv om alle rimelige tiltak ble truffet. Selskapet
avviser klagers krav om standardkompensasjon, og påpeker at klager har fått refundert
sine billetter med SAS.

Nemnda bemerker

Norwegians flyvning DY632 fra Oslo til Bergen 26. oktober 2017 ble kansellert. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 
I dette tilfellet skyldtes forsinkelsen tett tåke over Oslo lufthavn denne kvelden, som
igjen medførte utsatte avgangstider for de fleste flyvninger fra flyplassen denne
kvelden. Nemnda mener at de ovennevnte værforhold må anses som en ekstraordinær
omstendighet i forordningen forstand. Tiltak som leie av fly og mannskap, samt omruting
med andre flyselskap var ikke gode alternativer denne kvelden, da forsinkelser og
kanselleringer kunne ramme alle avganger. Klager har fått refundert sine utgifter til nye
billetter med SAS samme kveld. 

Nemnda legger til grunn at kanselleringen ikke kunne vært unngått selv om alle rimelige
tiltak ble truffet, og kanselleringen gir etter dette ikke rett til standardkompensasjon.
Nemnda anbefaler derfor ikke at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.