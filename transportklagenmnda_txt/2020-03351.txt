Vedtak i Transportklagenemnda
- Kollektivreiser

Sammendrag

Krav om frafall av kontrollgebyr - manglende skolekort

Dato
20.01.2021

Saksnummer
2020-03351

Tjenesteytere
AtB AS

Klager har i det vesentlige anført

Den 17. september ble klagers datter ilagt gebyr på bussen fordi hun var på skolebussen
uten t:kort. Klager har anført at det ikke var mulig å benytte dører foran på bussen, og
viser til at det er en forskjell på Trondheim og Foser hvor AtB har Trønderbilene som
kjører ruten. Klager har vist til at datteren hadde fått beskjed fra bussjåfør om å ikke
benytte seg av dør foran, samt at t:kort ikke skulle benyttes på bussen. Klager mener at
AtB ikke har gitt ut informasjon til reisende skolebarn eller til deres foresatte om hvordan
dette skulle forstås. AtB hevder at de har gitt skolen beskjed, men klager anfører at
denne informasjonen ikke har tilkommet foresatte.
Klager har videre forklart at som følge av denne beskjeden, var det ikke naturlig å ta med
seg t:kort til skolen, samt at skoleelevene kun har praktisert denne ordningen siden mai/
juni. Klager viser videre til at det ikke praktiseres en ordning med lånekort på skolen hvor
datteren går. 

Klager anfører at AtB bøtelegger mindreårige skolebarn for å ikke følge uklare rutiner ved
hjelp av å identifisere dem hos politiet via telefon. Klager kan ikke se hvordan dette kan
være lovlig virksomhet. Klager mener videre at AtBs anførsel om at skolebarn selv har
ansvar for å orientere seg om reglene ikke holder mål.
Klager har også anført at AtB ikke har vedlagt/dokumentert klagers opprinnelige klage
via nettsiden til AtB. Klager viser til at han ikke har tilgang til denne, og at saken mangler
vesentlig informasjon ettersom AtB ikke har fremlagt dokumentasjonen.

Klager krever at gebyret frafalles.

Tjenesteyterne har i det vesentlige anført
AtB har vist til at klagers datter ble ilagt gebyr fordi hun ikke hadde med seg reisebevis.
AtB har forklart at hovedregelen er at alle reisende, også skoleelever, skal til enhver tid
kunne fremvise gyldig reisebevis i en billettkontroll. Imidlertid har AtB en praksis der
skolelever på tur til skolen ikke blir ilagt tilleggsgebyr ved manglende reisebevis. Dette på
grunn av at det er mulig å be skoleadministrasjonen om reservekort for hjemturen.

AtB viser til at kontrollen ble gjennomført på skolebuss den 17. september 2020 kl. 15:36,
altså på tur hjem fra skolen. I dette tilfellet hadde ikke klagers datter t:kort med seg i
det hele tatt. Passasjeren forklarte til kontrollørene at skolekortet var blitt gjenglemt
hjemme. AtB anfører at dette svarer til å reise uten gyldig billett.
AtB har videre vist til at dersom den reisende av ulike årsaker ikke kan fremvise t:kort, må
man kjøpe billett på en annen måte, for eksempel gjennom Mobillett.
Hva gjelder klagers spørsmål vedrørende om politiet har blitt kontaktet i forbindelse med
legitimasjon, har AtB vist til et utdrag fra kontrollørhåndboken. AtB har forklart at det når
det står «Politi» som legitimasjon i gebyrblanketten, er dette kun en standardprosess for
reisende som ikke kan fremvise gyldig legitimasjon. Det betyr i praksis at kontrollørene
kontakter politiets operasjonssentral for å bekrefte opplysningene. Dette gjøres for at det
skal være mulig å inndrive gebyret i ettertid.

AtB har i tillegg dokumentert at de har vært i kontakt med skolene i koronatiden,
hvor de blant annet har sendt ut et informasjonsskriv hvor det fremgår at skolekort
skal medbringes. Når det gjelder klagers anførsel om at skolen datteren går på ikke
praktiserer bruk av lånekort, viser AtB til at lånekort ble sendt til alle skoler i Trøndelag
ved skolestart. Siste bestilling av lånekort ble sendt til Fosen VGS i uke 39, og det ble da
sendt 20 lånekort.

AtB påpeker at kontrollørene som utfører billettkontroll er grundig opplært, og at
kontrollørhåndboken er godkjent av Samferdselsdepartementet som retningslinjer for
kontrollpersonale. AtB har i den anledning henvist til punkt 8 i kontrollørhåndboken som
omhandler tilbakehold av reisende uten gyldig reisebevis.

AtB ser ingen grunn til å frafalle gebyret.

Nemnda bemerker

Klagers datter ble ilagt gebyr på skolebussen den 17. september 2020 fordi hun ikke
fremvise gyldig billett ved kontroll.

Det følger av AtBs transportvedtekter pkt. 3 a og b at det er den reisendes ansvar å ha
gyldig betalingsmiddel og å ha gyldig billett ved påstigning. Av transportvedtektenes pkt.
6.2 følger det at det skal ilegges tilleggsavgift dersom den reisende ikke kan vise gyldig
billett. Bestemmelsen er objektiv. Gebyr kan således ilegges selv om passasjeren ikke har
opptrådt klanderverdig. Det fremgår videre av AtBs retningslinjer i tilknytning til hvordan
man bruker skolekortet t:kort skole at kortet skal medbringes hver gang man reiser.

I dette tilfellet hadde ikke den reisende t:kort skole med seg på reisen, noe klager har
erkjent. Det er ikke dokumentert at det har blitt gitt informasjon om at t:kort ikke skulle
medbringes, tvert i mot er det gitt informasjon om at dette skal medbringes. Vilkårene
for å ilegge gebyr var til stede ettersom den reisende ikke kunne fremvise gyldig billett
ved kontroll. Nemnda er av den oppfatning at AtB i tilstrekkelig grad har informert om
at t:kort skole skal medbringes ved reise. Nemnda har forståelse for at reaksjonen med
gebyr kan virke streng, men av hensyn til reiseforetakenes virksomhet er det nødvendig
med en konsekvent praksis.

Nemnda finner ikke grunnlag for å kunne anbefale at klager gis medhold.

Vedtak

Transportklagenemnda – Kollektiv finner ikke å kunne anbefale at klager gis medhold.