Vedtak i Transportklagenemnda - Fly

Sammendrag

Krav om standardkompensasjon og refusjon av utgifter ved kansellering. Lynnedslag.

Dato
29.08.2019

Saksnummer
2018-02972

Tjenesteytere
Norwegian

Klager har i det vesentlige anført

Klager skulle reise med Norwegians flyvning DI7095 fra London - Gatwick (LGW) til Los
Angeles (LAX) 11. august 2018 kl. 14.25. Flyvningen ble kansellert, og klager ble booket
om til DI7995 neste dag kl. 12.30. Som følge av kanselleringen har klager fremsatt krav
om standardkompensasjon i henhold til EU-forordning 261/2004 på 600 euro pr. person,
totalt 1 200 euro for to passasjerer. Klager har også fremsatt krav om erstatning for
forhåndsbestilt hotellovernatting i Los Angeles (kroner 1 979) og  ombooking av leiebil
(kroner 890).

Tjenesteyterne har i det vesentlige anført
Norwegians flyvning DI7095 fra London - Gatwick til Los Angeles 11. august 2018 ble
forsinket som følge av lynnedslag som oppstod på flymaskin med registreringsnummer
G-CKNZ ved landing i London under en tidligere flyvning. Området rundt London var
påvirket av lyn og torden, og to fly ble berørt av lynnedslag denne dagen. I tillegg til
lynnedslaget oppstod det ytterligere forsinkelse på grunn av restriksjoner ved flyplassen
i Los Angeles. Dette påvirket klagers flyvning som dermed opererte som DI7995
påfølgende dag. 

Ved lynnedslag er flyselskapet pålagt å gjennomføre en sjekk av flyet for å kunne
avgjøre om maskinen trenger vedlikehold for å kunne fortsette ruteprogrammet.
Delene til flymaskinen som er laget av ferromagnetisk materiale kan bli sterkt
magnetisert når de blir utsatt for lyn. Strøm generert fra lynnedslag inn i
flykonstruksjonen kan forårsake denne magnetiseringen. Et kraftig lynnedslag kan skade
komponenter som drivstoffventiler, generatorer, strømforsyningsanlegg og elektriske
distribusjonssystemer .Norwegian har i denne forbindelse vist til fremlagt redegjørelse
fra Boeing om lynnedslag i en 737-800-maskin. 

Berørte passasjerer mottok forpleining i ventetiden og mottok informasjon om sine
rettigheter pr. tekstmelding. 

Norwegian har anført at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet har på dette grunnlag avvist klagers krav om standardkompensasjon.

Nemnda bemerker

Norwegians flyvning DI7095 fra London - Gatwick til Los Angeles 11. august 2018 ble
kansellert. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 
I dette tilfellet skyldtes kanselleringen at maskinen som skulle betjene klagers
flyvning ble truffet av lyn under forutgående flyvning, slik at flymaskinen måtte
gjennomgå lovpålagt teknisk inspeksjon. Videre ble det også innført restriksjoner fra
flyveledertjenesten i Los Angeles, som medførte ytterligere forsinkelser. Avgangen gikk
som DI7995 neste dag kl. 12.30. 

Nemnda mener at lynnedslag må anses som en ekstraordinær omstendighet i
forordningens forstand. Nemnda legger til grunn at forsinkelsen ikke kunne vært
unngått selv om alle rimelige tiltak var truffet. Kanselleringen gir etter dette ikke rett til
standarderstatning, og nemnda anbefaler ikke at klager gis medhold i sitt krav. Nemnda
kan heller ikke se at klager har krav på erstatning på annet grunnlag.

Vedtak

Transportklagenemnda - fly anbefaler ikke at klager gis medhold.