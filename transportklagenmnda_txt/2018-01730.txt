Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
26.10.2018

Saksnummer
2018-01730

Tjenesteytere
Norwegian

Klager har i det vesentlige anført

Klager reiste med Norwegians flyvning DY1406 fra Oslo lufthavn (OSL) til Nice (NCE) 29.
mars 2018 kl. 17.10. Flyvningen ble omdirigert til Milano, og klager ankom Nice omkring
ti timer forsinket. 

Klager viser til at andre flyvninger, blant annet fra Danmark, landet i samme tidsrom. Det
ble gitt informasjon om bussavgang kl. 21.40 pr. SMS. Klager viser til at bussen ikke gikk
før tre timer senere. Passasjeren måtte også vente på bussen i regn, fordi de hele tiden
fikk vite at bussen kom snart. 

Klager har på grunn av omdirigeringen fremsatt krav om standardkompensasjon i
henhold til EU-forordning 261/2004 på 400 euro pr. passasjer, totalt 800 euro for to
personer.

Tjenesteyterne har i det vesentlige anført
Norwegians flyvning DY1406 fra Oslo til Nice 29. mars 2018 ble omdirigert til Milano på
grunn av tett tåke og dårlig sikt ved flyplassen i Nice. Værforholdene medførte at ingen
fly fikk lande frem til kl. 01.59 (UTC). Det ble satt opp busstransport fra Milano til Nice for
berørte passasjerer kl. 21.30 lokal tid samme kveld. Da været ikke bedret seg, returnerte
flymaskinen LN-DYT fra Milano til Oslo uten passasjerer. 

Selskapet forsøkte å begrense konsekvensene for passasjerene ved å sette opp
busstransport for berørte passasjerer så raskt det lot seg gjøre. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav om standardkompensasjon.

Nemnda bemerker

Norwegians flyvning DY1406 fra Oslo til Nice 29. mars 2018 ble omdirigert til Milano.
Passasjerene kom frem cirka ti timer etter planlagt ankomsttidspunkt. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 
I dette tilfellet skyldtes forsinkelsen tåke og dårlig sikt ved flyplassen i Nice. Flyplassen
ble også stengt i en tidsperiode som følge av værforholdene. Det vises til fremlagt
dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningens forstand. Norwegian iverksatte tiltak ved å sette opp buss
fra Milano til Nice for berørte passasjerer.  Nemnda legger til grunn at forsinkelsen ikke
kunne vært unngått selv om alle rimelige tiltak var truffet. Forsinkelsen gir etter dette
ikke rett til standarderstatning, og nemnda anbefaler ikke at klager gis medhold i sitt
krav.

Vedtak

Transportklagenemnda - fly anbefaler ikke at klager gis medhold.