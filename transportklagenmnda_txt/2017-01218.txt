Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
10.04.2018

Saksnummer
2017-01218

Tjenesteytere
British Airways

Klager har i det vesentlige anført

Klager og hans reisefølge på to personer skulle reise fra Bergen til Madrid via London
den 6. april 2017 kl 13.35. BA759 fra Bergen til London ble forsinket slik at de mistet sin
videreforbindelse som hadde avgang kl 15.50. Klager ankom endelig bestemmelsessted
mer enn 5 timer forsinket.

Klager krever standarderstatning 400 euro per person i henhold til EU-forordning
261/2004.

Tjenesteyterne har i det vesentlige anført
BA759 ble forsinket som følge av restriksjoner regulert av ATC - Air Traffic Control.
Flymaskinen som skulle operere BA759 stod klar til avgang på Heathrow som BA760 på
vei til Bergen. Men på grunn av en nødsituasjon tidligere på dagen med et American
Airlines som ankom Heathrow, oppstod det forsinkelser og uregelmessigheter i
flytrafikken. 

BA760 tok av fra Heathrow 22 minutter forsinket. I tillegg var det denne dagen sterk
motvind som medførte at flyet landet på Flesland 32 minutter bak ruteskjema.  

Flymaskinen tok igjen litt av forsinkelsen som BA759 fra Bergen til London, og landet på
Heathrow 16 minutter bak ruteskjema. Klager hadde da kun 49 minutter på seg som ikke
var nok til å rekke sin videreforbindelse. Da det ikke var ledig på Iberias fly fra London til
Madrid samme etterdag, ble klager og hans reisefølge booket om til neste avgang med
BA514 fra London til Madrid påfølgende dag. British Airways arrangerte hotell, transport
og måltider for klager og hans reisefølge. 

British Airways viser til fremlagt dokumentasjon og beskrivelse av hendelsen.  

Hendelsen er ikke kompensasjonsberettiget da årsaken var ekstraordinære
omstendigheter utenfor British Airways kontroll. 

British Airways kan på grunnlag av ovennevnte ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Flyselskapet British Airways har fremlagt dokumentasjon med detaljert beskrivelse
av hendelsen som opplyser at forsinkelsen skyldtes restriksjoner fra flygeledelsen på
Heathrow, som følge av en nødsituasjon hos et annet flyselskap. British Airways agerte
på instruks fra tårnet.  

Slik nemnda ser det har flyselskapet godtgjort at verken forsinkelsen eller de
ekstraordinære omstendighetene kunne vært unngått selv om alle rimelige tiltak var
truffet; Forsinkelsen skyldtes at British Airways fulgte pålegg fra  ATC - Air Traffic Control.
Dette pålegget hadde ikke flyselskapet kontroll over. Klager har etter dette ikke rett til
erstatning.

Vedtak

Transportklagenemnda - fly anbefaler ikke at klager gis medhold.