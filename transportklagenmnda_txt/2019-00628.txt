Vedtak i Transportklagenemnda - Fly

Sammendrag

Krav om erstatning for ødelagt bagasje.

Dato
14.01.2020

Saksnummer
2019-00628

Tjenesteytere
Turkish Airlines

Klager har i det vesentlige anført

Klager med reisefølge (til sammen fire personer) reiste fra Oslo til Istanbul den 19. juli
2018 kl. 12:00 med flight TK1754. 

Klager hadde sjekket inn fire kofferter, som alle fikk skader under transporten. Klager
krever erstatning for de ødelagte koffertene, da han har fått bekreftelse på at de
ikke kan repareres. Klager fikk først tilbud om 200 USD. Da han ikke gikk med på
dette, ble tilbudet forhøyet til 300 USD. Klager viser til taksteringspriser mottatt av
koffertforhandleren, og krever 5400 NOK i erstatning for de ødelagte koffertene.

Klager poengterer hvordan han har sendt all forespurt dokumentasjon til flyselskapet,
og at det har vært en krevende prosess med mye dokumenter. Klager anfører at
flyselskapet gjør det veldig vanskelig for forbrukerne.

Tjenesteyterne har i det vesentlige anført
Turkish Airlines beklager for opplevelsen. 

Da klager mangler dokumentasjon, kan han få en erstatning på 200 USD for de ødelagte
koffertene.

Turkish Airlines har ikke avgitt tilsvar til nemnda.

Nemnda bemerker

Etter luftfartsloven § 10-18 er flyselskapet ansvarlig for skade på bagasje mens den er i
dets varetekt. 

Flyselskapet har i dette tilfellet akseptert at koffertene ble skadet mens det var i
deres varetekt ettersom de har tilbudt klager erstatning. Saken gjelder etter dette
erstatningssummens størrelse. Selskapet har imidlertid ikke svart nemnda.

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. Nemnda legger
etter dette klagers fremstilling til grunn
.

Ved totalskade må erstatningen i utgangspunktet baseres på gjenanskaffelsesverdien
- det vil si det beløpet passasjeren må betale for å skaffe seg en tilsvarende bag.
Passasjeren skal på den annen side ikke tjene på skaden. Det gjøres derfor fradrag for
slitasje og verdiforringelse ellers på den skadede gjenstanden.

Fra anerkjent koffertspesialist er det fremlagt en verdsettelse og angivelse av alder på
alle de fire koffertene. Den er fremlagt på engelsk og gjort tilgjengelig for selskapet.
Nemnda legger denne til grunn og gjør et aldersfradrag på 10% i henhold til praksis for
hver koffert for hvert år etter at koffertene ble innkjøpt. 
Etter dette har nemnda kommet til at klager har krav på kr 4699 i erstatning.

Nemnda anbefaler at Turkish Airlines betaler kr 4699 til klager.

Vedtak

Trasnsportklagenemnda fly anbefaler at Turkish Airlines betaler kr 4699 til klager.