Vedtak i Transportklagenemnda - Fly

Sammendrag

Krav om standarderstatning og refusjon av utgifter til nye flybilletter og
mat ved tapt videreforbindelse grunnet forsinkelse. Separate billetter.

Dato
23.03.2023

Saksnummer
2022-01365

Tjenesteytere
Norse Atlantic Airways

Klager har i det vesentlige anført

Klager skulle den 23. juni 2022 reise New York-Oslo-Budapest. Reisen ble bestilt gjennom
Kiwi.com der Norse Atlantic Airways fløy New York-Oslo og Wizz Air fløy Oslo-Budapest.
Avreise fra New York-Oslo skulle være kl. 23:55, men etter klagers fremstilling ble flyet
forsinket til kl. 05:34 dagen derpå. Ingen mat, drikke eller informasjon ble gitt til klager
eller de andre passasjerene mens de ventet på innsjekking. Klager reagerte også på
at det ved innsjekk ble tatt bilde av passene deres med en mobiltelefon uten deres
samtykke, og mener det er brudd på personlovgivningen. Klager hevder at enkelte andre
flyselskap gikk som planlagt.

På grunn av denne forsinkelsen rakk ikke klager videreforbindelsen Oslo-Budapest
og fant heller ikke noe kundeservice fra Norse Atlantic Airways på Gardermoen. Dette
resulterte i at klager måtte kjøpe nye billetter og bruke 24 timer til for å komme seg til
Budapest. Klager pådro seg også utgifter til mat etter ankomst på Gardermoen.

Klager krever standarderstatning, refusjon av nye flybilletter som måtte kjøpes og
refusjon av utgifter til mat.

Tjenesteyterne har i det vesentlige anført
Flyvningen fra JFK New York til Oslo Gardermoen den 23. juni 2022 ble forsinket som
følge av feil på maskinvare eid av flyplassen, som deaktiverte avgangskontrollsystemet
til flere flyselskaper. Som et resultat var flere flyselskaper ikke i stand til å sjekke inn
passasjerer i tide, og flere flyvninger ble forsinket.

Hendelsen er ikke kompensasjonsberettiget i henhold til EU-forordning 261/2004, da
årsaken var ekstraordinære omstendigheter utenfor Norse Atlantic Airways kontroll.

Norse Atlantic Airways viser til EU-dom C-308/21, som viser at flyselskapet ikke er
ansvarlig for hendelser som oppstår hos tredjepart på flyplassen.

Det var ikke mulig å tilby mat og drikke i ventetiden, ettersom forsinkelsen var utenfor
Norse Atlantic Airways sin kontroll, og det ville mest sannsynlig ha kunnet ført til
ytterligere forsinkelse. Det vises til vedlegg med uttalelse fra John F. Kennedy Airport.

Norse Atlantic Airways kan ikke imøtekomme klagers krav om standarderstatning og
refusjon av utgifter til nye flybilletter og mat.

Nemnda bemerker

Nemnda legger til grunn at klagers flyvning fra JFK New York til Oslo den 23. juni 2022 ble
forsinket i over 5 timer.

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Flyselskapet Norse Atlantic Airways har uttalt at forsinkelsen skyldtes forhold
på flyplassen JFK i New York. Uttalelsen er underbygget med uttalelse fra
flyplassmyndighetene ved JFK, som viser at det oppstod forsinkelser grunnet feil ved
flyplassens innsjekkingssystemer. 

Etter nemndas syn var feilen ved innsjekkingssystemet utenfor flyselskapets kontroll.
Årsaken til forsinkelsen som oppstod er derfor å anse som en ekstraordinær
omstendighet.  

Spørsmålet blir dermed om forsinkelsen ikke kunne vært unngått selv om alle rimelige
tiltak var truffet, jf. EU-domstolens avgjørelse i sak KU m.fl. mot SATA International -
Azores Airlines SA av 7. juli 2022 (C-308/21).

Klager har opplyst at det først etter flere timers venting ble iverksatt manuell boarding. 

Nemndas flertall - forbrukerrepresentantene og nemndas leder - mener at flyselskapet
ikke i tilstrekkelig grad har påvist at de gjorde alt som med rimelighet kan kreves for å
minimere forsinkelsen. Flertallet mener derfor at klager har krav på standarderstatning.
Erstatningen utgjør 600 Euro iht reiseavstanden.  

Nemndas mindretall - bransjerepresentantene - mener at flyselskapet i tilstrekkelig
grad har godtgjort at rimelig tiltak er truffet og at flyselskapet verken hadde anledning
til å iverksette tiltakene før, eller igangsette ander eller ytterligere tiltak for å minimere
forsinkelsen. 

Nemnda anbefaler på denne bakgrunn at klager gis medhold i sitt krav på
standarderstatning.

I tilfeller hvor et fly blir forsinket, har passasjeren rett på å få dekket rimelige utgifter til
mat og alkoholfri drikke i ventetiden, jf. EU-forordning 261/2004 artikkel 9, jf. artikkel 6.
Dette gjelder selv om forsinkelsen skyldes ekstraordinære omstendigheter. Klager har
krevd refusjon for utgifter til mat og drikke kjøpt på flyplasser og andre steder som ikke
er JFK Airport. 

Nemnda bemerker at forpleiningsansvaret ved forsinkelse gjelder uavhengig av om
forsinkelsen skyldes forhold utenfor flyselskapets kontroll.

Siden de aktuelle utgiftene er knyttet til kjøp etter at klager kom frem til endelig
bestemmelsested for flyvningen med Norse Atlantic Airways, har klager ikke krav på å få
dette refundert etter EU-forordning 261/2004 artikkel 9 fordi utgiftene ikke er pådratt "i
ventetiden".

Forsinkelsen medførte at klager mistet sin videreforbindelse til Oslo-Budapest. Slik
nemnda ser det er flyselskapet Norse Atlantic Airways etter EU-forordning 261/2004
kun ansvarlig for strekningen New York-Oslo. Siden videreforbindelsen fra Oslo var på
separat billett med annet flyselskap, nemlig Wizz Air, plikter ikke Norse Atlantic Airways
å refundere utgiftene til nye billetter fra Oslo eller matutgifter som ble pådratt etter
ankomst på Gardermoen.

Nemnda kan heller ikke se at flyselskapet er ansvarlig for tapet på annet rettslig
grunnlag.

Anbefalingen gis med dissens slik det fremgår over.

Vedtak

Transportklagenemnda anbefaler at klager utbetales standarderstatning med 600 Euro,
og at klager for øvrig ikke gis medhold.