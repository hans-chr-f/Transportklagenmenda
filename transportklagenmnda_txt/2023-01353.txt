Vedtak i Pakkereisenemnda

Sammendrag

Krav om prisavslag grunnet leilighetens beliggenhet.

Dato
16.06.2023

Saksnummer
2023-01353

Tjenesteytere
Ving Norge AS

Klager har i det vesentlige anført

Klagen gjelder en pakkereise for to personer med innkvartering i en 2-romsleilighet
på hotell Bull Dorado Beach& Spa, Arguineguin, Gran Canaria i perioden 13.11.2022 -
09.12.2022. Totalpris 42 928 kroner.

Klager skriver at han bestilte en 2-romsleilighet med havutsikt. Imidlertid fikk han tildelt
en 2-romsleilighet uten sol og med utsikt mot en murvegg. 

Klagers krav: 10 000 kroner.

Det vises for øvrig til korrespondanse fra klager.

Tjenesteyterne har i det vesentlige anført
Den 13. mai 2022 bestilte klager en reise til hotell Bull Dorado Beach& Spa, Arguineguin,
Gran Canaria i 3 uker med avreise 13. november 2022. Totalpris 42 928 kroner inkludert
tilvalg som avbestillings- og endringsforsikring, transport fra flyplassen til hotellet t/r og
bagasje.

Klager skriver i sin reklamasjon at de har bestilt en 2-romsleilighet med havutsikt.
Som det framgår av reisebeviset klager har lagt ved, er det bestilt en 2-romsleilighet.
I informasjonen om hotellet på ving.no skriver Ving at disse leiligheten ligger mot
omgivelsene. Ving har lagt ved et utsnitt fra bestillingsdialogen på ving.no som viser at
det ikke er rom for misforståelse med hensyn til hvilken type leilighet en bestiller.

I Vings reisevilkår som klager aksepterte da han bestilte reisen, står det at avtalen
mellom partene omfatter pakkereisen slik den kommer frem av bestilling og bekreftelse.
Opplysninger arrangøren har gitt på sine hjemmesider er en del av avtalen. I viktig å vite/
reiseinformasjon på ving.no, informerer Ving under «Før avreise» om at klager plikter

å gjøre seg kjent med «Alminnelige vilkår for Pakkereiser», og reiseinformasjonen som
finnes på Ving.no/reiseinformasjon. Videre skriver Ving under «Om hotellet/leiligheten»
at beliggenheten kan variere, og at noen rom/leiligheter har bedre beliggenhet i forhold
til utsikt, soltilgang og eventuelle forstyrrelser. Mindre attraktiv beliggenhet berettiger
ikke til prisavslag.

Ving anfører at en pakkereise er mangelfull når den avviker fra det som er avtalt. Her
har klager bestilt en «2-romsleilighet og blitt tildelt en «2-romsleilighet» på hotellet. Av
romtypen som klager har bestilt, fikk han en av leilighetene med best beliggenhet. Klager
ønsket ikke å betale tillegg for en leilighet med havutsikt og takket nei til forslag om å
flytte til et annet hotell. Ving har lagt ved kopi av loggen som er ført på Gran Canaria om
saken.

Ving har tilbudt 2 000 kroner i form av et gavekort for å vise forståelse, selv om klager
har fått det han har bestilt i henhold til avtalen med Ving.

Ving kan ikke se at det foreligger grunnlag for prisavslag.

Det vises for øvrig til korrespondanse fra Ving Norge AS.

Nemnda bemerker

Klagen gjelder en pakkereise for to personer med innkvartering i en 2-romsleilighet
på hotell Bull Dorado Beach& Spa, Arguineguin, Gran Canaria i perioden 13.11.2022 -
09.12.2022. Totalpris 42 928 kroner.

Klagen gjelder manglende sol og havutsikt fra leiligheten. Klagers krav: 10 000 kroner.

Klager bestilte og betalte for en 2-romsleilighet. Ved bestilling hadde klager mulighet til å
betale ekstra for havutsikt, noe klager ikke gjorde. Nemnda kan ikke se at det er avvik fra
hva som er avtalt mellom partene. Det vises til at Ving i sin beskrivelse av hotellet skriver
"at beliggenheten kan variere, og at noen rom/leiligheter har bedre beliggenhet i forhold
til utsikt, soltilgang og eventuelle forstyrrelser. Mindre attraktiv beliggenhet berettiger
ikke til prisavslag." Pakkereisenemnda anbefaler at klager ikke gis medhold.

Vedtak

Pakkereisenemnda anbefaler at klager ikke gis medhold.