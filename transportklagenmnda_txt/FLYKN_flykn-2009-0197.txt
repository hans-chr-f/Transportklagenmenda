Vedtak i Transportklagenemnda - Fly

Sammendrag

Klager krever å få refundert flybillettens pris på kr 886 og standard kompensasjon
i følge EU forordningen 261/2004 på grunn av kansellering av flyavgang.

Dato
24.03.2010

Saksnummer
197/09F

Tjenesteyter
Wizz Air Hungary

Klager krever å få refundert flybillettens pris på kr 886 og standard kompensasjon i følge EU
forordningen 261/2004 på grunn av kansellering av flyavgang.

Klager har i det vesentlige anført:

Klager skulle reise 3. april 2009 fra Torp til Kiev. Flyet ble kansellert på grunn av tåke. Flyet
ble omdirigert fra Torp til Gardermoen, og passasjerene ble fraktet med buss fra Torp til
Gardermoen for å reise derfra til Kiev. Da passasjerene ankom Gardermoen hadde flyet
returnert til Kiev uten å ta med noen passasjerer.

Klager mottok ingen form for informasjon om sine rettigheter i forbindelse med
kanselleringen.

Wizz Air har ikke svart på klagers henvendelse av 16. april 2009. De har ikke gitt respons
på brevet av 23. juli 2009 fra Flyklagenemnda.

Nemnda bemerker:

Nemnda legger på bakgrunn av opplysninger som fremkommer i sak 195/09F at flyet fra
Torp til Kiev ble kansellert pga tåke. Flyet ble omdirigert til Gardermoen. Det er opplyst at
det ikke var tid til å transportere passasjerene fra Torp til Gardermoen. Nemnda finner det
sannsynlig, og legger til grunn at innstillingen ikke kunne vært unngått selv om alle rimelige
tiltak var truffet. Innstillingen gir etter dette ikke rett til standarderstatning etter EU forordning
262/2004, jf forordningens artikkel 5 nr 3.

Ved kansellering har passasjeren valget mellom refusjon av det som er betalt for billetten eller
omruting snarest mulig, på tilsvarende transportvilkår, til det endelige bestemmelsesstedet, jf
forordningens artikkel 5, 1 a), jf artikkel 8, 1 a) og b).

Klager ble i dette tilfellet ikke omrutet og har krav på refusjon av billettprisen,  kr 886.

Vedtak:

Flyklagenemnda anbefaler at klager refunderes kr 886.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, leder

Elise Korsvik, Forbrukerrådet

Sverre Åril, Forbrukerombudet

Anniken Wallin, Austrian Airlines

Edith Lundem Jakobsen, Lufthansa German Airlines