Vedtak i Transportklagenemnda
- Kollektivreiser

Sammendrag

Ilagt gebyr for manglende eller ufullstendig billett

Dato
11.09.2017

Saksnummer
2017-01575

Tjenesteytere
AtB AS

Klager har i det vesentlige anført

12. juni tok klager, som er 20 år, bussen fra Prinsens gate til City Lade. Om bord i bussen
var det kontroll og klager ble ilagt gebyr fordi han hadde kjøpt en ungdomsbillett. Klager
innrømmer at han hadde kjøpt feil billett, men akter ikke å akseptere trakasseringen han
ble utsatt for av kontrolløren. 

På grunn av den svært trakasserende behandlingen krever klager at gebyret blir slettet,
samt en beklagelse fra AtB.

Tjenesteyterne har i det vesentlige anført
Dersom kunden reiser med fylkeskortet er det ifølge AtBs regelverk avgjørende at
den reisende ved kontroll «… kan legitimere seg» sammen med gyldig billett, jf. AtBs
transportvedtekter § 7. Ved bruk av fylkeskortet må den reisende ved kontroll fremvise
legitimasjon som viser at han/hun er mellom 16 og 19 år gammel, eller at de er under 16
år og samtidig kan dokumentere at de går på videregående skole. 

Det er kundens ansvar å påse at han/hun til enhver tid er berettiget til den billetten
man selv kjøper. Videre er det kundens eget ansvar å sette seg inn i det regelverket som
gjelder til enhver tid. 

En rabattert billett anses kun som gyldig dersom man kan legitimere sin rett til den
aktuelle rabatten. Idet klager er over 20 år gammel og ikke oppfyller retten til å reise med
Fylkeskortet, anses ikke billetten som gyldig. Når det gjelder klagers anførsler vedrørende
hans opplevelse av kontrollsituasjonen, vil ikke det kunne endre utfallet i saken slik at
gebyret frafalles. Som beskrevet overfor kunden er det svært uheldig at våre kunder
opplever situasjoner slik klager beskriver. 

AtB følger derfor i slike saker interne rutiner for varsling og oppfølging slik at lignende
tilfeller søkes unngått i framtiden. På grunn av manglende fremvisning av gyldig
billett ved kontroll opprettholder AtB tilleggsgebyret og viser til Nemndas avgjørelse
vedrørende lignende tema i sak 2017 – 00095 hvor AtB AS ble gitt medhold.

Nemnda bemerker

Klager tok den 12. juni 2017 bussen fra Prinsens gate til City Lade. Om bord i bussen var
det kontroll og klager ble ilagt gebyr fordi han hadde kjøpt en ungdomsbillett sel om han
var fylt 20 år.  

Nemnda bemerker at klager har erkjent at han hadde kjøpt feil billett. Han var ikke
berettiget til å bruk ungdomsbillett. Vilkårene for ileggelse av gebyr var til stede. 

Klager opplevde imidlertid situasjonen i forbindelse med gebyrileggelsen å
trakasserende at han krever gebyret frafalt.

Nemnda har forståelse for at situasjonen ved ileggelse av gebyr i seg selv kan oppleves
belastende. 

Hvorvidt og eventuelt i hvilken grad kontrollørene i dette tilfellet opptrådte kritikkverdig,
har nemnda ikke grunnlag for å vurdere.  

Nemnda finner ikke grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at gebyret
frafalles. 

Vedtaket er enstemmig.