Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
16.08.2018

Saksnummer
2017-02504

Tjenesteytere
SAS

Klager har i det vesentlige anført

Klager skulle reise fra Trondheim til Stockholm den 21. mai 2017 kl 18.45 med SK2474.
Avgangen ble mer enn tre timer forsinket.

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
SK2474 ble forsinket 213 minutter grunnet forsinkelse på foregående flyvning: SK2473
fra Stockholm til Trondheim landet på Værnes 206 minutter forsinket. 61 minutter
av forsinkelsen skyldtes forhold utenfor SAS kontroll, mens 145 minutter skyldtes
operasjonelle årsaker. 

SAS viser til fremlagt dokumentasjon som viser at 61 minutter av forsinkelsen skyldtes
Mandatory Security (Airport Security). Dette er forhold utenfor SAS kontroll. 

SAS viser til EU-domstolens dom C-315/15 (birdstrikedommen) som tolker EU-
forordningens artikkel 5 nr. 3 slik at dersom årsakene til en forsinkelse både er
ekstraordinære og operasjonelle, skal lengden på førstnevnte trekkes fra den totale
forsinkelsen, for å vurdere om kompensasjon for forsinkelsen skal utbetales.

Dersom man trekker fra denne forsinkelsen blir den totale forsinkelsen mindre enn tre
timer. 

SAS kan på grunnlag av ovennevnte ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Flyselskapet SAS har fremlagt dokumentasjon med beskrivelse av hendelsen som
opplyser at 61 minutter av forsinkelsen skyldtes restriksjoner på flyplassen. Dette er
forhold som anses å være utenfor flyselskapets kontroll, og skal trekkes fra den totale
forsinkelsen. Trekkes 61 minutter fra den totale forsinkelsen blir  forsinkelsens lengde på
under tre timer og flyselskapet er dermed ikke erstatningspliktig. 

Slik nemnda ser det har flyselskapet godtgjort at verken forsinkelsen eller de
ekstraordinære omstendighetene kunne vært unngått selv om alle rimelige tiltak var
truffet.

Nemnda finner etter dette ikke å kunne anbefale at klager gis medhold.

Vedtak

Transportklagenemnda - fly anbefaler ikke at klager gis medhold.