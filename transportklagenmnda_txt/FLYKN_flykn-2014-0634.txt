Vedtak i Transportklagenemnda - Fly

Sammendrag

Krav om erstatning av utgifter grunnet streik.

Dato
16.02.2015

Saksnummer
634/14F

Tjenesteyter
Lufthansa German Airlines

Krav om erstatning av utgifter grunnet streik.

Klager har i det vesentlige anført:

Klager skulle reise fra Stavanger til Orlando via Frankfurt den 4. april 2014. Grunnet streik
ble avgangen kansellert. Lufthansa kunne tilby ny avgang 4 dager senere, den 8. april. Klager
valgte å avslå og kjøpte nye billetter med annet selskap den 1. april. Hun benyttet seg av
returbilletten med Lufthansa.

Klager måtte ta fire ekstra feriedager som hun ikke fikk betalt for. Hun måtte betale for tre
ekstra dager på hotell og for leiebil i Orlando, og hun måtte kjøpe nye tilslutningsbilletter for
sin datter som kom fra Bergen den 1. april.

Klager har fått refusjon av ubenyttede utreisebilletter, til sammen kroner 16 406.

Klager kan ikke se hvordan en streik som blir varslet flere dager i forveien kan anses som
ekstraordinære omstendigheter.

Klager krever refusjon av nye billetter med Icelandair, kroner 32 437, samt refusjon
av datterens ubenyttede tilslutningsbillett fra Bergen den 3. april, kroner 669, og ny
tilslutningsbillett, kroner 969. Videre krever klager refusjon av ekstra utgifter til hotell og
leiebil, til sammen kroner 4 487, samt tapt arbeidsfortjeneste, kroner 9 000. Klager krever
også standarderstatning 600 euro per person.

Lufthansa har i det vesentlige anført:

LH464 ble kansellert som følge av streik blant pilotene. Hendelsen var utenfor Lufthansas
kontroll.

Lufthansa tilbød ombooking, men klager valgte å kjøpe nye utreisebilletter med et annet
selskap. Lufthansa har refundert klagers ubenyttede utreisebilletter, men kan ikke refundere
utgifter til nye billetter.

Da årsaken til kanselleringen var ekstraordinære omstendigheter utenfor Lufthansas
kontroll kan flyselskapet dessverre ikke imøtekomme klagers krav og standarderstatning,
tilslutningsbilletter, hotell, leiebil og tapt arbeidsfortjeneste.

Det vises for øvrig til Lufthansas brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå innstillingen.

EU-forordningen nevner i sin fortale at streik kan være et eksempel på en ekstraordinær
omstendighet som medfører at flyselskapets forpliktelser bør være begrenset eller bortfalle.

Nemnda legger på bakgrunn av de foreliggende opplysninger til grunn at kanselleringen
skyldtes streik blant pilotene. Dette er å anse som en ekstraordinær omstendighet. Det
har i denne sammenheng ingen betydning at streiken hadde pågått noen dager forut for
flygningen.

Lufthansa pliktet i den foreliggende situasjon å tilby omruting snarest mulig på tilsvarende
transportvilkår til bestemmelsesstedet. Det ligger i sakens natur at det er usikkert hvor lenge
en streik vil vare. Nemnda er av den oppfatning at det ikke kunne forventes at Lufthansa forut
for den avtalte avgangen skulle ha skaffet billetter med andre selskap.

Lufthansa tilbød den 31. mars 2014 ombooking til 8. april 2014. Dette var ikke akseptabelt for
klager, og hun bestilte billetter til 1. april 2014 med Icelandair.

Nemnda er etter en samlet vurdering av den oppfatning at Lufthansa ikke kan bebreides for
ikke å ha tilbudt billetter på tidligere avganger med eget eller andre selskap.

Kanselleringen samt Lufthansas håndtering av denne gir etter dette ikke rett til erstatning av
det tap klager ble påført.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.