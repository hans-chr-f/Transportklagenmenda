Vedtak i Transportklagenemnda - Fly

Sammendrag

Krav om erstatning for utgift til ny billett.

Dato
31.10.2016

Saksnummer
2016-00107

Tjenesteytere
Supersaver

Klager har i det vesentlige anført

Klager hadde bestilt reise for sin sønn fra Stavanger til Evenes via Oslo den 15. desember
2015, med retur fra Evenes til Stavanger via Oslo den 5. januar 2016.

Klager avbestilte senere utreisen per telefon med Supersaver. Hun presiserte samtidig at
returreisen den 5. januar ikke skulle kanselleres. Supersaver sa ikke noe om at dette ikke
var mulig. Klager fikk tilsendt en bekreftelse på endringen fra Supersaver.

Da returbilletten skulle benyttes, viste det seg at den var kansellert. Dette resulterte i at
klager måtte kjøpe ny returbillett.

Klager krever at Supersaver erstatter utgiften til ny flybillett. 

Tjenesteyterne har i det vesentlige anført
Supersaver.no har i det vesentlige anført:

Klager hadde bestilt en gjennomgående tur – og returbillett fra Stavanger til Harstad-
Narvik med avreise den 15. desember og retur 5. januar. 

Ved kontakt med kundeservice den 7. desember ønsket klager å avbestille sønnens
utreise. Supersaver informerte klager om flyselskapets regler for avbestilling. Ved hver
avbestilling følger Supersaver en sjekkliste for å unngå misforståelser. Det ble deretter
sendt ut en mail som bekreftet at avbestillingen av hele reisen var gjennomført. 

Supersaver kan aldri avbestille en strekning eller deler av billetten på en gjennomgående
reise, noe det blir informert om i reisevilkårene.  

Videre følger det av reisevilkårene at man som passasjer er ansvarlig for å kontrollere
sine flytider innen avreise. Hadde klager gjort dette ville det vært klart at reisen i sin
helhet var avbestilt.

Supersaver kan på grunnlag av overnevnte ikke imøtekomme klagers krav om erstatning
av utgiften til ny returbillett.

Nemnda bemerker

Nemnda legger på bakgrunn av klagers opplysninger samt Supersavers brev til nemnda
av 28. april 2016 til grunn at klager kontaktet Supersaver for å avbestille utreisen. 

Det står påstand mot påstand om Supersaver opplyste at det ikke var mulig å avbestille
kun utreisen. Supersaver sendte etter henvendelsen ut en epost der de bekreftet at
reisen var avbestilt.

Det har etter nemndas oppfatning formodningen mot seg at klager har villet avbestille
både ut- og hjemreisen. Nemnda viser til henvendelsen til Supersaver om å avbestille
utreisen, og til at klagers sønn møtte opp til returreisen. Nemnda finner det i denne
sammenhengen lite trolig at klager skulle ha forstått og akseptert at også returreisen ble
avbestilt. Sett med klagers øyne var eposten en bekreftelse på den avbestillingen som
var skjedd: avbestilling av utreisen.

Nemnda ser ikke bort fra at Supersaver kan ha misforstått dette, men kan ikke se at
klager kan lastes for dette. 

Nemnda er av den oppfatning at Supersaver bør erstatte klagers utgifter til nye billetter
til returreisen.

Nemnda bemerker avslutningsvis at klagers sønn hadde en gjennomgående tur/retur
billett med Norwegian. Dersom denne billetten var kjøpt direkte av Norwegian, kunne
sønnen ha benyttet hele billetten eller kun deler av billetten. Han ville imidlertid ikke hatt
rett til refusjon av ubenyttede billetter ut over flyskatter/-avgifter til det offentlige.

Vedtak

Transportklagenemnda-fly anbefaler at Supersaver erstatter klagers utgifter til nye
billetter til returreisen.