Vedtak i Transportklagenemnda - Fly

Sammendrag

Krav om erstatning for en dags tapt ferie grunnet ruteendring.

Dato
14.05.2019

Saksnummer
2018-01907

Tjenesteytere
Turkish Airlines

Klager har i det vesentlige anført

Klager hadde bestilt en reise for tre personer fra Istanbul til Batman i Tyrkia den 19. juni
2018 kl 12.40 med ankomst kl 14.25 med flight TK7370.  

Den 7. april ble klager informert om at avgangstiden var endret til kl 06.45. Det var ikke
var mulig for klager å fly på dette tidspunktet, og han fikk nytt tilbud om å fly fra en
annen flyplass i Istanbul med avgang kl 12.40. Da denne flyplassen ligger på den andre
siden av byen ville klager bli sittende i bilkø i flere timer, så han avslo. Klager mottok
så tilbud om full refusjon, noe han heller ikke ville akseptere, da dette ville bety at han
måtte kjøpe nye og mye dyrere billetter. 

Klager måtte til slutt aksepterte ombooking dagen etter, da flyselskapet ikke gav ham
annet valg. Han og reisefølget ankom endelig bestemmelsessted ett døgn forsinket. 

Klager stiller seg kritisk til denne hendelsen. Han betalte ekstra for å fly på akkurat denne
flyvningen kl 12.40 den 19. juni. Ved bestilling så han at avgang tidlig om morgenen var
mye billigere. Han mener derfor at Türkish Airlines bør refundere deler av billettprisen
for at han likevel ikke fikk fly på ønsket avgang. 

Klager krever kompensasjon for å reise én dag senere, eller delvis refusjon av
billettprisen.

Det vises for øvrig til klagers brev.

Tjenesteyterne har i det vesentlige anført
Ruteendringer oppstår fra tid til annen. Klager ble informert om ruteendringen i april,
og han mottok tilbud om ombooking eller full refusjon. Klager aksepterte ombooking til
dagen etter.

Türkish Airlines kan ikke se å ha gjort noe galt i denne saken og kan ikke imøtekomme
klagers krav. 

Det vises for øvrig til Türkish Airlines brev.

Nemnda bemerker

En ruteendring innebærer kansellering av en avtalt flygning. Kansellering gir rett til
erstatning etter EU-forordning 261/2004 artikkel 5, jf. artikkel 7, med mindre flyselskapet
har informert om endringen minst to uker før planlagt avgangstid. 

Ved kansellering har passasjerene valget mellom refusjon av hele billettprisen eller
omruting snarest mulig, på tilsvarende transportvilkår.

Flyselskapet Türkish Airlines informerte klager om ruteendring på TK7370 i april
2018 som var mer enn to uker før avreise. Kanselleringen gir følgelig ingen rett til
standarderstatning. Dette er heller ikke krevet. 

Forordningen er imidlertid ikke til hinder for ansvar på annet grunnlag, jf. forordningen
artikkel 12. 

Klager mener han har krav på enten delvis refusjon av flybilletten, eller kompensasjon
for å reise én dag senere. Et slikt krav er ikke dekningsmessig i henhold til EU-forordning
261/2004. 

Klager ble informert om ruteendringen innen fristen, og han aksepterte denne. Nemnda
kan ikke se at han har krav på erstatning.

Vedtak

Transportklagenemnda - fly finner ikke å kunne anbefale at klager gis medhold.