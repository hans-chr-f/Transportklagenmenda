Vedtak i Pakkereisenemnda

Sammendrag

Saken gjelder støy, Madeira.

Dato
..

Saksnummer
95/13P

Tjenesteyter
Solia AS

Sakens dokumenter ble lagt frem.

Klager: X

Turarrangør: Solia AS

Reisemål: Madeira

Antall reisende: 2

Reisens pris: 16.080,-

Tidsrom: 110213 - 180213

Saken gjelder:

Saken gjelder støy, Madeira.

Klager anfører at Solia har feilinformert om hotellet. På nettsiden står det om flott
utsikt mot sjøen, direkte tilgang til stranden og «fine arealer for deg som vil sitte i fred
og ro og lese» og videre «et meget godt alternativ for voksne som vil ha ro og orden på
ferien». Slik var ikke virkeligheten. I den perioden klager var der i februar var bygging
av et gigantisk molo- og havneanlegg i full gang rett utenfor hotellet.

Arbeidet hadde pågått siden oktober 2012 og ville fortsette til 2014. De holdt på fra kl.0800
til kl.1800 seks dager i uken. I motsetning til Solia hadde hotellet selv informert sine gjester
allerede i oktober 2012. Og Solias kontor i Stockholm informerte gjester om problemet og
anbefalte annet hotell. At klager ikke kontaktet Solia på stedet skyldtes at de begge fikk diare
og oppkast andre kvelden de var på hotellet. Det varte frem til fredag og de var ikke fullt
restituert før søndag.

Da var det liten vits i å bytte hotell. Det foreligger enten bevisst feilinformasjon fra Solia eller
så har de vært uvitende - hvilket ikke er mindre alvorlig.

Klager ber om tilbakebetaling av kr.10.000,-.

Solia anfører at byggestøyen hittil ikke har vært av stort omfang og har ikke blitt
opplevd som noe problem. Nå har byggearbeidene tiltatt og Solia informerer derfor
gjestene om det. Klager tok ikke opp støyproblemet med Solias representanter.

De var en gang i kontakt med hotellet for å få bytte til rom med bedre utsikt.

Hadde Solias guider blitt kontaktet, ville klager fått tilbud om å flytte til annet hotell som da
var tilgjengelig. Når Solia ikke ble kontaktet slik at de kunne avhjelpe problemet, er det ikke
grunnlag for kompensasjon.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen,
jf. pakkereiseloven § 6-1. Mangler kan gi grunnlag for prisavslag med mindre de avhjelpes
innen rimelig tid. For at turarrangør skal kunne benytte seg av sin rett til å avhjelpe, er det en
forutsetning at gjesten melder fra om problemet så snart som mulig og på stedet. Med den
forskjell mellom hotellomtalen og virkeligheten som foreligger her, er det i utgangspunktet
en klar mangel ved reisen i forhold til avtale og forutsetninger. Av Alminnelige vilkår for
pakkereiser, som er en del av Solias reisevilkår, fremgår det imidlertid at den reisende må
gi beskjed om mangler innen rimelig tid og så vidt mulig på stedet - pkt.7.2.c). Det fremgår
videre av pkt.8.2 at reklamasjon senere enn fristen i pkt.7.2.c) normalt vil bety at kundens
eventuelle rettigheter bortfaller. Det heter videre at hvis kunden unnlater å reklamere til
Arrangørens representant slik at retting av mangel kan skje, mister hun retten til ytterligere
krav. Disse bestemmelser har Solia orientert om i katalog og på nettsidene. Informasjon om
når og hvor Solias representanter var å treffe, ble gitt i informasjonspermen på hotellet og i
velkomstmaterialet kunden fikk ved ankomst. Nemnda kan ikke se at diare og oppkast kan
ha forhindret klager i å ta kontakt. Nemnda legger videre til grunn at hvis forholdet hadde
blitt tatt opp på stedet, ville situasjonen ha blitt avhjulpet ved at alternativt hotell hadde blitt
tilbudt. Nemndas konklusjon er derfor at til tross for Solias åpenbart mangelfulle informasjon,
er det ikke avtalemessig grunnlag for prisavslag. Det bør ikke være til hinder for at Solia på
annet grunnlag gir et «plaster på såret».

Vedtak:

Reklamasjonsnemnda for pakkereiser kan ikke anbefale at det gis prisavslag.

Vedtaket var enstemmig.