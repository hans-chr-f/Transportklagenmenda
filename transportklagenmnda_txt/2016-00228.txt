Vedtak i Transportklagenemnda - Fly

Sammendrag

Krav om refusjon av utgift til ny billett for hjemreise.

Dato
19.12.2016

Saksnummer
2016-00228

Tjenesteytere
Pegasus Airlines
Supersaver

Klager har i det vesentlige anført

Klager skulle reist fra Antalya til Oslo via Istanbul den 24. januar 2016 kl.19:10.

Flyvningen fra Istanbul til Oslo ble kansellert, og klager fikk tilbud om hotellopphold frem
til ny avreise til Oslo, den 27. januar. Grunnet avtaler i Norge ble klager nødt til å reise
hjem tidligere, og bestilte derfor reise med Turkish Airlines den 25. januar. 

Klager kansellerte i en mail den 26. januar, den re-bookede reisen med Pegasus Airlines
med avgang den 27. januar fra Istanbul til Oslo. 

Den tidligere flyvningen med Turkish Airlines kostet mer enn den opprinnelige billetten,
samt det påløp kostnader for taxi til flyplassen. 

Klager krever refusjon av ny flybillett pålydende NOK 1 485. Klager har kjøpt den
opprinnelige billetten gjennom Supersvarer. Han mener derfor at Supersaver er
ansvarlig for å ordne med refusjon.

Tjenesteyterne har i det vesentlige anført
Supersaver.no har i det vesentlige anført:

Klager booket en tur-retur reise fra Oslo til Antalya med Norwegian og Pegasus med
avreise den 16. januar og retur 24. januar- Bestillingen ble gjort på Supersavers
hjemmeside den 15. desember 2015.

Supersaver informerer i sine reisevilkår om at de er formidlere av flybillettene, og kan
ikke holdes ansvarlig for flyselskapenes tidstabellendringer. Se utdrag av reisevilkår.

Supersaver har konferert med Pegasus som opplyste om at flyvningen fra Antalya til
Istanbul var 172 minutter forsinket. Klager rakk derfor ikke videre flyvning til Oslo, og ble
da ombooket til avgang den 27. januar. 

Supersaver kommer til å søke Pegasus om å få tilbakebetalt billetten Istanbul – Oslo. Om
selskapet får tilbake penger så vil de selvsagt betale disse til klager.

Supersaver er kun en formidler av flybilletter og dermed ikke ansvarlig for flyselskapenes
tidtabellsendringer. 

Pegasus Airlines har i det vesentlige anført:

Flyvningen denne dagen ble forsinket grunnet operasjonelle sikkerhetsgrunner og «air
traffic control», noe som medførte at flyselskapet hadde problemer med å planlegge
selskapets drift gjennom dagen. 

I dette tilfellet ble de rammede passasjerene tilbudt hjelp så langt det var mulig, og
selskapet kan ikke tilby kompensasjon da dette tilfellet er tale om en ekstraordinær
omstendighet.

I henhold til kravet er klager berettiget til å få refundert den delen av billetten som ikke
ble benyttet. Klager bes kontakte selskapets kundeservicesenter.

Nemnda bemerker

Nemnda legger på bakgrunn av de foreliggende opplysninger til grunn at klagers
returreise fra Antalya til Istanbul, PC 4149, med Pegasus Airlines ble forsinket slik at
klager ikke rakk sin videreforbindelse med Pegasus Airlines, PC 717, fra Istanbul til Oslo
2. januar 2016. Klager ble omrutet til flygning med Pegasus Airlines 27. januar. 

Klager måtte være i Oslo tidligere og bestilt ny billett med Turkish Airlines. Han avbestilte
returbilletten med Pegasus Airlines. Den nye billetten kostet 1 485 kroner. Klager fikk
videre noen utgifter til transport til ny flyplass i Istanbul. Klager krever refundert utgifter
til ny flybillett.

Klager har kjøpt de opprinnelige billettene gjennom Supersaver. Supersaver er en
formidler av flybilletter. De er ikke ansvarlige for avviklingen av selve flygningen og har
heller ikke noe ansvar dersom flygningen blir forsinket, kansellert mv. Nemnda er følgelig
av den oppfatning at Supersaver ikke er ansvarlig for de ekstrautgifter klager ble påført,
og finner således ikke å kunne anbefale at klager gis medhold i sitt krav mot Supersaver.

Ved kjøp av billetter gjennom et reisebyrå/formidler går som oftest kommunikasjonen
mellom passasjer og flyselskapet gjennom reisebyrået/formidleren. I den utstrekning
flyselskapet aksepterer at krav rettes direkte mot dem, vil dette normalt være det
gunstigste for passasjeren da formidler/reisebyrå ofte vil kreve et behandlingsgebyr for å
videreformidle kravet. 

Nemnda forstår det slik at klager har vært i kontakt med Pegasus Airlines som har
sagt seg villig til å refundere billetten med Pegasus Airlines fra Istanbul til Oslo. Klager
har imidlertid krevet refusjon utgifter til ny billett med Turkish Airlines fra Istanbul til
Oslo da denne kostet mer enn billetten med Pegasus Airlines. Selv om kanselleringen
skyldtes værforholdene, og Pegasus Airlines således i utgangspunktet ikke er ansvarlig
for tap som skyldtes kanselleringen, pliktet de å treffe rimelige tiltak for å unngå skaden,
jf. Montrealkonvensjonen artikkel 19. Dersom de ikke godtgjør at de har truffet slike
rimelige tiltak, er de ansvarlig for tapet passasjeren blir påført. Det var i dette tilfelle
ledige billetter med Turkish Airlines to dager tidligere enn det tilbudte alternativ med
Pegasus Airlines. Omruting med dette selskap ville begrense forsinkelsen og dermed
klagers tap. Det ville sannsynligvis også vært rimeligere for Pegasus Airlines da de ellers
måtte dekke utgifter til hotell og mat i to dager. Pegasus Airlines har ikke gitt noen
forklaring på hvorfor man ikke tilbød omruting med Turkish Airlines.  Nemnda anbefaler
at Pegasus Airlines erstatter klagers utgifter til billetter med Turkish Airlines. Dersom
billetten med Pegasus Airlines er refundert, kommer denne til fradrag.

Vedtak

Transportklagenemnda-fly finner ikke å kunne anbefale at klager gis medhold i sitt krav
mot Supersaver.

Nemnda anbefaler at Pegasus Airlines betaler NOK 1 485 til klager.