Vedtak i Transportklagenemnda - Fly

Sammendrag

Krav om refusjon av flybilletter som følge av kansellert reise. Covid-19.

Dato
01.12.2020

Saksnummer
2020-01984

Tjenesteytere
Bravofly
Vueling Airlines
SAS

Klager har i det vesentlige anført

Klager skulle sammen med sin familie reise med VY8539 fra Oslo til Barcelona den 20.
juni 2020. Returreise var den 29. juni 2020 med SK4686. Reisen var bestilt gjennom
Bravofly. 

Vueling kansellerte utgående fly flere uker før avgang. Ettersom reisen var kjøpt som en
gjennomgående reise, anfører klager at Bravofly burde kansellert returreisen som en
følge av dette. Klager kontaktet Bravofly flere ganger per telefon og fikk bekreftet at de
ville kansellere reisen, uten at dette faktisk ble gjort. Bravofly lovet også å sende e-post
om at reisen var kansellert, uten at dette ble gjort. Klager kontaktet SAS i forbindelse
med returreisen, men klager ble henvist til Bravofly. Klager antar at grunnen til at
Bravofly ikke kansellerte flyvningen til tross for at de lovet det, var at de spekulerte i at
klager ved no-show ville miste klageadgangen. Ettersom returen ble kansellert av SAS,
ble klager ombooket til en annen flyvning, selv om utreise ikke hadde funnet sted. 

Bravofly lovet flere ganger å ordne opp i dette over telefon, men det ble ikke fulgt opp.
Konsekvensen av dette var at retur fra Barcelona ikke ble kansellert før oktober, da
klager mottok en formell kansellering.

Klager krever refusjon av flybilletter pålydende NOK 9 216.

Tjenesteyterne har i det vesentlige anført
Bravofly har ikke inngitt tilsvar i saken.

Vueling har i sitt tilsvar vist til at de har refundert beløpet til samme betalingsmetode
som kjøpet ble gjennomført med. Videre har de informert om at refusjonen vil ta opptil
syv dager.

SAS har i sitt tilsvar vist til at klager må kontakte reisebyrået som eier bestillingen for å få
SAS-billetten refundert. De har opplyst om at Bravofly må sende en refusjonsforespørsel
til SAS, som må godkjenne og returnere denne. SAS påpeker at klager deretter vil få
refusjonen fra reisebyrået.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7. 

I denne saken er det ikke fremmet krav om standarderstatning. Nemnda legger uansett
til grunn at kanselleringen skyldtes covid-19, som nemnda anser som en ekstraordinær
omstendighet utenfor flyselskapenes kontroll. Nemnda kan derfor ikke se at det er
grunnlag for standarderstatning i dette tilfellet.

Klager krever refusjon av billetten, noe han har krav på ved kansellering i henhold til EU-
forordning 261/2004 artikkel 8 nummer 1 dersom han velger dette fremfor omruting.
Refusjonen skal i henhold til artikkel 8 nummer 1 bokstav a utbetales innen syv dager. I
dette tilfellet har flyselskapene vist til at klager må kontakte reisebyrået for å få refundert
billettene.

Det følger av EU-forordning 261/2004 at ved kansellering er det det transporterende
luftfartsselskapet som skal tilby omruting eller refusjon. Det er de transporterende
flyselskapene som er ansvarssubjekter etter forordningen. 

Nemnda mener derfor at det er Vueling og SAS som må refundere klagers billettutgifter.

Dette forhindrer ikke SAS og Vueling fra å kreve regress fra Bravofly dersom de mener at
de er berettiget til det. 

Nemnda anbefaler at klager gis medhold. 

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda - Fly anbefaler at SAS og Vueling refunderer klagers billetter.