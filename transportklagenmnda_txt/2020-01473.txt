Vedtak i Transportklagenemnda - Fly

Sammendrag

Krav om erstatning/refusjon etter EU-forordning 261/2004.

Dato
18.01.2021

Saksnummer
2020-01473

Tjenesteytere
TAP Air Portugal

Klager har i det vesentlige anført

Klager med reisefølge (til sammen to personer) skulle fly fra Oslo til Rio De Janeiro via
Lisboa den 6. april 2020 med TAP Air Portugal sine flyvninger TP763 og TP75. Billettene
kostet totalt 12970 NOK. 

Den 26. mars 2020 ble klager informert om at flyet var blitt kansellert.  Klager har
fremsatt krav om erstatning i henhold til EU-forordning 261/2004. Klager ønsker refusjon
av billettene og ikke voucher, da han ikke vil få muligheten til å benytte denne.

Tjenesteyterne har i det vesentlige anført
TAP Air Portugal har ikke fremmet tilsvar til Transportklagenemnda.

Nemnda bemerker

Flyselskapet har tross oppfordring ikke avgitt uttalelse til nemnda. Nemnda treffer
da vedtak basert på opplysningene som er fremkommet tidligere i saken, jf.
transportklagenemndforskriften § 5-3 tredje ledd.

Kansellering gir passasjeren rett til standarderstatning med mindre flyselskapet godtgjør
at den skyldtes ekstraordinære omstendigheter som ikke kunne vært unngått selv om
alle rimelige tiltak var truffet, jf. EU-forordning 261/2004 artiklene 5 og 7. Dette tar
nemnda opp av eget initiativ, og flyselskapet er informert om det. 

TAP Air Portugal har ikke fremmet tilsvar til nemnda og redegjort for årsaken til
kanselleringen. Nemnda kan heller ikke se at TAP Air Portugal har oppgitt noe om
årsaken til kanselleringen i korrespondanse direkte med klager heller. Nemnda kan
da ikke legge til grunn at TAP Air Portugal har godtgjort at kanselleringen skyldes
en ekstraordinær omstendighet som fritar fra standarderstatning. I medhold av EU-
forordning 261/2004 artikkel 7 plikter TAP Air Portugal å utbetale standarderstatning
med 600 Euro per reisende, til sammen 1 200 Euro. 

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf. EU-
forordning 261/2004 artikkel 8. I denne saken har klager valgt refusjon. Flyselskapet
kan tilby voucher, men dette er frivillig for klager å velge. Klager kan i henhold til EU-
forordningen kreve beløpet utbetalt i penger. Det anbefales med dette at TAP Air
Portugal overfører beløpet for billettene til klager.

Vedtak

Transportklagenemnda - fly anbefaler at TAP Air Portugal refunderer klagers billetter og
betaler standarderstatning med 1 200 Euro.