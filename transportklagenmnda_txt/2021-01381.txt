Vedtak i Transportklagenemnda - Fly

Sammendrag

Krav om erstatning av koffert og forsvunnet veske som var i den ødelagte kofferten.

Dato
28.02.2022

Saksnummer
2021-01381

Tjenesteytere
Norwegian Air Shuttle

Klager har i det vesentlige anført

Klager (til sammen fire personer) reiste fra Alicante til Oslo den 3. august 2021 med
DY1792. Ved ankomst Gardermoen så de at kofferten var ødelagt og halvveis åpen.
Det viste seg at en liten veske med toalettsaker for to personer var borte. Kofferten
ble ikke vist på Gardermoen da tiden ikke strakk til. Klager hadde ca. en time på seg
på flyplassen da de skulle videre til Stavanger. I tiden mellom disse flyene måtte klager
rekke sikkerhetskøen som ville ta lang tid samt at sønn og kone måtte avgi korona-
test. Klager hadde ingen mulighet til å reise tilbake til Oslo for å vise frem skaden på
lufthavnen da han bor i Hafrsfjord. 

Klager krever erstattet kofferten på kr. 2500 og kr. 3000 for innholdet i toalettvesken.
Totalt krav er på kr. 5500.

Tjenesteyterne har i det vesentlige anført
Norwegian Air Shuttle har ikke inngitt tilsvar til nemnda.

Til klager har selskapet i det vesentlige anført:
Det er viktig å sjekke innsjekket bagasje etter reisen for umiddelbart å kunne rapportere
skaden før man forlater flyplassen. Norwegian har representanter tilgjengelig i
ankomsthallen som hjelper våre kunder som har opplevd avvik på reisen. Det er mulig
å melde skade inntil syv dager etter at bagasjen er mottatt. Norwegian understreker at i
tilfeller hvor skaden ikke er meld umiddelbart ved ankomst, er det passasjeren som må
bevise at skaden er oppstått mens bagasjen var i flyselskapets varetekt. 

Flyselskapets ansvar for skadet bagasje er begrenset i henhold til gjeldende lovgivning og
generelle transportbetingelser. For at flyselskapet skal ta ansvar for skade på innsjekket
bagasje, må skaden meldes umiddelbart ved avlevering av bagasje og før flyplassen
forlates. Norwegian beklager at vi ikke kan godkjenne erstatningskrav på grunn av dette
og ber om forståelse.

Nemnda bemerker

Klager hevder hans koffert ble skadet mens den var i flyselskapets varetekt.  

I henhold til Luftfartsloven § 10-26 og Montrealkonvensjonens artikkel 31 må innsjekket
reisegods som blir utlevert uten at den rettmessige mottaker klager, antas å være i den
samme forfatning som ved innlevering av reisegodset.  

Passasjeren kan klage til flyselskapet innen 7 dager, men da er det passasjeren som har
bevisbyrden. 

Klager har anført at han oppdaget skaden og at toalettmappen var borte ved henting av
bagasjen i ankomsthallen ved mellomlanding på Gardermoen. Klager mener at tiden ikke
strakk til mellom flyavgangene. 

Flertallet (lederen og bransjerepresentantene) legger vekt på at klager verken meldte
skaden ved mellomlandingen, eller ved endelig ankomst i Stavanger. Flertallet har også
lagt vekt på at skaden er en typisk skade man ser ved overpakking, og at kofferten ser ut
til å være godt brukt, Flertallet mener derfor at Norwegian Air Shuttle ikke er ansvarlig
etter luftfartsloven § 10-19, 1 ledd. 

Mindretallet, forbrukerrepresentantene, viser til at begrunnelsen for avslag fra
selskapets side er at skaden ikke ble meldt og registrert umiddelbart etter ankomst
på Oslo lufthavn Gardermoen. Mindretallet forstår det slik at de av den grunn ikke
kan imøtekomme kravet, grunnet usikkerhet om skaden har oppstått etter bagasjen
var i selskapets varetekt. Mindretallet kan ikke se at selskapet har påberopt seg
at skadens art i seg selv er et grunnlag for å utelukke ansvar. Ut fra den fremlagte
bildedokumentasjonen, legger mindretallet til grunn at denne ble sikret på flyplassen
umiddelbart etter ankomst. Det er dermed etter mindretallets syn tilstrekkelig
sannsynliggjort at skaden oppstod mens bagasjen var i selskapets varetekt. Mindretallet
er derfor av den oppfatning at selskapet er ansvarlig etter luftfartsloven § 10-19, 1. ledd,
og at klageren har rett til erstatning for det økonomiske tap skaden medførte.

Nemnda konkludert deretter i tråd med flertallets oppfatning, og kan ikke anbefale at
klager gis medhold.

Vedtak

Transportklagenemnda anbefaler at klager ikke gis medhold.