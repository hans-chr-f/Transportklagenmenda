Vedtak i Transportklagenemnda
- Kollektivreiser

Sammendrag

Forsinkelse - refusjon av merutgifter

Dato
08.05.2020

Saksnummer
2020-00271

Tjenesteytere
Møre og Romsdal fylkeskommune

Klager har i det vesentlige anført

Klager skulle reise med bussen fra holdeplass Digerneset den 9. desember 2020 kl.
14:37, men bussen unnlot å stoppe slik at klager ikke fikk reist. Klager anfører at rute
681 Fram Ekspress Ålesund-Vestnes-Åndalsnes har etablert stoppsignal for bussen på
bussholdeplassen. Passasjerer må utløse signalet for at bussen skal svinge av riksveien
og stoppe ved holdeplassen. 

Klager forklarer at han har reist med bussen gjentatte ganger fra Digerneset og er kjent
med systemet. Han anfører at det er første gangen han har opplevd at bussen ikke
har stoppet på signal. Klager forklarer at man er helt avhengig av at dette fungerer
slik det skal, da det ikke finnes noen sikkerhetstiltak som fanger opp eventuell svikt.
Videre forklarer klager at Digerneset er det største trafikknutepunktet på den aktuelle
ruten bortsett fra Moa og endeholdeplassene, samt at ingen andre holdeplasser har
tilsvarende stoppsignal, selv om flere holdeplasser krever avkjøring fra riksveien. Klager
anfører at det ikke er oppgitt i rutetabellen eller annen aktuell informasjon at bussen kun
stopper på signal. 

Klager forklarer at han møtte opp i god tid den 9. desember 2019 for bussavgangen
kl. 14:37 og så at lyset for stoppsignal allerede var tent av en annen passasjer. Videre
forklarer klager at bussen til Molde kom til avtalt tid. Etter dette trykket klager jevnlig
på stoppsignalet, men det kom ingen buss. Klager anfører at han kl. 15:04 ringte til
Fram sitt kundesenter hvorpå han fikk fortalt at bussen trolig hadde passert. I løpet av
telefonsamtalen kom det imidlertid en buss til holdeplassen, men dette viste seg å være
bussen til Ålesund. Klager forklarer at sjåføren i denne bussen fortalte at han hadde møtt
bussen mot Åndalsnes for en stund siden. 

Klager forklarer at dette er den eneste ekspressruten som korresponderer med toget på
Åndalsnes og det ikke er mulig å ta en senere buss for å rekke toget på Åndalsnes. Videre
forklarer klager at hans planlagte retur til Lillehammer derfor måtte utsettes til neste dag
da bussavgangen han ventet på var den siste bussavgangen, som korresponderte med
den siste togavgangen den dagen. Reisetiden fra Digerneset til Åndalsnes med buss er
ca. 1,5 timer. 

Klager krever at busselskapet dekker følgende merutgifter på grunn av en dags forsinket
retur til Lillehammer: 
Togbillett minipris - 349 kr
Nattillegg etter statens satser - 435 kr 
Diett over 12 timer etter statens satser - 570 kr
Totalt: 1354 kr. 

Klager har ingen formening om grunnen til at den aktuelle bussen ikke stoppet enten
skyldes menneskelig eller teknisk svikt hos busselskapet. Klager anfører at han er helt
uskyldig i dette og mener dette er busselskapets ansvar. 

Klager krever sine merutgifter dekket og har anmodet busselskapet om at løsningen med
stoppsignal avvikles.

Tjenesteyterne har i det vesentlige anført
Møre og Romsdal fylkeskommune har, til tross for purring fra sekretariatet, ikke kommet
med uttalelse i saken ut over svaret til klager.

Nemnda bemerker

Klagen gjelder krav om refusjon for utgifter da buss til Åndalsnes ikke kom, til tross
for at klager hadde trykket på stoppknappen på holdeplassen. Dette gjorde at klager
måtte vente til dagen etter med å reise til Lillehammer, og han krever dekket følgende
merutgifter: 
Togbillett minipris - 349 kr
Nattillegg etter statens satser - 435 kr 
Diett over 12 timer etter statens satser - 570 kr
Totalt: 1354 kr. 

Nemnda finner ikke grunn til å ta stilling til om hva som var grunnen til at bussen ikke
kom, da de uansett ikke anses å være grunnlag for refusjon. 

Etter resiegarantien dekkes kostnader til annet rutetilbud, drosje eller egen bil.
Kostnader til overnatting kan dekkes, dersom dette er avtalt med selskapet på forhånd.
Den reelle utgiften klager synes å ha hatt, er togbillett til Lillehammer som måtte kjøpes
på nytt. Dette dekkes imidlertid ikke av reisegarantien. De øvrige utgiftene er heller ikke
reelle utgifter klager har hatt.

Saken er behandlet med én forbrukerrepresentant i medhold av
transportklagenemndforskriften §5-5 (5).

Vedtak

Transportklagenemnda for kollektivtransport finner ikke å kunne anbefale at klager gis
medhold.