Vedtak i Transportklagenemnda - Fly

Sammendrag

Krav om erstatning for savnet bagasje.

Dato
06.11.2018

Saksnummer
2017-02963

Tjenesteytere
Pegasus Airlines

Klager har i det vesentlige anført

Klager reiste fra Sulaymaniyah til Oslo via Istanbul den 28. mai 2017. Klager rakk ikke sin
videreforbindelse, og måtte kjøpe ny billett fra Istanbul til Oslo. Han ankom Gardermoen
den 31. mai. Årsaken til at han ikke rakk videreforbindelsen var i følge klager hans egen
feil. 

Ved ankomst Gardermoen oppdaget klager at en av hans kofferter ikke var ankommet.
Kofferten inneholdt ipad, canon kamera, iphone lader og klær. Samlet verdi av innholdet
i baggen er USD 1 000. Klager har til nå mottatt USD 234.

Klager krever det resterende beløp utbetalt.

Tjenesteyterne har i det vesentlige anført
Pegasus Airlines har ikke avgitt uttalelse til nemnda. Til klager har selskapet i det
vesentlige anført:

Pegasus Airlines beklager at klagers bagasje gikk tapt. Dessverre erstatter ikke
flyselskapet skjøre eller verdifulle gjenstander som er sendt i innsjekket bagasje.

Pegasus Airlines ønsker å utbetale USD 234 i erstatning.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken,  jf. transportklagenemndforskriften § 5-3 tredje ledd.

Klagen er forelagt Pegasus Airlines ved nemndas e-post av 30. januar 2018 med frist til
13. mars 2018 for eventuelle bemerkninger. I e-posten opplyses det bl.a. om at saken vil
bli forelagt nemnda selv om flyselskapet ikke avgir uttalelse.     

Pegasus Airlines har ikke avgitt uttalelse til nemnda. Nemndas avgjørelse treffes på
bakgrunn av de foreliggende opplysninger.

Når det gjelder nemndas kompetanse bemerkes at saker som gjelder bagasje behandles
etter luftfartsloven, og reise kjøpt i Norge av norsk borger, men som starter/slutter
utenlands, skal etter retningslinjene for nemnda da behandles.

Pegasus Airlines har opplyst til klager at verdifulle gjenstander ikke bør sendes
i innsjekket bagasje. Nemnda er av den oppfatning at dette er regelen hos de
fleste flyselskaper. I dette tilfellet gikk imidlertid bagasjen til klager tapt. Etter
Montrealkonvensjonen artikkel 19 jf. artikkel 17-3. ledd, er flyselskapet i et tilfelle som
dette ansvarlig for det oppståtte tapet med inntil SDR 1131. Klager har krevet erstatning
med USD 1 000. Klager har til nå mottatt USD 234.

Nemnda anbefaler at klager gis medhold.

Vedtak

Transportklagenemnda-fly anbefaler at klager gis medhold og mottar en erstatning på
USD 766.