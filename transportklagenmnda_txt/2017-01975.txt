Vedtak i Transportklagenemnda - Fly

Sammendrag

Krav om beklagelse, dekning av flybillett og erstatning
ved nektet ombordstigning av sikkerhetsmessige hensyn.

Dato
23.05.2018

Saksnummer
2017-01975

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY310 fra Oslo lufthavn (OSL) til Kirkenes
(KKN) 2. august 2017 kl. 09.20. Med seg hadde hun sine tre barn på 10, 13 og 15 år.
Reisefølget møtte opp i god tid før ombordstigning, gikk om bord og fant plassene sine.
Klager hjalp et par medpassasjer med å plassere bagasje i hattehyllene. Det kom flere
passasjerer om bord, og klager fikk beskjed fra en i kabinbesetningen om at hun stoppet
all trafikk og var årsaken til at flyet kom sent av gårde. Klager påpekte at hun kun slapp
inn andre passasjerer i seteraden, og ba ham henvende seg på en ordentlig måte. Den
Norwegian-ansatte svarte at det gikk for sakte, og at han fikk kjeft at de "der fremme"
for at det tok så lang tid med ombordstigning. Den ansatte beklaget oppførselen sin,
og klager satte seg ned. Etter denne hendelsen hadde ikke klager mer kontakt med
flyverten, og kabinsjefen var ikke til stede i situasjonen. 

Ut av intet kom kabinsjefen og beskyldte lager for å skape en farlig situasjon om bord.
Kabinsjefen opptrådte truende, aggressivt og påståelig. Klager anfører at han snakket
til henne som om hun hadde nektet å etterkomme anmodninger og følge instrukser fra
personalet. Klager forsøkte å forklare hva som hadde skjedd, men han ville ikke høre på
henne. Til slutt ba klager kabinsjefen om å la henne være i fred. Denne samtalen fant
sted da flyet kjørte i retning rullebanen, og kabinsjefen gikk til slutt frem for å snakke
med cockpit. 

Etter dette ble klager spurt om hun hadde med innsjekket bagasje, noe hun hadde.
Klager ble etter dette kastet av flyet. Hun anfører at hun aldri har motsatt seg
kabinpersonalets eller kabinsjefens anvisninger, ei heller oppført seg truende eller vært
utagerende. 

Norwegian skriver i sin tilbakemelding at sikkerheten til passasjerer og
besetningsmedlemmer alltid vil komme i første rekke. Klager anfører at kabinsjefens
fremferd viser det motsatte. Han skapte frykt og usikkerhet hos passasjerene som var
vitne til hendelsen. Klagers barn gråt i en time og var tydelig preget av situasjonen. Under
flyturen var det ingen av kabinpersonalet som viste interesse for situasjonen barna var i. 

Klager anfører at barn under tolv år ikke kan reise uten følge av en voksen, og at man
må han kjøpt en spesiell billettype for at dette skal skje (mindreårig uten ledsager, UM).
Klager anfører at Norwegian brøt med sine egne bestemmelser da barna ble med på
flyet til Kirkenes. 

På ovennevnte bakgrunn har klager fremsatt krav om en unnskyldning fra Norwegian,
dekning av flybillett til kroner 2 700, samt erstatning for tort og svie til kroner 20 000.

Tjenesteyterne har i det vesentlige anført
Klager ble nektet befordring med DY310 på grunn av sin oppførsel og sitt utsagn om
at hun ikke ville være villig til å følge sikkerhetsinstrukser om bord. Det er ikke tale
om nektet ombordstigning i EU-forordning 261/2004 sin forstand, men om nektet
ombordstigning som følge av passasjerens oppførsel og mulig sikkerhetsrisiko. 
Det er de ansatte om bord som tar avgjørelsen om en passasjer ikke får lov til å reise. Det
er alltid i flyselskapets interesse å befordre alle passasjerer. I de tilfeller passasjerer blir
nektet ombordstigning er det, som i dette tilfellet, basert på en vurdering vedrørende
sikkerheten til de øvrige passasjerene og besetningen om bord. 

Det fremgår av rapporten fra Norwegians personale at klager allerede motsatte
seg instrukser fra besetningen ved ombordstigning, Dette pågikk over tid under
ombordstigning, og selv etter at flyet ble pushet fra gaten. Da kabinsjefen, etter
forespørsel fra et annet kabinmedlem snakket med klager, var klager frekk, nedlatende
og uvillig til å rette seg etter instrukser. 

Da klager uttrykket at hun ikke ville følge sikkerhetsprosedyrene om bord, basert på
hennes oppfatning av at besetningen var ute av stand til å ivareta sikkerheten, ble
cockpit informert om dette. Det ble derfor tatt en beslutning om at klager ikke kunne
være med på dette flyet. 

Norwegian anfører at et tilfelle av nektet befordring av sikkerhetsmessige hensyn ikke
kan overprøves av nemnda, da det er på det rene at det aldri vil være hensiktsmessig for
flyselskapet å nekte befordring. 

Klager hevder også at situasjonen ble behandlet feil i etterkant, da hennes tre barn reise
med flyet uten henne. Da det ble  bestemt at klager ikke fikk reise, ble hun spurt om
hun ville at barna skulle reise, Denne samtalen foregikk med både kabinpersonale, gate
manager og vektere tilstede. Klager opplyste om at barna kunne reise på egen hånd,
og at de ville bli hentet på flyplassen i Kirkenes. Gate manager snakket med barna som
virket innforstått med situasjonen og godtok å reise alene. 

Klager hevder at Norwegian har brutt sine vilkår ved å la barna reise alene. Vilkår for å
reise alene når man er under tolv år er enten å reise med en over 16 som anses som
voksen, eller som UM (unaccompanied minor). Å reise som UM krever godkjenning av en
foresatt. I dette tilfellet ba klager om at barna skulle få reise, og Norwegian aksepterte
dette. Det er på det rene at en slik avtale ble gjort i denne situasjonen. Kabinbesetningen
tok kontakt med barna flere ganger under reisen, og bekrefter at de tilsynelatende hadde
en god reise til Kirkenes. 

Avslutningsvis påpeker Norwegian at den ansatte som snakket med klager, håndterte
situasjonen og skrev rapporten er en svært erfaren ansatt i Norwegian. Han understreker
i sin rapport at han aldri tidligere har opplevd en situasjon som har medført nektet
befordring. Han understreker at han aldri ønsker at dette skal bli konsekvensen av en
uoverensstemmelse, og at han har god erfaring med å løse problemene om bord slik at
alle passasjerer får være med til planlagt destinasjon. 

Av rapporten fremgår det at han ikke så noen annen utvei enn å nekte ombordstigning,
særlig etter at klager hadde understreket at hun ikke ville etterfølge eventuelle instrukser
fra personalet om bord, da hun anså disse som inkompetente. Det er på det rene at
passasjerer som ikke vil etterkomme sikkerhetsinstrukser kan utgjøre en risiko for
sikkerhet og tryggheten til de andre passasjerene om bord. 

Basert på de ovennevnte forhold, avviser Norwegian klagers krav om erstatning.

Nemnda bemerker

Spørsmålet om hva som rent faktisk skjedde om bord på flyvningen er et bevisspørsmål.
Saken er av en slik art at vedtak ikke kan fattes på forsvarlig vis uten at partene avgir
muntlig forklaring, og saken egner seg derfor ikke for behandling av nemnda. 

Saken avvises derfor, jf. transportklagenemndforskriften § 6-2 bokstav c og d.

Vedtak

Saken avvises.