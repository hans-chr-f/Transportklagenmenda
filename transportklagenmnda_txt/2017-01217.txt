Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
11.09.2018

Saksnummer
2017-01217

Tjenesteytere
Ryanair

Klager har i det vesentlige anført

Klager med reisefølge på tre personer skulle reise fra Oslo Gardermoen til London
Stansted den 17. desember 2016 kl 15.25 med flight FR1397. Avgangen ble mer enn fire
timer forsinket.

Klager krever standarderstatning 250 euro per person i henhold til EU-forordning
261/2004.

Tjenesteyterne har i det vesentlige anført
Ryanair har ikke avgitt uttalelse til nemnda. Til klager har flyselskapet i det vesentlige
anført:

FR1397 ble fire timer og to minutter forsinket grunnet dårlige flyveforhold over store
deler av Storbritannia denne dagen, tåke. Ryanair viser til fremlagt dokumentasjon. 

Hendelsen er ikke kompensasjonsberettiget da årsaken var ekstraordinære
omstendigheter utenfor Ryanairs kontroll. 

Ryanair vil vurdere refusjon av utgifter i ventetiden mot kvitteringer, men kan ikke
imøtekomme klagers krav utover dette.

Nemnda bemerker

Forsinkelse på mer enn tre timer gir passasjeren rett til standarderstatning med mindre
flyselskapet godtgjør at forsinkelsen skyldtes ekstraordinære omstendigheter som ikke
kunne vært unngått selv om alle rimelige tiltak var truffet, jf EU-forordning 261 / 2004
artiklene 5 og 7.

Værforhold som påvirker flytrafikken ved at det ikke er mulig å lande / ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemnda mener at flyselskapet Ryanair har godtgjort at verken forsinkelsen eller de
ekstraordinære omstendighetene kunne vært unngått selv om alle rimelige tiltak var
truffet. Dokumentasjonen flyselskapet har fremlagt til klager viser at FR1397 ble forsinket
som følge av tåke. 

Klager har etter dette ikke rett til standarderstatning.

Vedtak

Transportklagenemnda - fly anbefaler ikke at klager gis medhold.