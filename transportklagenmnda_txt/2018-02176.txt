Vedtak i Transportklagenemnda - Fly

Sammendrag

Krav om refusjon av gebyr grunnet problemer med innsjekk.

Dato
13.06.2019

Saksnummer
2018-02176

Tjenesteytere
Wizz Air

Klager har i det vesentlige anført

Klager med reisefølge på til sammen 4 personer skulle reise fra Gdansk til Trondheim
den 23. juni 2018. Da de skulle sjekke inn via appen fikk de bare feilmeldinger. Det ble
forsøkt både fra datamaskin og mobiltelefon fem ganger. Samme melding kom opp
hvor det fremgikk at innsjekking ikke var mulig. Klager forklarte dette problemet til dem i
skranken på flyplassen, men måtte betale 471 PLN for å få boardingkort. 

Klager krever å få refundert 471 PLN for gebyret de ble pålagt for nye boardingkort.

Tjenesteyterne har i det vesentlige anført
Wizz Air har ikke avgitt uttalelse til klager. Til nemnda har selskapet i det vesentlige
anført:

Wizz har ikke hatt noen problemer med sine nettsider, mobilapp eller elektronisk
innsjekking denne dagen som klager referer til. 

I General Conditions som passasjerene må akseptere før bestilling av billetter, fremgår:

9.7. Med mindre annet er avtalt med oss, og dersom du har valgt å bruke innsjekking
på internett for flygningen, kan du sjekke inn elektronisk fra 48 timer opptil tre timer før
planlagt avgangstid. Innsjekking på internett er tilgjengelig via nettstedet eller Wizz Air-
mobilappen.

9.10. Hvis du ikke lastet ned det mobile ombordstigningskortet eller skrev ut
ombordstigningskortet (i tilfelle innsjekking online), eller du av en eller annen grunn ikke
kan forevise ombordstigningskort ved gaten, kan du sjekke inn på flyplassen mot å betale
flyplassens innsjekkingsgebyr.

På fremtidige reiser foreslår Wizz Air at man kontakter Call Center for hjelp for å unngå
slike situasjoner.

På bakgrunn av dette kan ikke Wizz Air ikke imøtekomme klagers krav.

Nemnda bemerker

I Wizz Airs General Conditions som passasjerene må akseptere før bestilling av billetter,
fremgår:

9.10. Hvis du ikke lastet ned det mobile ombordstigningskortet eller skrev ut
ombordstigningskortet (i tilfelle innsjekking online), eller du av en eller annen grunn ikke
kan forevise ombordstigningskort ved gaten, kan du sjekke inn på flyplassen mot å betale
flyplassens innsjekkingsgebyr.

Klager  hevder at da de skulle sjekke inn via appen fikk de 
bare feilmeldinger. De forsøkte både fra datamaskin og mobiltelefon fem ganger.
Samme melding kom opp hvor det fremgikk at innsjekking ikke var mulig.
Wizz Air på sin side hevder at det  ikke var noen problemer med deres nettsider,
mobilapp eller elektronisk innsjekking denne dagen.

Nemnda finner at saken reiser bevisspørsmål som ikke kan klarlegges
under saksbehandlingen. Saken blir av denne grunn å avvise, jf.
transportklagenemndforskriften § 6-2 bokstav d.

Vedtak

Klagen avvises.