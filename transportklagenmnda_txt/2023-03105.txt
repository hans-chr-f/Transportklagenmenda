Vedtak i Pakkereisenemnda

Sammendrag

Krav om refusjon av tilleggskostnader på reisen.

Dato
20.06.2024

Saksnummer
2024-00807

Tjenesteytere
Solfaktor

Klager har i det vesentlige anført

Klagen gjelder en pakkereise for to personer med rutefly og innkvartering i ett club-rom
på Yotel New York i New York i perioden 18.02.2024 - 25.02.2024. Totalpris 25 450 kroner.

Klager skriver at det ut over oppgitt totalpris for fly og hotell på 25.450 kroner har det
på pakkereisen tilkommet en kostnad på 3 237 kroner (301 USD). Ekstrakostnaden er
en resortavgift som alle hotellets gjester må betale. Klager opplever at informasjon om
totalpris og tilleggskostnader er misvisende, skjult og utydelig. Tilleggskostnaden utgjør
en betydelig andel av totalkostnaden og at denne er for dårlig opplyst.

Klager skriver at de vil trekke frem følgende svakheter i bestillingsprosessen:
1. Informasjon om tilleggskostnader er skjult i bestillingsprosessen. Informasjon om en
ekstrakostnad på 301 USD er i skjult i en nedtrekks meny kalt "lokale gebyrer og tillegg".
Ekstrakostnaden er det eneste informasjonsfeltet som er skjult i en nedtrekksmeny.
Det er helt uvanlig at sentral informasjon, som eneste informasjon felt, skjules i en
bestillingsprosess. Avsnittet som inneholder informasjon om ekstrakostnaden er plassert
helt nederst på siden og under steget "fortsett". Klager mener det er normal praksis
at "Fortsett" knappen plasseres nederst og i det minste under viktig informasjon slik
at forbrukeren får med seg denne. Hos store pakkereisearrangører som f.eks. TUI er
tilsvarende informasjonen synliggjort og "Fortsett" knappen er plassert nederst på siden.
På den måten legges det opp til at forbrukeren får med seg relevant informasjon.
2. Totalpris for hotell er ikke en totalpris. I samtlige deler av bestillingsprosessen er
totalpris for fly og hotell synliggjort. Som forbruker er det vanskelig å forstå at det
tilkommer en kostnad på 301 USD eller 3 237 kroner for å bo på hotellet.
3. Størrelsesorden på tilleggskostnaden utgjør en betydelig andel av totalkostnaden. I sitt
svar refererer Solfaktor til deres retningslinjer om lokale gebyrer og kostnader for tilvalg.
I retningslinjene benyttes eksemplene turistskatt og bompenger (tilvalg), som begge er
kostnader av liten størrelsesorden.

Fasilitetskostnaden på 301 USD utgjør en 26 % økning i hotellkostnad. Til sammenligning
utgjør en turistskatt på totalt 24,5 USD en økning på 0,45 %. 

Klager mener tilleggskostnaden utgjør en betydelig andel av totalkostnaden og er for
dårlig opplyst.

- Klager har anført at det ikke er tilstrekkelig å varsle om en prisøkning på 26 % gjennom
avhuking av betingelser. 
- For å gjennomføre Solfaktor sin bestillingsprosess må kunden spesifikt verifisere kjøp
av bagasje og transport fra flyplassen. Klager mener det ikke er likestilling av informasjon
når merkjøp varsles spesifikt, mens ikke-valgfrie ekstrakostnader på 3 000 kroner skjules
i en nedtrekks meny eller gjennom avhuking av betingelser

Klagers krav: 3 237 kroner. 

Det vises for øvrig til korrespondanse fra klager.

Tjenesteyterne har i det vesentlige anført
Solfaktors skriver at det i deres betingelser punkt 3; Reisens pris, siste avsnitt, kommer
det klart fram at «De skatter og avgifter som kan beregnes, betales samtidig med kjøp
av reisen. Enkelte lokale skatter og avgifter kan ikke betales på forhånd, men må betales
av kunden på stedet. Dette kan gjelde turistskatt som kreves av overnattingssteder,
bompenger og lignende».

Solfaktor mener at det å ramse opp alle former for lokale skatter og avgifter i
betingelsene vanskelig lar seg gjøre, og de har i stedet nevnt noen eksempler på hva det
kan være. «Resortavgift» er ikke spesifisert i vilkårene, men «knappen» i bestillingsløpet
«Lokale gebyrer og tillegg» etterfulgt av oppfordringen om «klikk for å se liste over
gebyrer som skal betales lokalt», ligger etter Solfaktors mening godt plassert i forløpet og
burde være lett synlig for bestiller. Klager har lagt ved et bilde som viser hvor i forløpet
dette ligger; mellom «spesielle ønsker for ditt opphold» og «avbestillingsforsikring via
Gouda». Solfaktor mener derfor det bør være enkelt å følge deres oppfordring om å
klikke på listen over gebyrer som skal betales lokalt av den reisende.

For å kunne sluttføre bestillingen må bestiller dessuten huke av for at han/hun
aksepterer handelsbetingelsene, samt at han/hun bekrefter å ha sjekket reiseplan og
at alt er som ønsket. Det lar seg ikke gjøre å sluttføre bestillingen før man har bekreftet
nettopp dette.

Årsaken til ulik praksis på tilvalg av mer-kjøp som bagasje og transfer, er at
disse tjenestene skal betales til Solfaktor, og så betaler Solfaktor dette videre til
underleverandørene. Når det gjelder lokale gebyrer og tillegg, som resortavgiften, er
dette en avgift gjesten betaler direkte på destinasjonen ved ankomst.

Solfaktor kan ikke se at det foreligger grunnlag for prisavslag. 

Det vises for øvrig til korrespondanse fra Solfaktor.

Nemnda bemerker

Klagen gjelder en pakkereise for to personer med rutefly og innkvartering i ett club-rom
på Yotel New York i New York i perioden 18.02.2024 - 25.02.2024. Totalpris 25 450 kroner.

Klagen gjelder krav om refusjon av tilleggsavgifter på 301 dollar. 

Nemnda har delt seg i et flertall og et mindretall. 

Etter en gjennomgang av sakens dokumenter mener nemndas flertall, representantene
fra reisebransjen og nemndas leder, at klager ved avtaleinngåelse har fått
korrekte opplysninger om prisen inkludert 301 dollar i avgifter. Det vises til
bestillingsbekreftelsen. Flertallet i Pakkereisenemnda anbefaler at klager ikke gis
medhold.

Nemndas mindretall, forbrukerrepresentantene, mener tilleggskostnaden på 301 dollar
bør refunderes til klager, ettersom dette er en kostnad forbrukeren urettmessig har blitt
trukket for etter kjøp av pakkereisen. 

Det følger av pakkereiseloven § 9 første ledd bokstav c at den reisende, før
avtaleinngåelsen, skal gis «informasjon om pakkereisens samlede pris, inkludert skatter
og eventuelle tilleggsavgifter, gebyrer og andre kostnader. Dersom kostnadene ikke med
rimelighet kan beregnes før avtalen inngås, skal det angis hvilke typer tilleggskostnader
den reisende eventuelt må betale». Ved kjøp av pakkereisen er det i dette tilfellet oppgitt
en «totalpris», der tilleggskostnaden ikke er inkludert.  Dette til tross for at størrelsen på
tilleggskostnaden er kjent for Solfaktor, samt at andre kostnader som reiseforsikring og
bagasje er synlige for klager ved bestilling av reisen. Solfaktor kunne enkelt opplyst om
tilleggskostnaden ved å innta den som en del av totalprisen, eller tatt et tydelig forbehold
om at en slik tilleggskostnad ville kunne påløpe som et tillegg til oppgitt totalpris. Ved å
unnlate å gi slik informasjon fremstår reisen som rimeligere enn den i realiteten blir for
klager.

Solfaktor har anført at prisopplysningen blir gitt i deres bestillingsløsning. Etter
mindretallets syn er denne informasjonen gitt på en uhensiktsmessig måte som er egnet
til å villede forbrukeren. Vesentlige prisopplysninger skal fremgå klart og tydelig for
forbruker, og skal ikke være ett klikk unna. 

Etter mindretallets syn har ikke Solfaktor overholdt lovens minstekrav til opplysninger
som skal gis før avtaleinngåelse etter pakkereiseloven. Etter mindretallets syn hadde ikke

Solfaktor anledning til å trekke 301 dollar fra klagers kort, og dette beløpet må derfor
refunderes. Mindretallet mener at klager derfor bør gis medhold.

Flertallet i Pakkereisenemnda anbefaler at klager ikke gis medhold. Vedtaket blir etter
dette truffet i samsvar med flertallets syn.

Vedtak

Klager gis ikke medhold.

Vedtaket er truffet med den dissens som fremgår ovenfor.