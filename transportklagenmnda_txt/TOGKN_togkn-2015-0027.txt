Vedtak i Transportklagenemnda
- Kollektivreiser

Sammendrag

Krav om sletting av gebyr for ugyldig billett.

Dato
12.01.2016

Saksnummer
27/15 J

Tjenesteyter
NSB

Krav om sletting av gebyr for ugyldig billett.

Klager har i det vesentlige anført:

Klager kjøpte den 10. juni 2015 en 24 timers billett for to soner på Hasle T-bane stasjon i Oslo
og tok t-banen til Oslo S og tog videre til Lillestrøm der han skulle på kurs i regi av jobben. På
toget til Lillestrøm viste han billetten til konduktør for å forsikre seg om at billetten var ok.

På returen tilbake til Oslo satte han seg i en ubetjent vogn. Det var billettkontroll (som for
øvrig hadde blitt varslet den dagen) og her ble han stoppet i kontroll. Kontrolløren mente
at billetten kun var gyldig i sone 1. Klager som er 100 % sikker på at han kjøpte en billett for
to soner, forsøkte å forklare sin historie for kontrolløren, men ble ikke hørt. Kontrolløren
informerte ikke klager om at han ble ilagt et gebyr før han hadde tatt klagers bankkort. Klager
ble ikke informert om sine rettigheter og at han kunne motta en bankgiro i stedet dersom han
ville klage.

Klager sendte to klager via NSBs nettsider i juni uten å få svar. Ca. 4 måneder etter hendelsen
kontaktet klager NSB pr. telefon og han fikk da beskjed om å sende klagen på nytt. Først da
fikk han svar.

Klager mener gebyret må slettes da billetten var kontrollert på vei til Lillestrøm og godkjent.
Reisen ble dekket av klagers arbeidsgiver, så klager hadde ingen grunn til å snike for kr 20
som er prisen på en tilleggsbillett for sone 2. Kontrollen var i tillegg varslet. Klager mener han
burde fått mulighet til å kjøpe en tilleggsbillett på kr 20 slik at billetten hadde vært gyldig for
neste sone.

NSB har i det vesentlige anført:

Klager hadde ikke en gyldig billett for hele reisen. Hans 24 timers billett gjaldt kun for sone
1. Hvorvidt de som blir påtruffet uten gyldig billett har årsak i uhell, forglemmelse, uvitenhet
m.m. kontra de som gjør dette bevisst er ikke mulig å fastslå. Gebyret er således korrekt ilagt
og på et objektivt grunnlag.

Klager har bekreftet at han ikke hadde gyldig billett for strekningen som ble benyttet.
De bakenforliggende årsakene til at klager ikke hadde gyldig billett har ikke noe med
NSB å gjøre. Billetten var kjøpt hos Ruter på et Ruter reisekort. Ruter er ikke en del
av nemnda og NSB mener saken burde vært avvist fra behandling i nemnda da den
ligger utenfor nemndas kompetanse og fordi klagen åpenbart ikke kan tas til følge, jf.
Transportklagenemndforskriftens § 6-1.

Nemnda bemerker:

Ruter planlegger, samordner, bestiller og markedsfører kollektivtrafikken i Oslo og Akershus.
All operativ drift utføres av ulike operatørselskap som kjører på kontrakt for Ruter og av
NSB med lokaltog. Ruters billetter kan brukes på T-bane, trikk, buss, båt og tog i Oslo og
Akershus. Unntakene er flybuss, Flytoget, Bygdøyfergene og TIMEkspressen. I herværende
sak har klager reist med en Ruterbillett på et NSB lokaltog. Saken faller dermed innenfor
Transportklagenemndas mandat, jf. Transportklagenemndforskriftens § 1-3 og § 1-6 (2).

Det fremgår av NSBs transportvilkår § 4 C at passasjerer som ved kontroll ikke kan fremvise
gyldig billett vil bli ilagt et gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig.

Selv om grunnen til at klager ikke hadde gyldig billett skyldtes at han trodde billetten han
hadde på reisekortet gjaldt for to soner, endrer dette ikke det faktum at klager ikke kunne
fremvise gyldig billett under billettkontrollen. NSBs kontrollør kunne derfor ilegge ham et
gebyr i henhold til transportvilkårene.

Det er passasjerens ansvar å ha gyldig billett. Klager trodde han hadde kjøpt en 24 timers
billett for to soner. Billetten på klagers reisekort er sjekket av klager i ettertid og han har
bekreftet at det viste seg at billetten kun var for sone 1 til tross for at han er 100 % sikker på å
ha kjøpt en billett for to soner og at konduktøren på reisen til Lillestrøm fant billetten ok.

Nemnda mener det er den reisende selv som må påse at den billetten man har kjøpt er gyldig
opp mot den reisestrekningen man velger. Det er billettens betingelser som gjelder når en
kontroll foretas, ikke hva passasjeren mener han har kjøpt av billettype. Nemnda kan ikke ta
stilling til hvorfor klager fikk ok når han viste sin billett på reisen til Lillestrøm. Det som trolig
kan ha skjedd er at konduktøren har sjekket klagers billett mens toget fremdeles befant seg
innenfor sone 1 og at billetten således var gyldig der og da. Det er ikke fremlagt opplysninger i
saken om at klager overfor konduktøren har bedt om at billettens gyldighet skulle sjekkes opp
mot at han skulle reise til Lillestrøm.

Nemnda bemerker avslutningsvis at NSBs kontrollører skal gi tilstrekkelig og korrekt
informasjon i forhold til valget mellom det å betale et gebyr direkte på stedet og anse saken
som avsluttet eller det å motta en giro for beløpet med en mulighet til å klage.

Nemnda finner etter dette ikke grunnlag for å anbefale at klager gis medhold.

Vedtak:

Transportklagenemnda - jernbane finner ikke å kunne anbefale at klager gis medhold.

Vedtaket er enstemmig.