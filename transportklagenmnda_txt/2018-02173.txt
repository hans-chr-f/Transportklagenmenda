Vedtak i Transportklagenemnda - Fly

Sammendrag

Krav om standarderstatning grunnet kansellering som følge av birdstrike.

Dato
13.06.2019

Saksnummer
2018-02173

Tjenesteytere
SAS

Klager har i det vesentlige anført

Klager med reisefølge (tilsammen to personer) skulle reise fra Oslo til Toulon via
København den 2. juli 2018 kl 15.10 med ankomst kl 19.45. SK2555 fra København til
Toulon ble kansellert, og klager ble booket om til et fly til Nice kl 17.15 med ankomst ca kl
20.00. Klager måtte selv ordne transport (drosje) fra Nice til Toulon. Klager ankom endelig
bestemmelsessted kl 23.30, mer enn tre timer forsinket.

Klager krever standarderstatning 400 euro per person i henhold til EU-forordning
261/2004. Videre krever hun refusjon av drosje, 320 euro.   

Det vises for øvrig til klagers brev.

Tjenesteyterne har i det vesentlige anført
SK2555 ble kansellert grunnet birdstrike på tidligere flyvning. SAS viser til fremlagt
dokumentasjon. 

Hendelsen er ikke kompensasjonsberettiget da årsaken var ekstraordinære
omstendigheter utenfor SAS kontroll. 

SAS har refundert klagers utgifter til drosje, men kan ikke imøtekomme hennes krav
utover dette.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

SAS har uttalt at forsinkelsen skyldtes kollisjon med fugl. 

Kollisjon med fugl er en ekstraordinær omstendighet i forordningens forstand, jf EU-
domstolens avgjørelse i saken Peskova med flere av 04.05.2017 (C-315 / 15) avsnitt 26. 

Flyselskapet har fremlagt en teknisk rapport. Rapporten viser imidlertid ikke at
birdstrike oppstod på flyvningen klager skulle reise med. Hendelsen er ikke tilstrekkelig
dokumentert, og slik nemnda ser det kan flyselskapet dermed ikke anses å ha godtgjort
at kanselleringen av klagers flyvning skyldtes birdstrike. Kanselleringen gir da klager rett
til en standarderstatning på 400 euro per person.

SAS har dekket klagers transportutgifter til endelig bestemmelsessted, jf. artikkel 8.
Denne kostnaden skal ikke samordnes med standarderstatningen, jf artikkel 12.

Vedtak

Transportklagenemnda - fly anbefaler at SAS betaler standarderstatning til klager med
400 euro per person.