Vedtak i Transportklagenemnda - Fly

Sammendrag

Krav om tilbakebetaling av totalbeløpet av skatter
og avgifter som er betalt for ubenyttede flybilletter.

Dato
18.06.2010

Saksnummer
296/09F

Tjenesteyter
Norwegian Air Shuttle ASA

Krav om tilbakebetaling av totalbeløpet av skatter og avgifter som er betalt for ubenyttede
flybilletter.

Klager har i det vesentlige anført:

Klager har ikke benyttet flybilletter tur/retur for to personer, grunnet svineinfluensa. Dette
gjelder ikke refunderbare lavprisbilletter, men klager mener å ha krav på å få refundert skatter
og avgifter for disse billettene

Klager viser til at hun har lest på Norwegians internettsider at de tar kr 50 i gebyr per person
per strekning for å refundere skatter og avgifter. Klager vil gjerne vite hvilken begrunnelse de
har for dette. Og viser til at det i klagers tilfelle dreier seg som kr 200 som Norwegian «holder
tilbake» av dette beløpet.

Klager viser også til at Forbrukerrådet uttaler i sakens anledning at det ikke er noen
lovhjemmel mot å ta et slikt gebyr, men at «det er svært uheldig at det blir gjort».

Norwegian har i det vesentlige anført:

Norwegian viser til at ved refusjon av skatter og avgifter utføres det manuelt arbeid, og for
denne jobben trekkes et administrasjonsgebyr på kr 50 per person per strekning.

Norwegian har ikke noen ytterligere kommentarer til saken og venter på nemndas avgjørelse.

Nemnda bemerker:

Myndigheter og flyplasser pålegger flyselskap å kreve inn skatter og avgifter pr reisende
passasjer.

Avgiftene inngår i den pris passasjerene betaler for billetten. Disse skattene og avgiftene
kreves bare fra flyselskapet når passasjeren faktisk velger å reise.

Dersom klager velger å ikke benytte seg av sin planlagte reise, har klager rett til å få refundert
slike offentlige skatter og flyplassavgifter.

Ved refusjon av slike skatter og avgifter er det vanlig at flyselskapene krever et
behandlingsgebyr for sitt arbeide. Nemnda har ingen innvendinger til dette.

Det faller utenfor nemndas kompetanse å ta stilling til om størrelsen på gebyret er rimelig.
Nemnda bemerker imidlertid at behandlingsgebyret i dette tilfelle samlet ligger innenfor
det som tidligere er akseptert, jf Borgarting lagmannsretts dom av 13. februar 2008
(LB-2007-20607).

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, leder

Elise Korsvik, Forbrukerrådet

Sverre Åril, Forbrukerombudet

Olav Grøttland, SAS Norge AS

Janne G. Soløy, Widerøe's Flyveselskap AS