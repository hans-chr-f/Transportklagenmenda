Vedtak i Transportklagenemnda - Fly

Sammendrag

Krav om eurobonuspoeng som kompensasjon for forsinkelse.

Dato
08.10.2019

Saksnummer
2018-04240

Tjenesteytere
SAS

Klager har i det vesentlige anført

Klager med reisefølge (tilsammen to personer) skulle reise fra New York til Oslo den 15.
november 2018 kl 18.55 med ankomst dagen etter kl 08.15 med SK908. Avgangen ble
forsinket omtrent seks timer.

SAS hevder det var været som var årsaken til forsinkelsen. Det snødde tidligere på dagen,
men på det tidspunktet klager skulle reise var det fint vær. Klager ble informert på
flyplassen om at årsaken var crewet som var forsinket grunnet vanskelige kjøreforhold i
New York. Det samme gjaldt flyvningene til Stockholm og København.

Klager krever 60 000 eurobonuspoeng per person, istedet for 600 euro.

Det vises for øvrig til klagers brev.

Tjenesteyterne har i det vesentlige anført
SK908 ble forsinket som følge av dårlige værforhold på Newark lufthavn, underkjølt
regn. Dette er svært kritisk for et fly da det danner seg et tynt islag på bakken og
på flykroppen. Det var også lavt skydekke. SAS viser til fremlagt dokumentasjon på
værforholdene. 

Hendelsen er ikke kompensasjonsberettiget da årsaken til forsinkelsen var
ekstraordinære omstendigheter utenfor SAS' kontroll. 

SK908 er den eneste direktemaskinen fra Newark til Oslo, forsinkelsen ville blitt større
om klager hadde blitt booket om til annet selskap. 

SAS kan ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Nemnda mener at flyselskapet SAS har godtgjort at verken forsinkelsen eller de
ekstraordinære omstendighetene kunne vært unngått selv om alle rimelige tiltak var
truffet:

SAS har fremlagt dokumentasjon som viser at SK908 fra Newark til Oslo forsinket rundt
seks timer grunnet underkjølt regn på Newark. SAS kunne ikke gjort noe for å forhindre
værforholdene. Klager hevder det ikke var vær, men forsinket crew som var årsaken til
forsinkelsen. SAS har ikke kommentert dette. Nemnda ser det som mest sannsynlig at
dersom crewet ankom flyplassen forsinket grunnet vanskelige kjøreforhold i New York,
var dette en følge av værforholdene. 

Forsinkelsen gir etter dette ikke rett til standarderstatning. Dette er heller ikke krevet.

Klager har fremlagt krav om 60 000 eurobonuspoeng per person i stedet for 600 euro
per person. Slike krav er ikke dekningsmessige etter EU-forordningen. 

Nemnda mener at flyselskapet ikke kan holdes ansvarlig for dette kravet i medhold
av luftfartsloven § 10-20 heller, og viser til begrunnelsen for at klager ikke har rett til
standarderstatning; flyselskapet må sies å ha godtgjort at det har tatt alle forholdsregler
som med rimelighet kan kreves for å unngå tapet også i luftfartslovens og Montreal-
konvensjonens forstand.

Vedtak

Transportklagenemnda - fly anbefaler ikke at klager gis medhold.