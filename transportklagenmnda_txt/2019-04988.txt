Vedtak i Transportklagenemnda - Fly

Sammendrag

Krav om refusjon av taxiutgifter fra Gardermoen som følge av forsinkelse.

Dato
16.09.2020

Saksnummer
2019-04988

Tjenesteytere
Norwegian Air Shuttle

Klager har i det vesentlige anført

Klager reiste med DY1407 fra Nice til Oslo den 8. september 2019. Flyet skulle gå fra Nice
kl. 21.25 og lande i Oslo kl. 00.15. Det ble imidlertid forsinket og landet på Gardermoen
først kl. 02.45.

Klager valgte derfor å ta en taxi hjem. Klager anfører at det ikke var andre
transportmidler tilgjengelig så sent om natten og at han tok taxi sammen med to andre
passasjerer for å minimere utgiftene.

Klager krever refusjon av 2285 kroner i taxiutgifter.

Tjenesteyterne har i det vesentlige anført
Klager krever refusjon av taxikostnad etter ankomst på Oslo lufthavn, fratrukket
forventet kostnad for flytoget, pålydende 2285 kroner.

Flyvningen DY1407 var forsinket med 2 timer og 30 minutter. Ankomst på Oslo lufthavn
var kl. 02.45 lokal tid.

Utgifter for å komme seg fra flyplassen og hjem eller til jobb er en kostnad som er
forutsett og forventet og som de fleste passasjerer må dekke etter ankomst. I henhold til
EU-forordning 261/2004 er det ikke noe krav om at flyselskapene skal refundere ekstra
utgifter til transport etter ankomst, da slike utgifter ikke kan anses som forpleining.

Norwegian bemerker at det er offentlig transport tilgjengelig fra Oslo lufthavn kl. 04.10.
Norwegian mener at dette er å anse som innen rimelig tid etter at flyet ankom Oslo
lufthavn. Klager hadde dermed muligheten til å reise med offentlig transport innen
rimelig tid. Utgifter til offentlig transport etter ankomst er en kostnad som er forventet
og som passasjeren selv ville ha stått for, men han valgte i stedet å benytte seg av
taxi. Norwegian mener at taxiutgiftene ikke var en nødvendig kostnad forårsaket av
forsinkelsen, og klager er således selv ansvarlig for å dekke denne kostnaden.

På bakgrunn av dette kan ikke Norwegian imøtekomme klagers krav.

Nemnda bemerker

Nemnda legger til grunn at DY1407 ble mindre enn tre timer forsinket. Klager har derfor
ikke rett på standarderstatning etter EU-forordningen. Forordningen begrenser imidlertid
ikke den reisendes rett til erstatning på annet grunnlag, jf. artikkel 12.

Det fremgår av luftfartsloven § 10-20 at fraktføreren er ansvarlig for tap som følge av
forsinkelse med mindre det godtgjøres at alle forholdsregler som med rimelighet kan
kreves for å unngå tapet, er tatt, eller at dette ikke har vært mulig.

Norwegian har lagt frem kopi av logg som viser at forsinkelsen besto av en
kabinbesetningrelatert forsinkelse på 11 minutter og en rotasjonsforsinkelse på to
timer og 26 minutter. Det er imidlertid ikke oppgitt hva denne rotasjonsforsinkelsen
skyldtes og heller ikke om det forelå omstendigheter som flyselskapet ikke kunne påvirke
i dette tilfellet. Nemnda kan dermed ikke se at det er godtgjort at selskapet tok alle
forholdsregler som kunne kreves for å unngå tapet, eller at det ikke var mulig å ta slike
forholdsregler i dette tilfellet.

På denne bakgrunn og i henhold til fast praksis mener nemnda at klager har krav på
refusjon av differansen mellom taxiutgiftene og hva det ville ha kostet å ta flytoget.
Nemnda kan ikke se at det kan forventes at klager og de to andre passasjerene skulle
ha ventet helt til kl. 04.10 for å ta offentlig transport. Klager har fremlagt kvittering som
viser at taxituren fra Gardermoen kom på 2 285 kroner. Fratrukket påregnelige utgifter
til transport fra flyplassen for tre personer på 190 kroner blir beløpet 1 715 kroner.
Nemnda anbefaler at Norwegian utbetaler 1 715 kroner til klager.

Vedtak

Transportklagenemnda - fly anbefaler at Norwegian refunderer 1 715 kroner til klager.