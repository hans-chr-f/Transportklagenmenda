Vedtak i Pakkereisenemnda

Sammendrag

Krav om prisavslag grunnet støy.

Dato
20.06.2019

Saksnummer
2019-01534

Tjenesteytere
Apollo Reiser AS

Klager har i det vesentlige anført

Klager bestilte en pakkereise for to personer med innkvartering i en to-romsleilighet med
balkong eller terrasse på Hotel Los Alisios, Los Cristianos, Tenerife i perioden 20.01.2019
- 27.01.2019. Totalpris kr. 11.726.

Klager opplevde støy fra kl. 07:00 - 17:00 mandag til fredag. 

Det Apollo skriver i sitt tilsvar om at det var opplyst om byggearbeider på nabotomten
stemmer ikke, da denne informasjonen ikke fremgikk av Apollos nettsider da klager
bestilte sin reise, noe også Apollo har bekreftet.

Dersom klager hadde blitt opplyst om byggearbeider, hadde de ikke reist til Hotel Los
Alisios da de er plaget av byggestøy nær bopel og ville reise vekk fra støy. De ønsket ikke
oppsøke et sted med byggestøy mens de var på ferie. 

Det blir vanskelig å dokumentere problemet med støyen og ubehaget de opplevde da de
ikke kan sende ved video med lyd.

Klager har ikke sendt kopi av reklamasjonen til Apollo.

Klager ønsker reisens pris refundert eller en ny reise.

Det vises for øvrig til korrespondanse fra klager.

Tjenesteyterne har i det vesentlige anført
Apollo kan ikke se at det er registrert i deres systemer at klager skal ha vært i kontakt
med reiselederne vedrørende forstyrrende byggestøy utenfor hotellet.  Det er mulig
at det kan ha forekommet en menneskelig feil når det gjelder registrering av klagers
kontakt med Apollos reiseledere, og velger derfor å legge klagers tilbakemelding til
grunn.

Under beskrivelsen av Hotel Los Alisios informerer Apollo om følgende: "Det er
byggeaktivitet på nabotomta til hotellet som kan oppfattes som forstyrrende.
Byggearbeidene er beregnet å være klare i midten av mars." Apollo mottok imidlertid
denne informasjonen fra reisemålet etter at klager bestilte sin reise og de ble ikke gjort
oppmerksom på byggearbeidene i forkant av klagers bestilling.

Apollo har refundert kr. 1.800 som kompensasjon.

Det vises for øvrig til korrespondanse fra Apollo Reiser AS.

Nemnda bemerker

Arrangøren har ansvaret for at reisetjenestene som inngår i pakkereiseavtalen, leveres
etter avtalen, jfr. § 25.

Bestemmelsen spesifiserer ikke hva ansvaret omfatter ut over å vise til avtalen, men
innholdet utledes også av gitte opplysninger i dokumentasjonen i markedsføringen av
den avtalte tjenesten innhold, dvs. i kataloger, brosjyrer, nettsider, annonser i media,
med mer. 

Arrangørens mangelsansvar omfatter avvik hos arrangøren, men også feil og
forsømmelser begått av dem arrangøren svarer for – ansatte, underleverandører av
tjenester som omfattes av avtalen – og særlig feil og forsømmelser begått av stedlige
representanter på reisemålet.

Dersom det foreligger en mangel ved pakkereisen, kan den reisende kreve avhjelp,
alternative tjenester, prisavslag eller erstatning etter henholdsvis §§ 27, 28, 31 og 32.

Den reisende skal uten ugrunnet opphold underrette arrangøren om mangler ved
reisetjenester som inngår i pakkereiseavtalen jfr. § 26. 

Arrangøren har rett og plikt til å avhjelpe en mangel, med mindre dette er umulig eller
medfører uforholdsmessige kostnader, idet det tas hensyn til omfanget av mangelen og
verdien av de berørte reisetjenestene.  

Arrangøren har lagt til grunn at det ble klaget på stedet.  Arrangøren har videre vist til
sine generelle vilkår hvor det fremgår at det kan være en rekke støykilder på et feriemål
uten at dette kan regnes som en mangel. Det er nå opplyst i hotellprospektet at det
foregår byggearbeider.  Dette fremgikk ikke da klageren bestilte reisen.

Nemnda legger til grunn at det neppe er i samsvar med kundens rettigheter etter
forbrukerlovgivningen å ta så mange generelle forbehold i reisevilkårene at nesten
enhver klage kan avskjæres under henvisning til arrangørens generelle vilkår. 

I dette tilfellet har klageren opplyst at han var plaget med byggestøy i det daglige, og at
en av grunnene til å reise på ferie var for å komme bort fra støyen. Nemnda legger dette
til grunn.

Nemnda har i mange saker anbefalt at det gis prisavslag hvis støyen er plagsom.  Det må
det legges til grunn at den var det i dette tilfellet, ettersom arrangøren ikke har bestridt
støyen.

Når det gjelder prisavslaget har nemnda delt seg i et flertall og et mindretall.

Nemndas flertall, lederen og de to forbrukerrepresentantene, anbefaler at klageren gis
et prisavslag på 40 % av reisens pris, avrundet til kr. 4.700. Til fradrag går kr. 1.800 hvis
dette allerede er utbetalt.

Nemndas mindretall, de to bransjerepresentantene, finner at 30 % prisavslag er
tilstrekkelig fordi arbeidet pågikk utenfor hotellets område.

Vedtak blir truffet i samsvar med flertallets syn.

Vedtak

Pakkereisenemnda anbefaler at det gis et prisavslag på 40 % av reisens pris, avrundet til
kr. 4.700.  Til fradrag i beløpet går kr. 1.800, hvis dette er utbetalt.

Vedtaket er truffet med den dissens som fremgår ovenfor.