Vedtak i Transportklagenemnda
- Kollektivreiser

Sammendrag

For sent kjøp av billett

Dato
22.08.2018

Saksnummer
2018-01475

Tjenesteytere
AtB AS

Klager har i det vesentlige anført

Klager ble ilagt gebyr på bussen 27. april 2018 fordi han hadde kjøpt billetten etter
ombordstigning.

Klager gikk ombord i bussen ved holdeplassen Odenseveien. Han hadde kjøpt en billett
via AtBs app og viste den til sjåføren da han gikk ombord ved føreren. På neste stasjon
kommer kontrollørene ombord og ber klager vise billett. Kontrolløren mistenker at
klager har kjøpt billetten da han så kontrolløren komme ombord. Føreren av bussen
blir involvert i situasjonen, som reagerer med å utvise et stort sinne overfor klager.
Klager blir helt sjokkert over oppførselen og understreker at han aldri har opplevd å bli
behandlet slik av en bussjåfør. 

Klager stiller seg sterkt kritisk til at AtB har valgt å ta utgangspunkt i førerens
forklaring om at han kom ombord uten å vise billett. Da klager viste frem billetten ved
ombordstigning så ikke føreren på billetten. Dersom føreren hadde sett på billetten hans,
som han alltid viser når han går ombord i bussen, hadde ikke dette vært en sak. 

Videre viser klager til at det foreligger en grov feil i AtBs anførsel. Det er ingen stasjon
mellom Odensveien og Framveien, og det tar ca. 30 sekunder å kjøre mellom de to
holdeplassene. Noe som forklarer hvorfor klager knapt hadde rukket å sette seg ombord
da kontrollørene påsteg bussen. Det at AtBs app har så store feil opplever klager som
meget skremmende. 

For klager handler ikke denne saken om penger, men om at han har blitt kraftig
urettferdig behandlet av AtB.

Tjenesteyterne har i det vesentlige anført

Klager ble den 27. april 2018 ilagt gebyr da han ved kontroll fremviste en billett som var
kjøpt etter kontrollstart.

Klager forklarer til AtB at han gikk på bussen ved holdeplassen «Odenseveien» og kjøpte
billett da han gikk om bord i bussen. Klager anfører at han fremviste billetten til sjåfør.
Klager forklarer videre at kontrollen startet på neste holdeplass, og da kontrollør skulle
undersøke billettens gyldighet mistenkte hun at billetten var kjøpt etter kontrollstart.
Klager forklarer at når sjåføren blir involvert, kommer han illsint bort til klager og lager
en scene. Sjåføren bekrefter at klager gikk om bord fremst i bussen, men mener at klager
ikke fremviste billett ved ombordstigning. Klager anfører at sjåføren ikke ville tillatt at han
kom inn på bussen, dersom han ikke hadde vist frem billett. Klager ber om at gebyret blir
ettergitt.

AtB ønsker innledningsvis å presisere at kontrollen startet ved holdeplassen «Framveien»
og at det er én holdeplass mellom holdeplassene «Odenseveien» og «Framveien».

Det fremgår klart av AtBs reglement at det er den reisendes ansvar å ha gyldig billett
under hele reisen. Det innebærer at den reisende må ha gyldig billett klart før han går på
om bord i bussen. Det gjelder uavhengig av om det er SMS-billett, mobillett, papirbillett
eller t:kort. Dersom den reisende går om bord i bussen uten å ha kjøpt billett, trukket
billett eller validert t:kort, risikerer man å bli ilagt tilleggsgebyr. Ansvaret for å ha gyldig
billett når man går om bord i bussen, ligger hos den reisende.

AtB har erfart at enkelte kunder avventer å kjøpe billett til de ser kontrollørene gå
om bord i bussen eller ser at de står på neste holdeplass. For å unngå dette, starter
kontrollen formelt sett idet bussen er på vei inn på holdeplassen og kontrollørene
ser bussen. Kontrollen skal med andre ord starte før kontrollørene går om bord i
bussen. Det er AtBs billettsystem som registrerer hvilket tidspunkt billetten kjøpes på.
Kontrollørene har en klokke som er synkronisert med billettsystemet. Kontrollørene
sjekker sin synkroniserte klokke ved kontrollstart. Når reisebeviset er en Mobilbillett
ser kontrollørene på billetten når den er kjøpt. Billetten ble kjøpt kl. 09.29, altså samme
klokkeslett som kontrollstart. Da regnes billetten som kjøpt etter kontrollstart.

Når kontrollen starter, sjekker ansvarlig kontrollør alltid med sjåføren for å høre om
det har vært noen hendelser som har relevans for kontrollen eller om det har oppstått
problemer i forbindelse med billetteringen. Dersom det oppstår situasjoner underveis i
billettkontrollen som sjåføren bør involveres i, vil kontrolløren gå frem til sjåføren og be
om en redegjørelse. I denne saken var sjåføren helt tydelig på at klager ikke hadde vist
frem billett, men hadde derimot gått rett forbi. Selv om vi ber de reisende om å fremvise
billett ved ombordstigning, har sjåførene ikke ansvar for å kontrollere billetter. Dersom
vi skulle hatt et billetteringssystem som innebar at sjåførene skulle kontrollere billettene,
ville det ført til vesentlig lengre opphold på holdeplassene og reisene ville følgelelig tatt
mye lengre tid. Dette er en praksis som er uhensiktsmessig for AtB, sjåførene og ikke
minst for kundene. AtB har derfor ett billetteringssystem som i stor grad baserer seg
på tillit til våre kunder. Vi stoler på at våre kunder reiser med gyldige billetter, og ved
forespørsel fra sjåfør eller kontrollør kan fremvise billett. AtB ber våre passasjerer med
SMS-billett og Mobillett til å gå
om bord i bussen ved den fremste døren slik at sjåføren kan registrere billetten. Dette for
å telle antall reisende og registrere billettene i vårt system.

Dersom klager opplevde sjåføren som illsint og at han lagde en scene som medførte en
ekstra påkjenning for klager i forbindelse med kontrollen, ønsker AtB å beklage dette.
Det er viktig for AtB at våre kunder har positive møter med personer som representerer
AtB. Det kan være særlig viktig i situasjoner som i utgangspunktet oppleves utfordrende
for passasjeren, slik som ved en billettkontroll. Vi skal videreformidle klagers beskrivelse
av hendelsen til operatør slik at dette kan følges opp internt.

Det avgjørende i denne saken er at passasjeren gikk på bussen to stopp før kontrollen
og billetten er kjøpt ved samme klokkeslett som kontrollstart. Sjåføren er dessuten
tydelig på at klager ikke visste frem billett ved påstigning. Det er dermed en
sannsynlighetsovervekt at klager kjøpte billetten etter han gikk om bord i bussen, og i
henhold til AtBs regelverk er det for sent.

AtB kan på overnevnte grunnlag ikke imøtekomme klagers krav.

Nemnda bemerker

Klager ble den 27. april 2018 ilagt gebyr på busslinje 8 på det grunnlag at han hadde
kjøpt billett for sent.

Klager reiste med mobilbillett og denne skal i følge AtBs reisevilkår 
§ 3 være kjøpt før ombordstigning på bussen.

Klager har opplyst at han gikk på bussen ved Byåsen butikksenter som nemnda legger til
grunn ligger ved Odenseveien holdeplass. Kontrollen startet ved Framveien holdeplass
som er holdeplassen etter Odenseveien. 

Kontrollen ble ifølge kontrollørrapporten startet kl. 09.29. AtB har opplyst at kontrollen
registreres startet når kontrollørene ser bussen komme til holdeplassen. 

Klager har opplyst at det er kun 30 sekunder mellom holdeplassene og hans billett er
registrert kjøpt på samme tidspunkt, dvs. kl. 09.29. 

AtB har ikke gitt opplysninger om reisetid mellom holdeplassene og det foreligger heller
ikke opplysninger fra AtBs sanntidssystem.  

Nemnda viser til at det er den reisendes ansvar å kjøpe billett i tide.

Flertallet, nemndas leder, forbrukerrepresentantene og bransjerepresentant Forsberg
Krogh, finner det ikke tilstrekkelig dokumentert at klager må ha kjøpt billetten etter at
han gikk på bussen, og finner det derfor rimelig at gebyret frafalles. Flertallet viser til at
tidspunktene for kjøp av billett og start av kontroll angir minutter, ikke sekunder. Kontroll
av disse tidspunktene og partenes forklaringer opp mot sanntidslogg er ikke mulig,
da slik logg ikke er fremlagt. Flertallet kan ikke se at det kan legges avgjørende vekt på
opplysningene kontrolløren har fått fra sjåføren, all den tid AtB selv påpeker i tilsvaret til
nemnda at sjåførene ikke har ansvar for å kontrollere billetter.

Mindretallet, bransjerepresentanten, Aarre, finner det sannsynliggjort at  klager må ha
kjøpt billetten etter at han gikk på bussen minst en holdeplass før kontrollen startet.   

Nemnda anbefaler at klager gis medhold.

Vedtak

Transportklagenemnd finner å kunne anbefale at klager gis medhold.

Vedtaket er avsagt med dissens