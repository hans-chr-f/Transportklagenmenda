Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
16.02.2018

Saksnummer
2017-01211

Tjenesteytere
SAS

Klager har i det vesentlige anført

Klager skulle reise fra Bergen til Oslo den 24. april 2017 kl 08.25 med SK248. Flyet ble 3
1/2 time forsinket grunnet tekniske problemer. 

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
SK248 ble forsinket som følge av dårlige værforhold og ATC-restriksjoner, det vises til
fremlagt dokumentasjon. Det var kraftig snøvær og glatte rullebaner på Gardermoen
denne dagen, som resulterte i totalt 65 kansellerte avganger. 

Hendelsen er ikke kompensasjonsberettiget i henhold til EU-forordning 261/2004 da
årsaken var ekstraordinære omstendigheter utenfor SAS' kontroll. 

SAS kan ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Nemnda mener at flyselskapet SAS har godtgjort at hverken forsinkelsen eller de
ekstraordinære omstendighetene kunne vært unngått selv om alle rimelige tiltak var
truffet:

SAS har fremlagt dokumentasjon med forklaring som viser at SK248 fra Bergen til
Oslo ble forsinket grunnet kraftig snøvær i Oslo. Dokumentasjonen viser at snøværet
medførte 65 kanselleringer den dagen og store forsinkelser grunnet endrede slot tider
og restriksjoner i luftrommet regulert av ATC. SAS kunne ikke gjort noe for å forhindre
værforholdene. 

Forsinkelsen gir etter dette ikke rett til standarderstatning.

Vedtak

Transportklagenemnda - fly anbefaler ikke at klageren gis medhold.