Vedtak i Transportklagenemnda - Fly

Sammendrag

Krav om standarderstatning som følge av kansellering.

Dato
05.06.2020

Saksnummer
2019-04259

Tjenesteytere
SAS

Klager har i det vesentlige anført

Klager og hans reisefølge reiste den 6. september 2019 med SAS fra Ålesund til Oslo. De
skulle videre med SK1465 fra Oslo kl. 17.15 og ankomme København kl. 18.25. Avgangen
ble kansellert som følge av streik blant bakkemannskapet i SAS Ground Handling på
Kastrup flyplass i København. De ble omrutet til SK463 kl. 19.55 og ankom København
kl. 23.35 med en forsinkelse på 5 timer og 10 minutter da denne avgangen ble forsinket
som følge av streiken tidligere på dagen.

Klager krever standarderstatning for to personer i henhold til EU-forordning 261/2004.

Tjenesteyterne har i det vesentlige anført
Klager og hans reisefølge hadde billetter for reise den 6. september 2019 med SK1465
fra Oslo til København. Avgangen ble kansellert på grunn av streik, og reisefølget ble
omrutet til reise med SK463 samme dag. Denne avgangen ble forsinket med 2 timer og
46 minutter som en følge av streiken tidligere på dagen. 

SAS anfører at streiken i København ikke har noe med flyselskapet å gjøre, men
at flyselskapet og deres flyvning ble berørt på grunn av interne konflikter og
arbeidsnedleggelse blant ansatte i fagforeningen 3F. 3F er den største fagforeningen for
bakkepersonell ved København Lufthavn Kastrup (CPH). 

Bakgrunnen for konflikten var at en vikar ansatt i SAS Ground Handling (SGH), ikke
ønsket å være medlem i denne spesifikke fagforeningen, 3F, men i en annen fagforening.
Da den ansatte kom på jobb, avsluttet de øvrige ansatte tilknyttet 3F arbeidet og gikk
til et såkalt «faglig møte». 3F stilte krav til SGH at den ansatte som ikke ville melde
seg inn i foreningen måtte avskjediges. I Danmark, som ellers i Skandinavia er det et
grunnleggende prinsipp i arbeidsretten at de ansatte har full frihet til selv å velge hvor
de vil være organisert eller om de skal være organisert overhodet. En slik kollektiv
nedleggelse av arbeidet på grunn av at et individ velger «feil» fagforening vil dermed
være i strid med loven, og den Europeiske Menneskerettskonvensjon, og SGH kunne
således ikke etterkommet kravet til foreningen. 

Dansk Arbejdsgiverforening klaget 3F inn for Arbejdsretten der representanter
for 3F erkjente at arbeidsnedleggelsen var i strid med overenskomsten partene
imellom. Arbejdsretten påla også at arbeidet straks skulle tas opp i igjen og at
arbeidet skulle normaliseres fra denne dag. Arbejdsretten har således lagt til grunn av
arbeidsnedleggelsen har vært ulovlig.

I sak C-195/17 avgjorde EU-domstolen at såkalte «Wildcat-strikes» ikke kan anses
som ekstraordinære omstendigheter etter forordningen. Saken gjaldt i hovedsak at
flyselskapet TUI meddelte plutselig at det skulle skje en omorganisering i selskapet,
hvilket medførte at en unormalt høy andel av de ansatte ikke møtte på jobb. En
konsekvens av dette ble at flere flyvninger ble kansellert. Nærværende sak og konflikt
handler ikke om at selskapet (SGH og SAS) plutselig meddelte at det skulle skje
en omstrukturering i selskapet, men boikott av en annen ansatt i SGH og interne
utfordringer knyttet til fagforeningsmedlemskap. 

I motsetning til Krüsemann-dommen, der ansatte ikke møter på jobb på grunn av
en plutselig melding om omorganisering av selskapet, anses for å være en del av
selskapet sedvanlige aktivitetsutøvelse, vil en arbeidsnedleggelse internt i forening på
grunn av forhold totalt utenfor selskapets kontroll, åpenbart ikke være en del av de
aktiviteter selskapet daglig utfører. SAS understreker at nedleggelsen i nærværende
sak utelukkende handler om at en individuell medarbeider ikke ønsket å bli medlem av
foreningen 3F som resten av medarbeiderne var medlem av. 

Det har ikke på noe tidspunkt vært tale om en sykemelding av medarbeiderne i 3F. Tvert
imot har medarbeiderne ikke lagt skjul på at de systematisk og uten videre har lagt ned
arbeidet gjentatte ganger i strid med både overenskomsten og Arbejdsrettens pålegg. 

SAS opplyser om at de ansatte i SGH ikke kan anses for å være flyvende personale. De
er heller ikke ansatt i SAS Airline. Helt spesifikt handler det om ansatte som håndterer
bagasje mv. som underleverandør til SAS. SAS er i så måte kunder hos SGH på samme
måte som andre flyselskaper ved CPH.

Dersom SAS blir pålagt å betale kompensasjon som følge av at SAS og SGH har samme
morselskap, SAS AB, vil det de facto være snakk om en forskjellsbehandling i forhold de
alle andre flyselskaper som på samme måte som SAS bruker SGH sine bakketjenester.
Dette kan ikke være formålet med forordningen. 

På bakgrunn av det ovenstående anser SAS derfor at denne streiken, utført av
fagforeningen, må være en ekstraordinær omstendighet som fritar erstatningsplikten
etter forordningen.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.
Som passasjer har man krav på å bli omrutet til alternativ reiserute og rett til mat og
drikke og hotellovernatting i ventetiden alt etter hvor lang tid det tar før man får reist. 

EU-forordningen nevner i sin fortale at streik kan være et eksempel på en ekstraordinær
omstendighet som medfører at flyselskapets forpliktelser bør være begrenset eller
bortfalle. Forordningen sier imidlertid ikke at enhver streik som rammer flyselskapets
drift må anses å ligge utenfor dettes kontroll. Den aktuelle dommen som SAS viser til i
sitt tilsvar (sak C-195/17 Krüsemann mot TUIfly, m.fl. av 17.04.2018) omhandlet streik i
TUIfly, altså streik i eget selskap. 

Det er fast nemndspraksis at streik hos tredjemann, for eksempel streik blant flygeledere
og flyplassansatte, faller utenfor flyselskapets ansvarsområde. Forsinkelse som følge av
slik streik, gir etter nemndas oppfatning ikke rett til erstatning etter EU-forordningen.
Streik hos tredjemann, som i SAS Ground Handling (SGH) som håndterer tjenester
som innsjekk og ekspedisjon av passasjerer og reisegods som underleverandør til
flyselskapet, utgjør derfor en ekstraordinær omstendighet. 

Nemnda finner at SAS’ tilsvar og fremlagt dokumentasjon viser at kanselleringen av
klagers opprinnelige avgang med SK1465 til København, samt forsinkelsen av SK463
som klager og hans reisefølge ble omrutet til, skyldtes en ekstraordinær omstendighet
utenfor selskapets kontroll som ikke kunne vært unngått selv om alle rimelige tiltak var
truffet. Det er derfor ikke grunnlag for standarderstatning i dette tilfellet.

Vedtak

Transportklagenemnda - fly anbefaler ikke at klager får medhold.