Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
10.11.2014

Saksnummer
474/14F

Tjenesteyter
SAS

Krav om standarderstatning grunnet kansellering.

Klager har i det vesentlige anført:

Klager skulle reise fra Tromsø til Oslo den 8. desember 2013 kl. 18:45 med SK4427. Avgangen
ble kansellert, og klager ble booket om til neste avgang kl. 20:55 med SK4437. Dette flyet ble
forsinket til kl. 23:05. Klager ankom bestemmelsesstedet over fire timer forsinket.

Klager bestrider at det var ekstraordinære værforhold denne dagen. Han mener SAS ikke kan
fraskrive seg ansvar, da årsaken til hendelsen må anses å ligge innenfor flyselskapets kontroll.

Klager krever standarderstatning 250 euro per person i henhold til EU-forordning 261/2004.

Det vises for øvrig til klagers brev.

SAS har i det vesentlige anført:

SK4427 var et av flere fly som ble innstilt grunnet restriksjoner på antall flybevegelser på Oslo
Lufthavn som følge av værforholdene der. Det vises til fremlagt dokumentasjon. Klager ble
booket om til SK4437 kl. 20:55 som ble forsinket til kl. 23:15 av samme årsak som beskrevet
over.

Hendelsene er ikke kompensasjonsberettiget i henhold til EU-forordning 261/2004 da årsaken
var ekstraordinære omstendigheter utenfor SAS kontroll.

SAS ønsker å refundere eventuelle utgifter i ventetiden mot kvitteringer, men kan ikke
imøtekomme klagers krav utover dette.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda legger på bakgrunn av de foreliggende opplysninger til grunn at flygningen ble
innstilt som følge av værforholdene. Nemnda viser til redegjørelsen fra SAS. Nemnda er av
den oppfatning at dette må karakteriseres som en ekstraordinær omstendighet, og nemnda
finner det sannsynliggjort at innstillingen ikke kunne unngås selv om alle rimelige tiltak var
truffet. Kanselleringen gir etter dette ikke rett til standarderstatning etter forordningen.

Ved en innstilling har passasjeren valget mellom omruting snarest mulig på tilsvarende
transportvilkår til bestemmelsesstedet eller refusjon av hele billettprisen. SAS tilbød omruting,
og klager aksepterte denne.

Nemnda er av den oppfatning at tilbudt omruting var i henhold til forordningens krav.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.