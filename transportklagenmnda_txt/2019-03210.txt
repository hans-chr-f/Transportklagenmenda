Vedtak i Transportklagenemnda
- Kollektivreiser

Sammendrag

Krav om refusjon av drosjeutgift. Manglende
informasjon om beløpsgrense i Ruters reisegaranti

Dato
13.11.2019

Saksnummer
2019-03210

Tjenesteytere
Ruter

Klager har i det vesentlige anført

Klager hadde planlagt å reise med buss 490 fra Lillestrøm stasjon til Skovly, men på
grunn av tekniske problemer ble bussen innstilt. Fordi dette var dagens siste avgang, og
at det ikke var reservebusser, måtte alle passasjerene ta taxi. Det ble gitt beskjed om at
alle ville få drosjeturen refundert. 

Klager var ikke klar over at det var et maksbeløp på kroner 550, og det ble heller ikke
opplyst om på stedet. Klager betalte kroner 1216 for turen, og krever at Ruter refunderer
det gjenstående beløpet pålydende kroner 666.

Tjenesteyterne har i det vesentlige anført
Ruter viser til henvendelse fra klager angående avslag på krav om hele beløp for taxi den
6. juli 2019.  Reisegarantien gjelder for forsinkelser på mer enn 20 minutter. Bussen som
klager skulle ta gikk ikke slik den skulle, og dermed gjaldt garantien. 

Det er satt begrensning i garantien på hvor mye man får refundert, denne er den samme
som i den nasjonale reisegarantien. På reiser under en time er maksbeløpet satt til
kroner 550. Linje 490 bruker 49 minutter. Skovly ligger i Trøgstad og Østfold fylke, noe
som er utenfor Ruters område, men Ruter har et samarbeid med Østfold om denne
strekningen. Det er derfor Ruters linjer som kjører der og Ruters priser som gjelder. 

Ruter vet at kroner 550 ikke vil være tilstrekkelig i alle tilfeller. Da må man forsøke å finne
alternativer på deler av strekningen. I dette tilfellet kunne klager tatt en annen buss til
Fetsund, og tatt drosje derfra. Det ville gjort taxituren billigere. Klager skriver også at det
var flere som måtte benytte drosje. Da kunne man gått sammen flere i drosjen og betalt
en del hver og fått dette refundert. 

Ruter ser ikke noe grunn til å fravike regelen som gjelder og opprettholder tidligere
vurdering i saken.

Nemnda bemerker

Klagen gjelder krav om refusjon av utgifter til drosje ut over reisegarantiens
begrensninger på kr. 550.

Nemnda legger til grunn at bussen ble innstilt på grunn av tekniske problemer og ruter
har erkjent at reisegarantien komme til anvendelse. 

Klager har vist til at det var siste bussavgang fra Lillestrøm til Trøgstad og og at hun ikke
hadde mulighet for å bli hentet av noen. Taxiregningen kom på kr. 1216. Klager mener
det bør lunne gjøres unntak for et slikt tilfelle. 

Nemnda finner ikke sannsynliggjort at det fra Ruters side ble gitt løfte om refusjon ut
over reisegarantiens beløp. 

Nemnda kan heller ikke se at det er grunnlag at det er grunnlag for refusjon ut over
reisegarantiens beløpsgrense og viser for øvrig til Ruters tilsvar.

Ved sluttbehandlingen av saken i nemnda var den andre forbrukerrepresentanten syk.
Vedtaket ble fattet i medhold av transportklagenemndforskriften § 5-5 (5).

Vedtak

Transportklagenemnda Kollektivtransport finner ikke å kunne anbefale at klager gis
medhold.