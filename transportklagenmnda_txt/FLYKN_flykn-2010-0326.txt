Vedtak i Transportklagenemnda - Fly

Sammendrag

Krav om kompensasjon som følge av forsinkelse.

Dato
15.09.2011

Saksnummer
326/10F

Tjenesteyter
Ryanair

Krav om kompensasjon som følge av forsinkelse.

Klager har i det vesentlige anført:

Klager skulle fra Rygge til Riga 6. juli 2010 kl. 16.25 - 19.00.

Flyet ble over fire timer forsinket, og klager landet i Riga først kl. 23.05.

Klager skulle videre fra Riga til Rezekne, men på grunn av senere ankomst enn planlagt mistet
han all forbindelse videre til denne byen og måtte ta inn på hotell i Riga.

Klagers far viser til dommen i sak: Wallentin-Hermann v Alitalia - Line Aeree ItalianeSpA
C-549/07, og sak: Sturgeon v Condor C-402/07, på vegne av sønnen i brev til Flyklagenemnda.

Klager krever standard kompensasjon på EUR 250, samt dekket en natt på hotell i Riga, EUR
40.87, totalt EUR 290.87.

Ryanair har i det vesentlige anført:

FR8523 ble forsinket som følge av teknisk feil, det vises til teknisk rapport fra Ryanair.

Hendelsen var ekstraordinær og utenfor Ryanairs kontroll.

Ryanair ønsker å dekke klagers utgifter på mat og drikke i ventetiden mot kvittering, men de
kan utover dette ikke imøtekomme klagers krav.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med over fire timer.

Nemnda er delt i sitt syn på passasjerenes rettigheter ved lengre forsinkelser.

Nemndas flertall, lederen og forbrukernes representanter, er av den oppfatning
at forsinkelse som medfører at passasjerene kommer frem til det endelige
bestemmelsesstedet tre timer eller mer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Flertallet viser til EU forordning 261/2004 artikkel 6 jf artikkel 7, jf artikkel 5, jf EU
domstolens avgjørelse i sak Sturgeon-Condor av 19. november 2009 (C-402/07). Flertallet
er kjent med at enkelte flyselskap bestrider dommen, og at EU domstolen er bedt om
å ta stilling til spørsmålet på nytt. Dommens konklusjon er imidlertid klar, og flertallet
legger til grunn at dommen gir uttrykk for gjeldende rett.

Nemndas mindretall, flyselskapenes representanter, er av en annen oppfatning.
EU forordning 261/2004 regulerer retten til kompensasjon i tilfelle av nektet
ombordstigning og innstillinger, men gir ingen anvisning på kompensasjon ved
forsinkelser. Selv om dom ved forsinkelser foreligger, er dommen utfordret bl.a.
via en britisk domstol, og inntil EU-domstolen har gitt tilsvar, anser mindretallet at
rekkevidden av Sturgeon-dommen per i dag er uavklart. Etter mindretallets vurdering
gir forsinkelse ikke rett til standarderstatning etter EU-forordningen.

Ryanair har imidlertid ikke påberopt seg fritak for erstatningsplikten på dette grunnlag, noe
mindretallet føler seg bundet av. Mindretallet følger således flertallets videre vurdering.

Forsinkelsen skyldtes i dette tilfellet en teknisk feil ved flyet. Flyselskapet må etter nemndas
vurdering i utgangspunktet bære ansvaret ved teknisk svikt. Det er flyselskapet som har størst
mulighet til å påvirke og forhindre at teknisk svikt oppstår. Også preventive hensyn taler for at
flyselskapet som hovedregel må bære ansvaret ved teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå forsinkelsen.

Det fremgår av flyets tekniske log at det var feil ved flyets høydemåler.

Nemnda legger på bakgrunn av de foreliggende opplysninger til grunn at feilen oppsto uten
forvarsel til tross for at rutinemessig teknisk vedlikehold var gjennomført.

I den foreliggende situasjon var det etter nemndas vurdering ikke praktisk mulig å treffe tiltak
for å unngå feilen eller forsinkelsen. Forsinkelsen gir derfor ikke rett til erstatning etter EU
forordningen.

Flyselskapet er i henhold til luftfartsloven § 10-20 ansvarlig for tap som følge av forsinkelse,
med mindre selskapet godtgjør at det har tatt alle forholdsregler som med rimelighet kan
kreves for å unngå tapet, eller dette ikke har vært mulig for dem.

Nemnda er av den oppfatning at Ryanair i dette tilfellet ikke hadde mulighet til å unngå
forsinkelsen. Forsinkelsen gir således ikke rett til erstatning etter luftfartsloven.

Nemnda finner etter dette ikke å kunne anbefale at klager gis medhold.

Vedtak:

Flyklagenemnda finner ikke å kunne anbefale at klager gis medhold.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Janne G. Soløy, Widerøe's Flyveselskap

Olav Grøttland, SAS