Vedtak i Transportklagenemnda - Fly

Sammendrag

Krav om standardkompensasjon som følge av forsinkelse.

Dato
21.03.2017

Saksnummer
2016-00534

Tjenesteytere
Norwegian

Klager har i det vesentlige anført

Klager skulle reise fra Praha (PRG) via Oslo lufthavn (OSL) til Stavanger (SVG) med
Norwegians flyvninger DY1505 og DY548 4. mars 2016. Flyvningen DY548 fra Oslo til
Stavanger kl. 20.45 ble forsinket med tre timer og fem minutter. 

Klager krever standardkompensasjon i henhold til EU-forordning 261/2004 på 250 euro.

Tjenesteyterne har i det vesentlige anført
Norwegians flyvning DY548 4. mars 2016 ble forsinket med tre timer og fem minutter.
Forsinkelsen oppstod som følge av værforholdene i Oslo denne dagen. 

Personalet som skulle operere flyvning DY548 kom for sent inn med flyvningen DY547,
og det var ikke andre crew tilgjengelig på så kort varsel, da flere flyvninger var påvirket
av værforholdene. Værforholdene i Oslo denne dagen påvirket flyvningene til flere
flyselskap. Norwegian viser til fremlagt værrapport og Movement Log. 

Det kan ikke forventes at et flyselskap skal kunne sikre seg mot alle typer ekstraordinære
forhold til enhver tid ved å ha reservefly- og crew tilgjengelig ved alle destinasjoner. Dette
ville påført flyselskapet en urimelig økonomisk byrde, og ville omsider medført høyere
kostnader for passasjerene i form av høyere billettpriser. Dette understrekes i en dom i
en tysk domstol (X ZR 121/13).

Flyselskapene er unntatt fra videre kompensasjon hvis forsinkelsen er under tre timer
eller årsaken til forsinkelsen er ekstraordinære omstendigheter utenfor flyselskapets
kontroll som forhindrer flyvningen, jf. EU-domstolens dom i C-402/07 (Sturgeon-
dommen). Hendelser som ikke er forårsaket av en handling eller unnlatelse fra
flyselskapet må anses for å være ekstraordinære omstendigheter. Norwegian anser
denne forsinkelsen for å ha oppstått som følge av vanskelige værforhold, og kan avviser
på denne bakgrunn klagers krav om standardkompensasjon etter EU-forordning
261/2004.

Nemnda bemerker

DY548 fra Oslo til Stavanger 4. mars 2016 kl. 20.45 ble forsinket med tre timer og fem
minutter.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7, jf artikkel 5 nr. 3, jf. EU-
domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

Værforhold som påvirker flytrafikken ved at det ikke er mulig å lande/ta av, kan være
en slik ekstraordinær omstendighet som medfører at den reisende ikke har krav på
erstatning. Dette må vurderes konkret. 

Nemnda legger til grunn at besetningen som skulle operere flyet, kom forsinket inn til
Oslo med DY547 grunnet vanskelige værforhold i Oslo. Det vises til fremlagte rapporter.
Dette førte til at flyvningen DY548 ble forsinket.

Etter nemndas syn er det værforholdene i Oslo den aktuelle dagen som var årsaken
til forsinkelsen. Selv om flyet sto klart ved terminalen, hadde man ikke mannskap
til å betjene flyvningen. Det kan ikke kreves at Norwegian har ekstramannskaper
tilgjengelig på alle destinasjoner for å forhindre denne type forsinkelser. Nemnda
mener forsinkelsen i dette tilfellet skyldtes ekstraordinære forhold, som ikke kunne vært
forhindret selv om alle rimelige tiltak var truffet.

Nemnda kan derfor ikke se at klager har krav på standarderstatning etter forordningen,
eller krav på erstatning på annet grunnlag.

Vedtak

Transportklagenemnda - fly anbefaler ikke at klager gis medhold.