Vedtak i Transportklagenemnda - Fly

Sammendrag

Krav om standardkompensasjon og refusjon
av utgifter til nye flybilletter ved kansellering.

Dato
19.12.2019

Saksnummer
2019-00867

Tjenesteytere
Norwegian Air Shuttle

Klager har i det vesentlige anført

Klager skulle reise med Norwegians flyvning DY612 fra Oslo lufthavn (OSL) til Bergen
(BGO) 3. februar 2019 kl. 13.20. Han og reisefølget hadde kommet med et fly fra London,
og ved ankomst på Oslo lufthavn ble de informert om at flyvningen fra Oslo til Bergen
var kansellert. Klager ringte straks til Norwegians kundesenter, samt at han logget seg
inn på bestillingen sin via Norwegians nettside og mobilapplikasjon. Klager fikk ikke
kontakt med selskapet på telefon, og på nettsiden så han at alle fly fra Oslo til Bergen
denne dagen var fulle. Det var heller ingen representanter til stede i Norwegians skranke
ved Oslo lufthavns utenlandsterminal, og klager gikk deretter ned til en annen skranke.
Her var det svært lang kø. 

Begge klagerne var nødt til å ankomme Bergen senest samme kveld. De gikk derfor og
kjøpte billetter med SAS til kroner 5 296 for to passasjerer. Før han gjorde dette, sjekket
klager om det var ledige billetter med toget til Bergen, noe det ikke var. 

På bakgrunn av det ovennevnte har klager fremsatt krav om standardkompensasjon
i henhold til EU-forordning 261/2004 på 250 euro pr. person, totalt 500 euro for to
passasjerer, samt refusjon av sine utgifter til nye billetter med SAS til kroner 5 296.

Tjenesteyterne har i det vesentlige anført
Norwegians flyvning DY612 fra Oslo til Bergen 3. februar 2019 ble kansellert.
Kanselleringen skyldtes at forutgående flyvning fra Stockholm til Bergen, DY841, ble
påvirket av værforholdene i Stockholm denne dagen. Snø ved Arlanda flyplass medførte
at sektor DY841 ble tildelt flere slots (avgangstider), og dette påvirket flyplanen til
flymaskin LN-DYC videre denne dagen. 

Klager har valgt full refusjon av sin ubenyttede Norwegian-billett. 

Norwegian har anført at de ovennevnte forhold utgjør en slik ekstraordinær
omstendighet som fritar flyselskapet for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet har på dette grunnlag avvist klagers krav om standardkompensasjon og
om refusjon av utgifter til nye flybilletter.

Nemnda bemerker

Norwegians flyvning DY612 fra Oslo til Bergen 3. februar 2019 ble kansellert. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 
I dette tilfellet skyldtes forsinkelsen at forutgående flyvning fra Stockholm til Bergen ble
forsinket som følge av vanskelige værforhold ved Arlanda denne dagen. Dette påvirket
den såkalte "flyveplanen" til maskin LN-DYC. Klagers flyvning ble derfor kansellert som en
konsekvens av disse forsinkelsene. 

Nemnda mener at de ovennevnte værforhold må anses som en ekstraordinær
omstendighet i forordningens forstand. Nemnda kan heller ikke se at kanselleringen
kunne vært unngått selv om alle rimelige tiltak var truffet, og klager har derfor ikke rett til
standarderstatning. 

Klager kjøpte nye billetter med SAS og har anført at det var lang kø hos Norwegian.
Norwegian har opplyst at berørte passasjerer ble tilbudt omruting dagen etter. Nemnda
mener at det etter forholdene var et tilstrekkelig omrutingstilbud. At klager måtte tilbake
samme kveld og derfor valgte å kjøpe egne billetter med SAS, er noe klager selv må
dekke.

Vedtak

Transportklagenemnda - fly anbefaler ikke at klager gis medhold.