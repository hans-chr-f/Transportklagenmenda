Vedtak i Pakkereisenemnda

Sammendrag

Krav om prisavslag grunnet feil markedsføring av reisen.

Dato
13.12.2018

Saksnummer
2018-03289

Tjenesteytere
ReiseExperten AS

Klager har i det vesentlige anført

Klager kjøpte en pakkereise med buss for fire personer "Toscana - San Gimignano/
Andrea Bocelli Konsert" i perioden 25.07.2018 - 31.07.2018. Totalpris kr. 70.760.

Klager kjøpte reisen med Bocellikonsert som hovedattraksjon, men fikk levert en
operaforestilling med Andrea Bocelli. Reisen var ikke i samsvar med beskrivelsen og
klager skriver at skuffelsen var ubeskrivelig.

For klageren er det uforståelig at ReiseExperten ikke visste om dette på forhånd og først
fikk vite om det bare to dager før avreise. Andre reisearrangører solgte reiser til det
samme arrangementet og brukte benevnelsen "opera".

Klager reagerer på tilsvaret fra ReiseExperten. Klager forstår at det er Andrea Bocelli som
selv velger hva slags forestilling som blir satt opp, men ReiseExperten burde opplyst at
de ikke var klar over hvilken type forestilling som skulle settes opp slik at kundene var
klar over dette ved bestilling av reisen. 

Klager krever kostnadene for 4 billetter til Andrea Bocelli opera (konsert) som kostet 224
euro per billett, totalt 896 euro.

Tjenesteyterne har i det vesentlige anført
ReiseExperten anfører at billettene ble bestilt gjennom deres agent høsten 2017 før de
visste hva som ble oppført. ReiseExperten skriver videre "Det er normalt som regel en
konsert med gjesteartister og det er Andrea Bocelli som selv bestemmer hva som settes
opp". 

I dette tilfellet fikk ikke ReiseExperten programmet fra sin agent før noen dager før og
oppdaget da at det var en operaforestilling og ikke en konsert. 

ReiseExperten er ikke ansvarlig for det musikalske innholdet og hva Andrea Bocelli velger
å fremføre.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår
for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen
rimelig tid og uten vesentlig ulempe for de reisende, jf. pakkereiseloven § 6-2.

Saken gjelder spørsmålet om det er gitt misvisende opplysninger i det programmet som
lå til grunn for bestilling av reisen.  Det er opplyst i programmet at turen inkluderte en
konsert med Andrea Bocelli.  Det som ble levert var en operaforestilling - operaen Andrea
Chenier - med sangeren Andrea Bocelli.

Nemnda har gjennomgått dokumentene.  Det fremgår av arrangørens redegjørelse at
billettene kjøpes på et tidspunkt før programmet for konserten er offentliggjort.  Det
fremgår imidlertid også at man året før arrangerte en tur til den samme begivenheten,
hvor innholdet var en kombinert konsert/opera, og at arrangøren da fikk tilbakemelding
fra enkelte skuffede gjester fordi konsertprogrammet ikke hadde det innholdet de
forventet.

Arrangøren stiller spørsmål ved hvor detaljere opplysninger som bør gis for å overholde
opplysningsplikten man har etter loven.

Nemnda bemerker at når arrangøren også tidligere har hatt erfaring med skuffede
gjester når arrangementet inneholdt opera, burde man tatt  konsekvensen av dette
og tatt med en setning i programmet om at man ikke visste detaljene i årets program,
men at det ville bestå av en konsert/opera uten at arrangøren visste hvordan disse
elementene var vektlagt.  Når dette ikke er gjort finner nemnda at det er svikt i
informasjonsmaterialet kundene hadde å forhold seg til, jfr. pakkereiseloven § 3-2.  Det
er et krav om at opplysningsgrunnlaget er korrekt, lojalt og fullstendig.  Nemnda legger til
grunn at det ikke er tilfelle i saken.  Det som er levert lider følgelig av en mangel som gir
grunnlag for et forholdsmessig prisavslag.

Klageren har krevd billettprisen til operaforestillingen refundert for fire personer.
Nemnda kan etter en samlet vurdering ikke se at prisavslaget bør knyttes opp mot
billettprisen, spesielt ettersom det fremgår at man overvar operaen. 

Nemnda har i andre, tilsvarende saker anbefalt at det gis et prisavslag på 20 % av reisens
pris, som for fire personer var kr. 70.760.  Avrundet utgjør prisavslaget kr. 14.150.

Vedtak

Pakkereisenemnda anbefaler at det gis et prisavslag på 20 % av reisens pris, avrundet til
kr. 14.150.