Vedtak i Pakkereisenemnda

Sammendrag

Saken gjelder stengt hotellbasseng, Las Vegas, USA.

Dato
21.05.2013

Saksnummer
292/12

Tjenesteyter
Ving Norge AS

Sakens dokumenter ble lagt frem.

Klager: X

Turarrangør: Ving Norge AS

Antall reisende: 2

Reisens pris: 24.422,-

Saken gjelder:

Saken gjelder stengt hotellbasseng, Las Vegas, USA.

Klager anfører at hotellet ble valgt på grunn av kombinasjonen bademuligheter og
storbyferie. Bassenget ble imidlertid stengt dagen etter at de ankom.

De første dagene kunne de ligge i solsenger, men så ble også disse fjernet.

De ankom Las Vegas 3. november. Den 7. november tok hun kontakt med Ving, men da
samtlige hoteller i Las Vegas stenger bassengene for vinteren i november, kunne ikke Ving
skaffe annet hotell med basseng. Den 9. november skrev hun til Ving og ba om enten tidligere
hjemreise eller kompensasjon for den resterende uken på grunn av mangelfull informasjon.

Ving har beklaget at informasjonen på nettsiden ikke opplyser at bassenget er stengt
i vintermånedene. Under «Reisefakta» opplyses det imidlertid at Las Vegas ikke er
et sol- og badereisemål, og byen fremstilles som en storby for den eventyrlystne med
kasino og show etc. Allerede etter første henvendelse fra klager ble det gitt tilbud den
8. november om at Ving ville dekke taxitransport til et badeland, men dette ble ikke
benyttet. Ving tilbød også kr.2.000,- i kompensasjon for feil informasjon.

Dette tilsvarer 25 % av hotelldelen av reisens pris. Tilbudet ble godtatt og beløpet utbetalt.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for prisavslag.

Opplysninger i kataloger og på nettet inngår som en del av avtalen.

Vings hotellinformasjon var i dette ufullstendig i og med at det ikke var opplyst at bassenget
ville stenge i november. Det fremgår imidlertid av omtalen av reisemålet at «Las Vegas er ikke
et sol- og badereisemål.» Det er også opplyst at gjennomsnittlig dagtemperatur i november er
18 grader og natte temperatur 4 grader.

Etter nemndas oppfatning er neppe sol- og badeelementet ved reisen en vesentlig
forutsetning for den som reiser til Las Vegas, i hvert fall ikke i november.

Tilbudet om kr.2.000,- i kompensasjon for den ufullstendige informasjon om bassenget er
derfor etter nemndas syn en passende kompensasjon.

Den ble også godtatt av klager, som den 13. november skrev følgende:

«Ettersom det ikke er mange dagene igjen av ferien ønsker vi å motta kompensasjonen på
kr.2.000,- til kontonr ... ... ... ».

Vedtak:

Reklamasjonsnemnda for pakkereiser kan ikke anbefale ytterligere kompensasjon.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Leder

Pål Martin Andersen, Forbrukerrådet

Silje Jystad, Forbrukerrådet

Marianne Delbekk, Apollo Norway AS

Vigdis Fiske, Amisol AS