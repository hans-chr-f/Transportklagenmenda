Vedtak i Transportklagenemnda - Fly

Sammendrag

Krav om refusjon av utgifter til nye flybilletter ved kansellering.

Dato
28.06.2019

Saksnummer
2018-04655

Tjenesteytere
Norwegian Air Shuttle

Klager har i det vesentlige anført

Klager skulle reise med Norwegians flyvning DY538 fra Oslo lufthavn (OSL) til Stavanger
(SVG) 22. mars 2018 kl. 16.15. Flyvningen ble kansellert. Den neste ledige flyvningen med
Norwegian var kl. 22.00, og klager måtte rekke et viktig møte i Stavanger. Hun kjøpte
derfor nye billetter med SAS til kroner 2 149, og har på ovennevnte bakgrunn fremsatt
krav om refusjon av sine billettutgifter.

Tjenesteyterne har i det vesentlige anført
Klager hadde bestilt en gjennomgående reise fra Krakow til Stavanger via Oslo 22. mars
2018. Flyvning DY1041 fra Krakow ankom Oslo 18 minutter før oppsatt rutetid. Flyvning
DY538 til Stavanger ble derimot kansellert. Denne hadde planlagt ankomst i Stavanger kl.
17.05. 

Klager ble omrutet til DY550 med avgang kl. 22.00 og ankomst kl. 22.50. Klager tok
kontakt med Norwegians kundeservice på telefon og lurte på om det fantes noen
tidligere avganger. Norwegian hadde imidlertid ikke andre ledige avganger, men klager
informerte om at hun ville sjekke. Klager møtte ikke opp til avgang, men hadde på eget
initiativ kjøpt billetter med SAS med beregnet ankomst kl. 19.40 til kroner 2 149. 

Klager har allerede mottatt standardkompensasjon på 250 euro i henhold til EU-
forordning 261/2004. 

Passasjeren har fremsatt krav om refusjon av billettutgiftene med SAS. Passasjerer
har ved kansellering valget mellom å motta refusjon av billetten eller å bli omrutet
tidligst mulig. Dette fremgår av EU-forordningens artikkel 8. Flyselskapets plikt til å tilby
omruting snarest mulig er en konkret vurdering, hvor ledige fly og kostnader er relevant.
Klager ville - dersom hun hadde valgt Norwegians tilbud - ha landet i Stavanger fem
timer og 45 minutter etter planlagt ankomst. Norwegian har anført at dette var et rimelig
og tilstrekkelig omrutingsalternativ. 

Klager valgte derimot å kjøpe billetter på eget initiativ, og dette var ikke noe Norwegian
oppfordret til. Selskapet har anført at de ikke kan hefte for at passasjeren ønsket å
komme noe tidligere frem. Billetten som har blitt kjøpt er fire ganger så dyr som klagers
opprinnelige billett med Norwegian, og tidsbesparelsen for passasjeren er relativt
liten, da hun ankom Stavanger med SAS to timer og 42 minutter tidligere enn hun
ville gjort med DY550. Norwegian har i denne forbindelse vist til EU-kommisjonens
tolkningsveiledning punkt 4 bokstav b tredje avsnitt, og nemndas tidligere praksis i
tilsvarende saker, herunder 2017-02906. 

Norwegian har på ovennevnte grunnlag avvist klagers refusjonskrav.

Nemnda bemerker

Norwegians flyvning DY538 fra Oslo til Stavanger 22. mars 2018 ble kansellert. 

Norwegian har ikke bestridt ansvarsgrunnlag i saken, og har utbetalt
standardkompensasjon til klager på 250 euro. Klager har også krevd utgifter til SAS-
billetter dekket av Norwegian. 

Ved kansellering har passasjeren valget mellom omruting snarest mulig, på tilsvarende
transportvilkår, til bestemmelsesstedet, eller refusjon av hele billettprisen, jf.
forordningens artikkel 5 jf. artikkel 8. 

Norwegian tilbød klager omruting til Stavanger samme kveld kl. 22.00, med beregnet
ankomst kl. 22.50. Klager ønsket ikke å motta dette tilbudet, da hun hadde et møte i
Stavanger samme dag. Hun valgte derfor å fly med SAS, som ankom kl. 19.40, det vil si
ca. tre timer tidligere. 

Når det gjelder vurderingen av selskapets omrutingstilbud, må det foretas en
helhetsvurdering, der flere forhold spiller inn, slik som tid, kostnader, tilgjengelig
transport og passasjerens individuelle behov for å ankomme til et bestemt sted til et
bestemt tidspunkt. 

Selv om klager i dette tilfellet hadde et behov for å komme tidligere frem, kan ikke dette
være avgjørende. Nemnda mener at Norwegians omrutingstilbud etter omstendighetene
må anses som tilfredsstillende. Det var klagers eget valg at hun ikke aksepterte
omrutingstilbudet. Hun må derfor selv bære utgiftene til nye flybilletter med SAS.

Vedtak

Transportklagenemnda - fly anbefaler ikke at klager gis medhold.