Vedtak i Transportklagenemnda - Fly

Sammendrag

Krav om refusjon av nye flybilletter grunnet kansellering.

Dato
04.09.2013

Saksnummer
531/12F

Tjenesteyter
Norwegian Air Shuttle ASA

Krav om refusjon av nye flybilletter grunnet kansellering.

Klager har i det vesentlige anført:

Klager skulle reise fra Bergen til Sandefjord den 29. juni med DY478. Like før avgang ble flyet
kansellert. Da Norwegian ikke kunne hjelpe med omruting til annen avgang, måtte klager
kjøpe nye billetter med et annet flyselskap.

Klager krever refusjon av nye flybilletter, kroner 2 100 per billett.

Norwegian har i det vesentlige anført:

DY478 ble dessverre kansellert som følge av uforutsett teknisk feil, det vises til teknisk
rapport.

DY478 ble operert av flymaskin LN-KKI og hadde følgende planlagte program den 29. juni
2012:

DY1079 Riga - Trondheim

DY171 Trondheim - Bergen

DY478 Bergen - Torp

DY463 Torp - Trondheim

Den tekniske feilen oppstod da maskinen ankom Trondheim som DY1079.

Dom C-549/07, Wallentin-Hermann v Alitalia, prøver å definere ekstraordinære
omstendigheter, og i henhold til dommen kan tekniske problemer som oppdages under
vedlikehold ikke defineres som ekstraordinære omstendigheter. I tillegg til sine egne
vedlikeholdsrutiner følger Norwegian alle vedlikeholdsprogram pålagt av Luftfartstilsynet og
flyprodusenten. Norwegian kan bekrefte at den tekniske feilen på denne flyvningen oppstod
under drift og utenfor planlagt vedlikehold.

I henhold til EU forordning 261/2004, er flyselskapene unntatt fra videre kompensasjon hvis
årsaken til kanselleringen er ekstraordinære omstendigheter utenfor flyselskapets kontroll
som forhindrer flyvningen.

Norwegian kan ikke se at klager har fremlagt dokumentasjon på alternativ transport, og kan
derfor ikke ta stilling til klagers krav.

Norwegian kan på grunnlag av ovennevnte dessverre ikke imøtekomme klagers krav.

Nemnda bemerker:

Kansellering gir rett til standarderstatning med mindre flyselskapet godtgjør at innstillingen
skyldes ekstraordinære omstendigheter som ikke kunne vært unngått selv om alle rimelige
tiltak var truffet, jf. EU-forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

Innstillingen skyldtes i dette tilfellet feil ved flyets ror-/kontrollsystem.

Saken er forelagt Luftfartstilsynets tekniske avdeling som ikke har noen bemerkninger til
flyselskapets beskrivelse av den tekniske feilen eller den fremlagte dokumentasjonen.

Nemnda legger på bakgrunn av de foreliggende opplysninger til grunn at feilen oppsto uten
forvarsel til tross for at rutinemessig teknisk vedlikehold var gjennomført.

I den foreliggende situasjon var det etter nemndas vurdering ikke praktisk mulig å
treffe tiltak for å unngå feilen eller kanselleringen. Kanselleringen gir derfor ikke rett til
standarderstatning.

Ved innstilling av en flygning har passasjeren bl.a. valget mellom refusjon av utgifter til
billetter eller omruting snarest mulig, på tilsvarende transportvilkår, til bestemmelsesstedet.
Norwegian kunne ikke tilby omruting som klagerne kunne benytte seg av. Klagerne kjøpte da
billetter med Widerøe.

Norwegian har sagt seg villig til å erstatte utgiftene til nye billetter mot fremleggelse av
original kvittering. Til fradrag går utgiftene til Norwegianbillettene som ikke ble benyttet
dersom disse er refundert. Nemnda anbefaler således at saken løses i overensstemmelse
med Norwegians tilbud.

Vedtak:

Transportklagenemnda - fly anbefaler at saken løses i overensstemmelse med Norwegians
tilbud.

Vedtaket var enstemmig.