Vedtak i Transportklagenemnda - Fly

Sammendrag

Krav om refusjon av utgifter grunnet kansellering.

Dato
15.01.2016

Saksnummer
0535/15F

Tjenesteyter
KLM

Krav om refusjon av utgifter grunnet kansellering.

Klager har i det vesentlige anført:

Klager skulle reise fra Oslo til Roma via Amsterdam den 31. mars 2015 kl. 17:25. KL1609 fra
Amsterdam til Roma ble kansellert grunnet dårlig vær, og klager ble tilbudt ombooking fra
Oslo via Helsinki den 1. april.

Klager ba om å bli booket med Norwegian i stedet, og fikk beskjed om at det var greit, men
at de måtte gjøre dette selv da KLM ikke har avtale med Norwegian. Klager overnattet på
Gardermoen og reiste med Norwegian dagen etter via Stockholm.

Klager forstod det slik at de ville få refundert Norwegianbillettene, men i ettertid vil ikke KLM
gi refusjon.

Klager ble ikke informert om sine rettigheter.

Klager krever refusjon av nye billetter med Norwegian, kroner 11&nbsp;916 for fire personer.

Det vises for øvrig til klagers brev.

KLM har i det vesentlige anført:

Amsterdam Lufthavn, Schiphol, var overbefolket den 31. mars og 1. april grunnet svært
dårlige værforhold. Det vises til fremlagt dokumentasjon. Det var heller ingen hoteller ledige
i området. Det ble derfor bestemt av Air Traffic Control at passasjerer med videreforbindelse
i Amsterdam til andre destinasjoner ikke fikk ankomme Schiphol. Berørte passasjerer ble
booket om via andre flyplasser.

Klager ble tilbudt å reise via Helsinki den 1. april, men valgte i stedet å kjøpe nye billetter med
annet selskap. KLM kan ikke stå til ansvar for dette. Klager bes henvende seg til sitt reisebyrå
for å få refundert ubenyttet utreise på KLM-billetten.

KLM ble nektet å frakte passasjerer som ikke hadde endelig destinasjon i Amsterdam.
Hendelsen var ekstraordinær og fullstendig utenfor KLMs kontroll, den er derfor ikke
kompensasjonsberettiget i henhold til EU-forordning 261/2004.

KLM har av godvilje tilbudt klager et reisegavekort på 150 euro per person, men kan ikke
imøtekomme hans krav utover dette.

Det vises for øvrig til KLMs brev.

Nemnda bemerker:

Dersom passasjerer nektes ombordstigning mot sin vilje, skal flyselskapet i henhold til EU-
forordning 261/2004 artikkel 4 umiddelbart gi dem erstatning i samsvar med forordningens
artikkel 7, samt assistere dem i samsvar med artikkel 8 og 9, dvs. tilby refusjon av billetter
eller omruting snarest mulig til bestemmelsesstedet, samt tilby passasjerene måltider og
forfriskninger som står i rimelig forhold til ventetiden og eventuelt hotellinnkvartering om
nødvendig.

Artikkel 4 tar ikke noe forbehold for situasjoner der nektet ombordstigning er begrunnet
i en ekstraordinær situasjon som ikke kunne unngås selv om alle rimelige tiltak var truffet
- i motsetning til erstatningsreglene ved kansellering og lengre forsinkelse av en reise.
Nemnda er imidlertid av den oppfatning at et slikt forbehold må tolkes inn i bestemmelsen.
Nemnda viser til at bestemmelsen primært er beregnet på tilfelle der flyselskapet nekter
ombordstigning som følge av overbooking. I et slikt tilfelle er det ikke behov for å begrense
ansvaret. Situasjonen er en helt annen der utenforliggende omstendigheter ligger bak
nektelsen. Likhetshensyn, at passasjerer som blir berørt av nektet ombordstigning skal
behandles på samme måte som passasjerer som blir berørt av kanselleringer og forsinkelse,
taler også for et slikt forbehold.

Nemnda legger på bakgrunn av de foreliggende opplysninger til grunn at klagerne ble nektet
ombordstigning fordi flyplassmyndighetene på Schiphol, grunnet vanskelige værforholdet,
påla flyselskapene kun å ta med passasjerer som endte sin reise i Schiphol. Flyplassen hadde
i den foreliggende situasjon ikke kapasitet til å ta i mot transittpassasjerer. Nemnda er av
den oppfatning at situasjonen må betegnes som ekstraordinær, og at KLM måtte følge
pålegget fra flyplassmyndighetene. Etter nemndas vurdering har passasjerer som ble nektet
ombordstigning av denne grunn ikke rett til standarderstatning. Det er heller ikke krevet.

Ved nektet ombordstigning plikter flyselskapet å tilby omruting snarest mulig, på tilsvarende
transportvilkår, til bestemmelsesstedet, jf. forordningen artikkel 5, jf. artikkel 8. Flyselskapet
plikter også å tilby mat og forfriskninger (ikke drinker/alkohol) som står i rimelig forhold til
ventetiden samt hotellinnkvartering der det er nødvendig, jf. artikkel 5, jf. artikkel 9. Ved
vurderingen av om flyselskapet har tilbudt omruting «snarest mulig» må man etter nemndas
vurdering foreta en helhetsvurdering av de forskjellige omrutingsalternativer med eget eller
andre selskap. Sentrale momenter i vurderingen er kostnader og fordeler/ulemper ved de
forskjellige alternativer.

Klager har opplyst at de spurte KLM om de kunne booke om med Norwegian og få pengene
til Norwegian-billetten tilbake. Det ble besvart bekreftende. KLM har ikke kommentert dette,
og nemnda legger klagers opplysninger til grunn. Nemnda er av den oppfatning at klagerne
måtte kunne stole på opplysningene de fikk av KLM. Uten denne opplysningen ville klagerne
neppe å opptrådt som de gjorde. Nemnda anbefaler at KLM erstatter klagernes ekstrautgifter
til billetter med Norwegian. (Norwegian-billettene med fratrekk av KLM-billettene dersom
disse er refundert.)

Vedtak:

Transportklagenemnda-fly anbefaler at KLM erstatter klagers ekstrautgifter til billetter med
Norwegian.

Vedtaket var enstemmig.