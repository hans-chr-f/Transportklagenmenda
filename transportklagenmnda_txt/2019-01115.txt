Vedtak i Transportklagenemnda
- Kollektivreiser

Sammendrag

Kjøp av billett ombord i T-bane

Dato
13.05.2019

Saksnummer
2019-01115

Tjenesteytere
Ruter

Klager har i det vesentlige anført

Klager gikk på T-banen ved Carl Berner på vei til en langrennstur i marka. På grunn av
kort tid til T-banens ankomst, samt at klager hadde på seg hansker og bar på diverse
skiutstyr, bestemte han seg for å kjøpe billett da han kom ombord på T-banen. 

Kort tid etter klager hadde satt seg ned, og mens han startet kjøp av billett via
RuterBillett appen, ble det annonsert kontroll. Kontrolløren hadde mulighet til å se at han
kom ombord, satt seg ned og åpnet appen for å kjøpe billett, men likevel valgte hun å
ilegge klager et tilleggsgebyr. 

Klager skrev en lengre klage til Ruter hvor han i detalj redegjorde for situasjonen, samt la
ved dokumentasjon for alle billettkjøp i 2018. Dette mener klager langt på vei beviser at
han ikke er en som sniker på offentlig transport. I tillegg foreslo klager, for å underbygge
det faktum at han ikke sniker og at saken handler om prinsipper og ikke penger, at han
istedenfor å betale gebyret på 1150 kroner kunne donere 2300 kroner til en veldedig
organisasjon. Bevis på donasjonen ville bli oversendt Ruter i form av kvittering. Klager ble
rimelig overrasket da han fikk et kontant avslag i retur, uten noen form for redegjørelse
av de protokoll feilene han påpekte kontrollørene gjorde under kontrollen.

Etter klagers mening viser hele denne situasjonen at Ruter mangler forståelse for sin
egentlig oppgave i samfunnet, nemlig å jobbe for et bedre samfunn å tilby en tjeneste
som skal fungere så godt som overhodet mulig for sine kunder; skattebetalerne som
betaler for selskapets drift. Klager mener det er på høy tid Ruter blir pålagt en intern
verdivurdering og et endret fokus på hvordan de kan bidra til å gjøre Oslo samfunnet
bedre. 

Klager håper Transportklagenemnda kan snu denne saken fra å være et særdeles
ubehagelig overtramp og innskrenking av hans rettigheter som en god samfunnsborger,
til en positiv sak for verdenssamfunnet som i stedet kan resultere i en gave til veldedig
organisasjon. 

I stede for å betale gebyret på 1150 kroner, ønsker klager å donere 2300 kroner til en
veldedig organisasjon.

Tjenesteyterne har i det vesentlige anført
Klager ble ilagt gebyr på T-banen 29. januar 2019 fordi han kjøpte billett for sent. 

Ifølge Ruters transportvilkår må man ha gyldig billett før passering av kontrollsone på
T-banestasjonene, eller før man går om bord. Det er ikke tillat å ferdes innenfor denne
kontrollsonen eller gå om bord uten gyldig billett. 

Klager opplyser selv at han ikke hadde gyldig billett da han gikk om bord, og forklarer
hvorfor det var slik. Ruter kan likevel ikke se at det er grunnlag for å behandle klager på
en annen måte enn andre i samme situasjon. Ruter kan ikke la kunden selv bestemme
når de vil kjøpe billett. De fleste har en forklaring på hvorfor de ikke har billett, men
regelen er lik for alle. 

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble ved kontroll på T-banen 29. januar 2019 ilagt gebyr fordi han kjøpte billett for
sent.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig. 

Nemnda bemerker at det følger av vilkårene for bruk av Ruters mobilapp at billetter må
være kjøpt og bekreftet før man går ombord på T-banen. 

Nemnda har merket seg at klager på grunn av liten tid og mye utstyr bestemte  seg for å
kjøpe billett etter ombordstigning.

Nemnda kan ikke se at det er grunnlag for å anbefale at gebyret frafalles. Nemnda har
forståelse for at gebyret oppleves strengt. Av hensyn til reiseforetakenes behov er det
imidlertid nødvendig med en konsekvent praksis da det er ulike årsaker til at reisende
kjøper billett etter inntreden i kontrollsone eller ombordstigning.

Vedtak

Transportklagenemnda Kollektivtransport finner ikke å kunne anbefale at klager gis
medhold.