Vedtak i Transportklagenemnda - Fly

Sammendrag

Krav om standarderstatning, refusjon av flybilletter,
samt hotellopphold som følge av nektet ombordstigning.

Dato
27.04.2022

Saksnummer
2022-00030

Tjenesteytere
Lufthansa German Airlines

Klager har i det vesentlige anført

Klager og hans familie, til sammen 4 personer, hadde bestilt en tur-returreise fra Bergen
til Mumbai via Oslo og Frankfurt. Reisen ble kjøpt via reisebyrået Mytrip. Avreise den 14.
desember 2021 gikk med SAS til Oslo, og videre med Lufthansa. Klager hadde på forhånd
sendt kopi av dokumentasjon av coronatester, og mottok e-post den 13. desember
2021 fra Lufthansa som bekreftet at dokumentasjonen var godkjent, og at de måtte
medbringe dette på reisen. Klagers dokumentasjon ble sjekket både i Bergen og i Oslo.
Ved innsjekking i Oslo mottok de boardingpass helt frem til Mumbai. Ved avreise fra
Frankfurt den 15. desember ble de nektet ombordstigning, da Lufthansa ikke godkjente
klagers PCR-dokumentasjon. Klager bodde en natt på hotell i Frankfurt. Lufthansa sørget
for returbilletter den 16. desember uten kostnad.
Klager krever standarderstatning, refusjon av flybilletter og erstatning for utgifter på
hotellopphold.

Tjenesteyterne har i det vesentlige anført
Passasjerene ble nektet ombordstigning i Frankfurt, da de ikke hadde tilstrekkelig
dokumentasjon på gyldig PCR-test. Lufthansa sørget for returreise til Bergen, og kan
ikke imøtekomme klagers krav. Lufthansa viser til art. 13.2 og 13.3 i sine generelle vilkår
og betingelser for passasjertransport, der det fremkommer at det er klagers ansvar å
medbringe gyldig reisedokumentasjon.

Nemnda bemerker

Klager ble nektet ombordstigning i Frankfurt med den begrunnelse at PCR-testen ikke var
godkjent. Lufthansa har anført at klager ikke hadde tilstrekkelig dokumentasjon på gyldig
PCR-test. Klager bestrider dette, og viser til e-post fra flyselskapet datert 13. desember -
dagen før avreise - hvor det ble bekreftet at dokumentasjonen var godkjent. 

I utgangspunktet er det passasjerens ansvar å sørge for å ha nødvendige
reisedokumenter, herunder negativ covid-19 test. Manglende reisedokumenter kan
føre til at passasjeren blir avvist ved innsjekk og ikke får reise til sin destinasjon. I dette
tilfellet har passasjeren spurt flyselskapet om dokumentasjonen er tilstrekkelig, og
flyselskapet har skriftlig forhåndsgodkjent hans dokumentasjon. Dokumentasjonen
ble også godkjent ved innsjekk i Bergen og i Oslo, men han ble avvist i Frankfurt. I dette
tilfellet mener nemnda at selskapet ikke har sannsynliggjort at passasjeren ble korrekt
avvist, og flyselskapet er ansvarlig for å ha nektet passasjeren ombordstigning,

Lufthansa har dekket klagers utgifter til retur til Norge. Klager har krevet
standarderstatning, refusjon av flybilletter og erstatning for utgifter på hotellopphold.

Nemnda mener at klager har rett til standarderstatning fordi selskapet ikke har
sannsynliggjort at de har avvist passasjeren på rimelig grunnlag.

Nemnda mener videre at flyselskapet er ansvarlig for å refundere klagers utgifter til
billetter, jf. forordningen art 8, samt at selskapet skal dekke hans utgifter til hotell i
Frankfurt, jf. art 9, med mindre disse utgiftene ikke allerede er refundert.

Vedtak

Nemnda anbefaler at flyselskapet betaler standarderstatning med 600 Euro pr passasjer,
refunderer flybilletter med kr 22 269, og kr 950 for hotell.