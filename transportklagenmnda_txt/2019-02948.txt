Vedtak i Transportklagenemnda - Fly

Sammendrag

Krav om standardkompensasjon ved forsinkelse. Fradrag
for ekstraordinære omstendigheter i total forsinkelse.

Dato
11.02.2020

Saksnummer
2019-02948

Tjenesteytere
Norwegian Air Shuttle

Klager har i det vesentlige anført

Klager skulle reise med Norwegians flyvning DY1028 fra Bergen (BGO) til Krakow (KRK)
30. april 2019 kl. 10.10. Flyvningen ble forsinket med mer enn syv timer, og klager har på
denne bakgrunn fremsatt krav om standardkompensasjon i henhold til EU-forordning
261/2004 på 250 euro pr. person, totalt 750 euro for tre passasjerer.

Tjenesteyterne har i det vesentlige anført
Norwegians avgang DY1028 fra Bergen til Krakow 30. april 2019 ble forsinket med syv
timer og syv minutter. Avgangen ble forsinket av to årsaker: tekniske problemer og dårlig
vær i Bergen. 

Flyvningen skulle opereres av flymaskin LN-DYP, men på grunn av blant annet ødelagte
landingslys, ble avgangen operert av LN-NID. Det fremgår av fremlagte logg at
flymaskinen ble byttet kl. 09.33 (UTC), én time og 23 minutter etter planlagt avgang. De
tekniske problemene forårsaket bare en kortere forsinkelse. 

Ved en forsinkelse over tre timer, der deler av forsinkelsen oppstår av flere årsaker,
må den tid som kan tilskrives ekstraordinære omstendigheter trekkes fra den totale
forsinkelse, jf. EU-domstolens avgjørelse i C-315/15 (Pešková). I dette tilfellet utgjorde de
tekniske problemene mindre enn tre timer av den totale forsinkelsen, og den resterende
delen var forårsaket av værforhold. Norwegian har anført at disse værforholdene må
anses som ekstraordinære omstendigheter. 

Norwegian har anført at de ovennevnte forhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet har på dette grunnlag avvist klagers krav om standardkompensasjon.

Nemnda bemerker

Norwegians avgang DY1028 fra Bergen til Krakow 30. april 2019 ble forsinket med syv
timer og syv minutter. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

På bakgrunn av fremlagt dokumentasjon i saken, legger nemnda til grunn at forsinkelsen
dels skyldtes tekniske feil ved flyet, dels værforholdene i Bergen denne dagen. 

Det følger av EU-dom C-315/15 (Pešková) at i tilfeller der en forsinkelse ikke alene skyldes
ekstraordinære omstendigheter som ikke kunne vært unngått selv om alle rimelige
tiltak var truffet, skal man ved vurderingen trekke den del av forsinkelsen som skyldes
ekstraordinære forhold fra den samlede forsinkelsen.

Nemnda legger til grunn at forsinkelsen som følge av teknisk feil var på 83 minutter,
mens resten av forsinkelsen skyldtes værforholdene i Bergen denne dagen, herunder
tåke og lav sikt. 

Nemnda mener at forsinkelsen som følge av værforhold må anses som en ekstraordinær
omstendighet i forordningens forstand. Nemnda mener videre at forsinkelsen ikke
kunne vært unngått til tross for at alle rimelige tiltak var truffet. Når denne forsinkelsen
trekkes fra den samlede forsinkelse, gir det ikke grunnlag for erstatning i henhold til
forordningen.

Nemnda kan derfor ikke se at klager har krav på standarderstatning. Nemnda kan heller
ikke se at klager har krav på erstatning på annet grunnlag

Vedtak

Transportklagenemnda - fly anbefaler ikke at klager gis medhold.