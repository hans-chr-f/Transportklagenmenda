Vedtak i Transportklagenemnda - Fly

Sammendrag

Krav om erstatning grunnet nektet innsjekking.

Dato
28.05.2014

Saksnummer
881/13F

Tjenesteyter
Norwegian Air Shuttle ASA

Klager har i det vesentlige anført:

Klager datter og hennes venninne skulle reise fra Oslo til Bergen den 13. oktober 2013 kl.
19:15 med DY626. Grunnet trafikkproblemer kom de noe forsinket frem til Gardermoen, men
innen 30-minuttersfristen utløp. De ble til tross for dette nektet ombordstigning, og måtte
kjøpe togbillett til Bergen.

Klager krever refundert flybillett, flytogbillett og togbillett, til sammen kroner 1 922 per
person.

Det vises for øvrig til klagers brev.

Norwegian har i det vesentlige anført:

I Norwegians regler og vilkår står det at man må være ferdig innsjekket minst 30 minutter før
avgang på innenlandsreiser.

Det er svært viktig å være ute i god tid på flyreiser. Hver enkelt reisende er ansvarlig for å
møte i god tid, og påse at innsjekk gjennomføres innenfor angitte frister.

På grunnlag av ovennevnte kan Norwegian ikke imøtekomme klagers krav.

Det vises for øvrig til Norwegians brev.

Nemnda bemerker:

Flyselskapene har i sine vilkår og på sine nettsider gitt opplysninger om siste frist for
innsjekking. Ved fristen har selskapene hensyntatt bl.a. normal tid for bagasjehåndtering,
sikkerhetskontroll og tid til å gå til utgangen (gate). Overholdelse av fristen er nødvendig for å
unngå forsinkelser.

Norwegian anmoder passasjerene om å møte opp ved innsjekkingen i god tid før avgang,
jf. Norwegians vilkår pkt. 3.1. Innsjekkingen stenger 30 minutter før planlagt avgang på
innenlandsruter.

Det står påstand mot påstand om klagerne møtte frem til innsjekk tidsnok eller ikke.

Etter det nemnda kjenner til, stenger innsjekk automatisk ved angitt frist. Dette kan ikke
overstyres manuelt av innsjekkingspersonalet. Nemnda finner det på den bakgrunn mest
sannsynlig at klagers datter og hennes venninne møtte frem for sent. Norwegian hadde
således anledning til å avvise dem.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.