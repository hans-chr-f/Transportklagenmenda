Vedtak i Transportklagenemnda - Fly

Sammendrag

Krav om refusjon av utgifter grunnet forsinkelse.

Dato
16.02.2015

Saksnummer
800/14F

Tjenesteyter
SAS

Krav om refusjon av utgifter grunnet forsinkelse.

Klager har i det vesentlige anført:

Klager hadde bestilt en reise med Star Tour t/r Oslo - Larnaca for reise den 14. oktober 2013,
dette var siste avgang for sesongen til Larnaca. I tillegg hadde klager bestilt fly med SAS t/r
Kristiansand - Oslo.

SK216 fra Kristiansand til Oslo kl. 15:45 ble forsinket til kl. 18:10, dette medførte at klager
mistet sin videreforbindelse(på separate billetter). Klager måtte kjøpe nye ruteflybilletter for til
sammen kroner 32 336 for ti personer som følge av hendelsen.

Klager krever refusjon av nye billetter Oslo - Larnaca, kroner 32 336.

Det vises for øvrig til klagers brev.

SAS har i det vesentlige anført:

Den 14. oktober 2013 var det store problemer i flytrafikken som følge av værforhold, det vises
til fremlagte rapporter. Dette medførte massive forsinkelser og kanselleringer, og tusenvis av
passasjerer ble berørt.

SK216 ble utelukkende forsinket som følge av hendelsene beskrevet over, det var ingen
forhåndsregler SAS kunne tatt for å unngå forsinkelsen.

Hendelsen er dessverre ikke kompensasjonsberettiget i henhold til EU-forordningen da
årsaken var ekstraordinære omstendigheter utenfor SAS kontroll.

Selv om forsinkelsen var på under 5 timer har SAS refundert klagers ubenyttede billetter fra
Kristiansand til Oslo. SAS kan ikke imøtekomme klagers krav utover dette.

Det vises for øvrig til SAS brev.

Nemnda bemerker:

Klagers flygning til Oslo ble forsinket med 2 timer og 53 minutter. Forsinkelsen medførte at
klager ikke rakk flyet fra Oslo til Larnaca. Klager måtte kjøpe nye billetter og ble påført et tap
på kr 32.336.

SAS er i henhold til luftfartsloven § 10-20 ansvarlig for tap som følge av forsinkelse, med
mindre selskapet godtgjør at det har tatt alle forholdsregler som med rimelighet kan kreves
for å unngå tapet, eller dette ikke har vært mulig for dem.

Nemnda legger på bakgrunn av de foreliggende opplysninger til grunn at forsinkelsen var en
følge av vanskelige værforhold. Mannskapet som skulle betjene flygningen kom forsinket til
Oslo som følge av værforholdene i Trondheim. Nemnda er av den oppfatning at SAS i dette
tilfellet ikke hadde mulighet til å unngå forsinkelsen. Forsinkelsen gir således ikke rett til
erstatning etter luftfartsloven.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.