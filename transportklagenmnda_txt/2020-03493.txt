Vedtak i Transportklagenemnda - Fly

Sammendrag

Krav om refusjon av ubenyttet flybillett grunnet
kansellering som følge av covid-19 pandemien.

Dato
11.05.2021

Saksnummer
2020-03493

Tjenesteytere
Mytrip
Norwegian Air Shuttle

Klager har i det vesentlige anført

Klager (to personer) hadde bestilt en reise hos Mytrip fra Pristina til Bergen for reise
den 23. august 2020. Den 28. juli ble klager informert om at flyvningene var kansellerte.
Klager ba om full refusjon fra sitt reisebyrå, men har enda ikke mottatt dette. 

Klager krever full refusjon av billettene, kroner 7 270.

Tjenesteyterne har i det vesentlige anført
Norwegian har ikke avgitt uttalelse til nemnda.

Mytrip har i det vesentlige anført:

Mytrip er en formidler av flybilletter og må forholde seg til flyselskapenes regler og
vilkår. Mytrip har sendt en refusjonssøknad til Norwegian, flyselskapet har ikke svart
reisebyrået.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7. Regelen
gjelder ikke dersom passasjeren har fått informasjon om endringen minst to uker før
planlagt avgangstid. I dette tilfellet fikk klager beskjed om kanselleringen den 28. juli, mer
enn to uker før avgang.

Klager krever refusjon av billetten, noe han har krav på ved kansellering i henhold
til EU-forordning artikkel 8 nummer 1 dersom han velger dette fremfor omruting. I
dette tilfellet har ikke flyselskapet svart nemnda. Reisebyrået hevder de har sendt
refusjonssøknad til Norwegian, men at flyselskapet ikke svarer. 

Det følger av EU-forordning 261/2004 at ved kansellering er det transporterende
luftfartsselskapet som skal tilby omruting eller refusjon av flybilletten. Flyselskapet er
etter forordningen ansvarlig overfor passasjeren direkte. Nemnda mener derfor at
Norwegian må refundere klagers billettutgifter på kroner 7 270 til klager.

Vedtak

Transportklagenemnda anbefaler at Norwegian refunderer klagers flybillett.