Vedtak i Pakkereisenemnda

Sammendrag

Krav om refusjon av obligatorisk avgift i forbindelse med et forhåndsbetalt hotellopphold.

Dato
07.10.2014

Saksnummer
76/14P

Tjenesteyter
Kilroy Norway AS

Saken gjelder:

Krav om refusjon av obligatorisk avgift i forbindelse med et forhåndsbetalt hotellopphold.

Klager har i det vesentlige anført:

Klager og hans reisefølge hadde kjøpt en reise til Hawaii og forhåndsbetalt hotellene til
reisearrangøren. På Aston Waikiki Circle Hotel på Honolulu viste det seg at de måtte betale
en obligatorisk såkalt «amenity fee», en avgift som skulle inkludere blant annet mulighet for
å se dvd'er, spille Playstation, surfe på internett, lese lokalavisen m.m. Dette var klager ikke
interessert i, men fikk til svar fra hotellet at de måtte betale denne avgiften. Avgiften utgjorde
18 USD pr. dag + skatt, totalt USD 94,25, som utgjør kr 594.

Det stemmer at denne avgiften står i spesifisert i hotellbekreftelsen, men den står nevnt på lik
linje som parkeringsavgift og klager har derfor forstått det slik at dette er avgifter man betaler
dersom man benytter seg av tjenesten.

Klager har ikke fått informasjon fra reisearrangør om at denne avgiften er obligatorisk. Dette
til tross for at denne avgiften i følge hotellet har eksistert i over 3 år og at reisearrangørene
kjenner eller burde kjenne til denne og informere sine kunder om den. Klager hadde flere
ganger i forkant av reisen spurt om prisen de fikk var den endelige og om alt av innkvartering
og flyturer var forhåndsbetalt. Dette ble bekreftet av reisearrangøren.

Klager krever avgiften refundert med kr 594.

Kilroy har i det vesentlige anført:

Klager var kjent med reisebetingelsene som var sendt ham 18.12.13.

Klager var også selv i kontakt med Aston Waikiki Circle Hotel den 31.12.13 og fikk tilsendt
voucher. Denne voucheren ble også sendt til kunden den 07.01.14.

På denne står det spesifikt at det påløper «Daily Amenity Fee» og under «Deposit Information/
Remaining Balance» står det følgende;

«The displayed total is an estimate only and does not include any additional charges and fees
that may be incurred at the hotel».

Kundene er selv ansvarlig for å lese gjennom alle dokumentene og stille eventuelle spørsmål
til innhold i dokumentene de mottar.

Kilroy mener klager er blitt godt informert ved at hotellvoucheren er sendt ham to ganger og
at han har hatt god tid til å stille spørsmål om denne kostnaden før avreise. Som reisebyrå er
Kilroy agent for over 2.000 hoteller over hele verden og kan ikke ha detaljkunnskap om hvert
enkelt hotell. De forholder seg til den skriftlige informasjonen de får fra hotellet, og som de
alltid, også i dette tilfellet, videresender til kunden.

Kilroy finner ikke grunnlag for å refundere avgiften som klager måtte betale til hotellet.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Reklamasjonsnemnda for pakkereiser kan etter omstendighetene ikke se at klageren er
feilinformert om at det påløper en «Daily Amenity Fee» på Aston Waikiki Circle Hotel. Klageren
plikter å sette seg inn i de opplysningene som fremkommer av bestilling og bekreftelse.

Nemnda viser til at det faktum at det påløper en «Daily Amenity Fee» fremgår av
hotellvoucheren klageren fikk tilsendt i god tid før avreise. Nemnda er imidlertid enig i at
opplysningene om avgiften burde ha stått noe mer sentralt plassert.

Avgiften inkluderer blant annet internett-tilgang og romsafe, som er noe de fleste gjester er
interessert i at rommet er utstyrt med.

Nemnda må etter dette konkludere med at opplysningene om avgiften fremgikk av det
materialet som i god tid før avreisen ble oversendt til klageren, og kan dermed ikke se at
forholdet gir grunnlag for refusjon.

Vedtak:

Reklamasjonsnemnda for pakkereiser kan ikke anbefale at klageren får refundert
ekstrautgifter i forbindelse med opphold på Aston Waikiki Circle Hotel.

Vedtaket er enstemmig.