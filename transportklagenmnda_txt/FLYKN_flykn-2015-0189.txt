Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
02.10.2015

Saksnummer
0189/15F

Tjenesteyter
British Airways

Krav om standarderstatning grunnet forsinkelse.

Klager har i det vesentlige anført:

Klager skulle reise fra Istanbul til Stavanger via London den 13. oktober 2014 kl. 13:55. BA679
fra Istanbul til London ble forsinket slik at klager mistet sin videreforbindelse med BA746.
Klager ble booket om til dagen etter og ankom bestemmelsesstedet over 13 timer forsinket.

Klager krever standarderstatning i henhold til EU-forordning 261/2004.

British Airways har i det vesentlige anført:

BA679 ble forsinket som følge av dårlige værforhold i London, det vises til fremlagt
dokumentasjon. Dette medførte at klager mistet sin videreforbindelse. Klager ble i tråd meg
retningslinjene tilbudt ombooking og care, og reiste med BA744 kl. 08:30 dagen etter.

Hendelsen er ikke kompensasjonsberettiget i henhold til EU-forordning 261/2004, da
forsinkelsen ble forårsaket av ekstraordinære omstendigheter utenfor British Airways kontroll.

Det vises for øvrig til British Airways brev.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket slik at klager ikke rakk videreforbindelsen fra London. Klager ble omrutet til neste
dag.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda legger på bakgrunn av de foreliggende opplysninger til grunn at klager ikke rakk sin
videreforbindelse som følge av vanskelige værforhold på Heathrow. Dette er å anse som en
ekstraordinær omstendighet i forordningens forstand. Nemnda finner videre godtgjort at
forsinkelsen ikke kunne unngås selv om alle rimelige tiltak var truffet. Forsinkelsen gir etter
dette ikke rett til erstatning. Nemnda finner ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.