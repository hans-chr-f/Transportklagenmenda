Vedtak i Transportklagenemnda - Fly

Sammendrag

Krav om kompensasjon etter EU forordningen 261/2004 for
forsinkelse og erstatning for påløpne utgifter som følge av dette.

Dato
10.04.2011

Saksnummer
225/10F

Tjenesteyter
Wizz Air

Krav om kompensasjon etter EU forordningen 261/2004 for forsinkelse og erstatning for
påløpne utgifter som følge av dette.

Klager har i det vesentlige anført:

Klager skulle den 4. juni 2010 reise fra Torp til Praha med W6 830 med avgang  kl 21.35. Ved
ankomst flyplassen kl 19.00 ble klagerne informert om at flyet var kansellert grunnet tekniske
problemer med flyet. Klagerne ble tilbudt en ny flygning neste dag.

Klagerne krever erstatning på 250 euro per person i henhold til EU forordning 261/2004. De
krever videre erstattet sine utgifter med til sammen 1 288 NOK.

WizzAir har i det vesentlige anført:

Wizz Airs flygning W6 830 fra Oslo til Praha ble forsinket med 12 timer og 10 minutter som
følge av et uforutsett teknisk problem med flyets altimeter. Forsinkelsen kunne ikke unngås
selv om alle rimelige tiltak var truffet.

Forsinkelse gir ikke rett til standarderstatning etter EU forordning 261/2004.
Standarderstatning gis kun ved kanselleringer.

Wizz Air har sagt seg villig til å erstatte klagers utgifter med NOK 1 288.

Det vises for øvrig til Wizz Airs brev.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med om lag 12 timer.

Nemnda har ved vurdering av saken delt seg i et flertall og et mindretall.

Nemndas flertall, lederen og forbrukernes representanter, er av den oppfatning
at forsinkelse som medfører at passasjerene kommer frem til det endelige
bestemmelsesstedet tre timer eller mer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Flertallet viser til EU forordning 261/2004 artikkel 6 jf. artikkel 7, jf. artikkel 5, jf. EU
domstolens avgjørelse i sak Sturgeon-Condor av 19. november 2009 (62007J0402).
Flertallet er kjent med at enkelte flyselskap bestrider dommen, og at EU domstolen er
bedt om å ta stilling til spørsmålet på nytt. Dommens konklusjon er imidlertid klar, og
flertallet legger til grunn at dommen gir uttrykk for gjeldende rett.

Flyselskapet må etter flertallets vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå forsinkelsen.

Forsinkelsen skyldtes i dette tilfellet feil med flyets altimeter.

Wizz Air har ikke gitt noen nærmere beskrivelse av feilen. Selskapet har heller ikke fremlagt
noen teknisk rapport over hendelsen. Wizz Air har etter dette etter flertallets vurdering ikke
godtgjort at forsinkelsen skyldtes en ekstraordinær omstendighet som ikke kunne vært
unngått selv om alle rimelige tiltak var truffet. Wizz Air plikter følgelig å betale klagerne en
erstatning på 250 euro per person.

Nemndas mindretall, bransjenes representanter, støtter Wizz Air sine anførsler, og
mener at klager ikke skal ha noen standardisert pengekompensasjon da det i dette
tilfelle var en forsinkelse og ikke innstilling. EU Forordning 261/04 regulerer retten
til kompensasjon i tilfelle av nektet ombordstigning, og innstilling, men gir ingen
anvisninger på kompensasjon ved forsinkelser som var tilfelle her. Selv om dom ved
forsinkelse foreligger, er dommen utfordret bl.a. via en Britisk domstol, og inntil
spørsmål fra denne domstol er besvart, anser mindretallet at Sturgeon dommen pr. i
dag er uavklart.

Wizz Air har tilbudt seg å erstatte klagernes øvrige tap i henhold til EU forordningen. En samlet
nemnd anbefaler at dette gjøres. Klager bes oppgi direkte til Wizz Air de betalingsopplysninger
Wizz Air ber om i brevet til nemnda av 22. november 2010.

På bakgrunn av flertallets vurdering traff nemnda slikt

Vedtak:

Flyklagenemnda anbefaler at klagerne gis en erstatning på 250 euro per person samt en
erstatning på NOK 1 288.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Janne G. Soløy, Widerøe's Flyveselskap

Olav Grøttland, SAS