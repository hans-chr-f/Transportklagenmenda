Vedtak i Pakkereisenemnda

Sammendrag

Krav om standarderstatning ved forsinkelse og kansellering av pakkereisen.

Dato
22.01.2019

Saksnummer
2018-02774

Tjenesteytere
Fotefar Temareiser

Klager har i det vesentlige anført

Klager bestilte en pakkereise for en person på "Cruise i Vesterled", Skottland i perioden
19.07.2018 - 27.07.2018. Totalpris kr. 30.450.

Den oppsatte flyvningen med British Airways BA761 fra Gardermoen til London
Heathrow kl. 07:45 den 19.07.2018 ble kansellert og endret til kl. 17.05 samme dag, men
også denne flyvningen ble kansellert. 

Gruppen ble samlet i ventehallen kl. 17:05. Reiselederen opplyste at cruiset som helhet
ble kansellert/avlyst fordi de ikke fikk ordnet busstransport tidsnok til å rekke cruise-
skipet i Skottland. Det ble diskusjon mellom reiseleder og cruise-deltakerne. De reisende
ble fortalt at de måtte få dekket sine utlegg for turen gjennom egne reiseforsikringer. Det
ble fra reisegruppen henvist til rettigheter ved pakkereiser. Reiseleder hevdet at reisen
ikke var en pakkereise, manglet kunnskap om lover og regler og ga uriktig informasjon til
deltakerne. Klager mener Fotefar Temareiser har fremstått som lite profesjonelle i denne
saken.

Klager har gitt Fotefar Temareiser tillatelse til å fremlegge krav om refusjon av 250 euro
for kansellert flyreise ovenfor British Airways. Klager har ikke mottatt dette beløpet. 
Klager har fått refundert reisens pris med kr. 30.459 fra Fotefar Temareiser.

Klager krever standarderstatning i henhold til EU-forordning 261/2004 på 250 euro.

Det vises for øvrig til korrespondanse fra klager.

Tjenesteyterne har i det vesentlige anført
Ved ankomst Gardermoen ga Fotefar Temareiser gruppen beskjed om at flyet var
kansellert og at British Airways ikke hadde mulighet til å tilby andre flyvninger enn BA767
med ankomst London kl. 18:25. Med så sen ankomst var det ikke mulig for Fotefar
Temareiser å få deltakerne til havna før båten gikk fra land kl. 22:30. 

Fotefar Temareiser var i kontakt med cruiseselskapet, som dessverre ikke kunne holde
igjen båten. Det var heller ikke mulig å få hele gruppen samlet til Shetland, da det ikke
var nok ledige flyseter eller transport for å komme seg opp til Skottland og reise videre
derifra. Cruiseselskapet godtok ikke at gruppen gikk om bord på andre destinasjoner
enn i Lerwick på Shetland. Det ble tatt mange vurderinger, og på grunn av manglende
transport videre fra London ble det anbefalt å ikke gå på flyet til British Airways, og heller
prøve å komme seg til Shetland på andre måter. Det ble tilbudt hjelp til å komme seg til
Shetland på egen hånd, da det ikke var mulig å reise som gruppe.

Fotefar Temareiser har refundert reisens pris.

British Airways avviser kravet om standarderstatning etter EU-forordning-261/2004
grunnet "airfield restriction".

Det vises for øvrig til korrespondanse fra Fotefar Temareiser.

Nemnda bemerker

Klageren bestilte en reise med arrangøren Fotefar.  Reisen besto av et cruise samt
transport til og fra. Skipet hadde avgang fra byen Hull.  Hele turen ble kansellert
fordi British Airways, som skulle ha transportert cruisedeltakerne fra Gardermoen til
Heathrow, kansellerte sin flyvning.  Neste mulige flyvning med British Airways forlot
Gardermoen på et så sent tidspunkt at man ikke ville ha rukket å gå ombord i skipet før
det forlot Hull.  Hull er etter det beskrevne en havn hvor skipsavgangene er avhengig
av tidevannet.  Det var derfor ikke mulig å holde skipet tilbake for å vente på Fotefars
cruisegjester.

Etter mye frem og tilbake har arrangøren nå tilbakebetalt det klageren innbetalte
for reisen.  Klageren krever imidlertid også standarderstatning etter EU-forordning
261/2004.

Kansellering/innstilling av en flyreise gir rett til erstatning med mindre flyselskapet
godtgjør at innstillingen skyldes ekstraordinære omstendigheter som ikke kunne ha
vært unngått selv om alle rimelige tiltak var truffet, jf. EU-forordning 261/2004.  Det
er flyselskapet som må godtgjøre at det forelå en slik ekstraordinær omstendighet.
Flyselskapet må videre godtgjøre at det har truffet alle rimelige tiltak for å unngå
innstillingen. Flyselskapet kan som dokumentasjon fremlegge utskrifter av loggbøker
eller hendelsesrapporter og/eller eksterne dokumenter eller erklæringer.  Når
flyselskapet ønsker å påberope seg at ekstraordinære omstendigheter foreligger bør slik
dokumentasjon som nevnt ovenfor sendes til det nasjonale håndhevelsesorgan og til
passasjerene.

Det som er fremlagt i denne saken fra flyselskapets side, er en mail datert 23. oktober
2018. Mailen er underskrevet av en ansatt i British Airways Customer Relations avdeling.
Det fremgår følgende:

"Flight BA0761 from Oslo to London Heathrow
Scheduled departure date and time: 19 July 2018 05:45 GMT Actual departure date and
time: -
Scheduled arrival date and time: 19 July 2018 08:15 GMT Actual arrival date and time: -
Reason for the cancellation: Airfield restriction

Flight BA0770 from London Heathrow to Oslo
Scheduled departure date and time: 27 July 2018 18:25 GMT Actual departure date and
time: -
Scheduled arrival date and time: 27 July 2018 20:40 GMT Actual arrival date and time: 
......

Reason for the cancellation: Airfield restriction
The times shown here are in UK Greenwich Mean Time (GMT). The local times may have
been different in the countries concerned.

As both BA0761 on 19 July and BA0770 on 27 July were cancelled due to airfield
restrictions outside of our control, under EU legislation, we’re not liable for a
compensation payment in this situation."

Slik nemnda vurderer saken, har British Airways ikke fremlagt tilstrekkelig
dokumentasjon for hva kanselleringen skyldes. Den påståtte årsaken er ikke bekreftet av
offentlige flyplassmyndigheter eller av utskrifter av loggbøker eller hendelsesrapporter.
Klageren har følgelig, etter nemndas syn, krav på kompensasjon etter EU-forordningen
med 250 euro, jfr. EU-forordning 216/2004 artikkel 7 nr. 1 a). 

Det er arrangøren Fotefar som er klagerens kontraktsmotpart.  Alle krav om
kompensasjon fremsatt for reiser som ble bestilt før 1. juli 2018, da disse reglene ble
endret, skal fremsettes til arrangøren, som eventuelt er henvist til å søke regress hos
flyselskapet.

Vedtak

Pakkereisenemnda anbefaler at klageren utbetales standarderstatning etter EU-
forordningen med 250 euro.