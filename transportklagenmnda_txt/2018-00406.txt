Vedtak i Transportklagenemnda - Fly

Sammendrag

Krav om erstatning for forsinket bagasje.

Dato
12.03.2019

Saksnummer
2018-00406

Tjenesteytere
Etihad Airways

Klager har i det vesentlige anført

Klager med reisefølge (tilsammen to personer) reiste fra Oslo til Dar Es Salaam via
London og Abu Dhabi den 9. januar 2018. Klagers innsjekkede bagasje ble forsinket i
henholdsvis 6 og 9 dager, og klager ble lovet erstatning på USD 240 per person. Klager
viser til fremlagt bekreftelse fra flyselskapet.

I ettertid har flyselskapet endret til kun USD 120 per person, tilsammen USD 240.

Klager krever 240 USD per person som lover fra flyselskapet.

Tjenesteyterne har i det vesentlige anført
Etihad Airways har ikke avgitt uttalelse til nemnda. Til klager har flyselskapet i det
vesentlige anført:

Klager har krav på USD 40 per per person ved forsinket bagasje, men i maksimum tre
dager. 

Etihad Airways vil utbetale totalt USD 240 til reisefølget på to personer.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3.

Klagen er forelagt flyselskapet ved nemndas e-post av 15. februar 2017. I e-posten
opplyses det bl.a. om at nemnda vil legge passasjerens opplysninger til grunn dersom
disse ikke imøtegås av flyselskapet. Det ble også opplyst at saken vil bli forelagt nemnda,
selv om flyselskapet ikke avgir uttalelse.

Etihad Airways sier i sitt svar at selskapet ikke opererer flyvninger fra Norge og heller ikke
har noe kontor i Norge. Selskapet hevder derfor at Norge ikke har jurisdiksjon i klager
som gjelder selskapet. Selskapet har unnlatt å gi opplysninger om faktum i saken.

Transportklagenemnda har i henhold til retningslinjene pkt. 2) a) mandat til å behandle
saken og tar den til behandling. 

Flyselskapet er i henhold til Montrealkonvensjonen artikkel 19 og 22 som De forente
arabiske emirater (UAE) har tiltrådt, ansvarlig for tap som følge av at innsjekket bagasje
blir forsinket. 

Klager har ikke anført å ha lidt noe økonomisk eller annet tap som følge av forsinkelsen,
men hevder at de ble lovet 40 USD per person per. dag  bagasjen var forsinket. Dette
fremgår av utfylt PIR-skjema. Skjemaet er imidlertid ikke underskrevet av flyselskapet.
Selskapet har anført til klager at selskapet kun erstatter savnet bagasje i tre dager, altså
maks 120 USD per person, tilsammen 240 USD for begge, og har tilbudt dette. Nemnda
kan ikke se at dette framgår av selskapets vilkår.

På bakgrunn av at selskapet ikke har svart nemnda, legger nemnda klagers fremstilling til
grunn og anbefaler at selskapet betaler til klager 120 USD per person dersom dette ikke
helt eller delvis allerede er gjort.

Vedtak

Transportklagenemnda - fly anbefaler at Etihad Airways betaler til klager 240 USD.