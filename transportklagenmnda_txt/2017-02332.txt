Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
17.04.2018

Saksnummer
2017-02332

Tjenesteytere
Norwegian

Klager har i det vesentlige anført

Klager skulle reise med Norwegians flyvning D85037 fra Stavanger (SVG) til Malaga (AGP)
25. juli 2017 kl. 10.45. Flyvningen ble til slutt forsinket med over fem timer. Klager hadde
mottatt tekstmelding om at flyet var et par timer forsinket, men møtte likevel opp på
flyplassen. Der fikk han en ytterligere tekstmelding om at flyet var forsinket med ny
avgangstid cirka kl. 16.00. Som følge av dette hadde ikke klager tiltro til at flyet ville gå, og
han kjøpte nye billetter med SAS. 

Klager har på dette grunnlag fremsatt krav om standardkompensasjon i henhold til EU-
forordning 261/2004 på 400 euro pr. person, totalt 800 euro for to passasjerer.

Tjenesteyterne har i det vesentlige anført
Norwegians flyvning D85037 fra Stavanger til Malaga 25. juli 2017 ble forsinket med fem
timer og 14 minutter. 

Ved forsinkelser som overstiger fem timer er flyselskapet forpliktet til å tilby omruting
eller refusjon av billetten. Klager valgte å få sine Norwegian-billetter refundert og kjøpte
nye billetter. Norwegian har allerede refundert kroner 1 618 for klagers billetter med
Norwegian. 

Norwegian sendte to tekstmeldinger til passasjerene kl. 07.48 og 08.40 med informasjon
om forsinkelsene. Norwegian henviser til EU-forordning 261/2004 artikkel 3 nummer 2
hvor det fremgår at bestemmelsens første ledd kun får anvendelse dersom passasjeren
møter til innsjekking. Klager har bekreftet reservasjon på flyvningen, men sier selv at han
ikke møtte opp til innsjekking. Norwegians flyvning D85037 var for øvrig kun forsinket
og ble ikke kansellert. Kun ved innstilling er passasjeren ikke forpliktet til å møte til
innsjekking i henhold til artikkel 3 i EU-forordningen. 

Klager møtte aldri opp til innsjekking og er dermed ikke berettiget til
standardkompensasjon i henhold til EU-forordning 261/2004. Norwegian avviser på dette
grunnlag klagers krav.

Nemnda bemerker

Norwegians flyvning D85037 fra Stavanger til Malaga 25. juli 2017 ble forsinket med fem
timer og 14 minutter. 

Forsinkelse som medfører at passasjerene kommer frem til det endelige
bestemmelsesstedet tre timer eller mer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7, jf artikkel 5 nr. 3, jf. EU-
domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

Klager har fått refundert sine ubenyttede Norwegian-billetter.

Dersom EU-forordningen skal få anvendelse, er det i forsinkelsestilfellene en
forutsetning at den reisende har møtt til innsjekking, jf. forordningen artikkel 3 nr. 2
bokstav a jf. artikkel 1.

I dette tilfellet møtte ikke klager til innsjekking, men bestilte nye billetter med SAS
etter å ha vært i kontakt med Norwegians generelle informasjonsdesk på flyplassen.
Nemnda mener at det må kreves at den reisende faktisk møter opp til innsjekking.
Først i innsjekkingsskranken blir den reisende registrert, hvor det kan vurderes hvilke
muligheter som foreligger. 

Nemnda kan derfor ikke se at EU-forordningen i dette tilfellet kommer til anvendelse.
Hvorvidt forsinkelsen skyldtes ekstraordinære forhold som ikke kunne vært unngått, er
det derfor ikke nødvendig for nemnda å vurdere.

Vedtak

Transportklagenemnda - fly anbefaler ikke at klager gis medhold.