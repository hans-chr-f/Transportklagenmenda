Vedtak i Pakkereisenemnda

Sammendrag

Reise til Bulgaria, Obzor, hotell Helios Bech, 19. juli - 2. august 2010. Krav om
prisavslag grunnet problemer med aircondition, dårlig utstyrt trimrom m.v.

Dato
..

Saksnummer
181/10

Tjenesteyter
Star Tour AS

Sakens dokumenter ble lagt frem.

Klager: X

Turarrangør: Star Tour AS

Antall reisende: 3

Reisens pris: kr.31 749

Saken gjelder:

Reise til Bulgaria, Obzor, hotell Helios Bech, 19. juli - 2. august 2010.

Krav om prisavslag grunnet problemer med aircondition, dårlig utstyrt trimrom m.v.

Klager har i det vesentlige anført:

Hotellets trim rom kunne ikke brukes. Apparatene var gamle og rustne.

Airconditionen på ett av klagernes rom virket ikke. Det tok seks dager før det ble reparert.

Det var mye fuktighet og mugglukt i begge rom. Gulvene var teppebelagt, og i teppene levde
en armada av små dyr.

Maten var dårlig og lite variert.

SMS tjenesten til Star Tour fungerte dårlig.

Star Tour har tilbudt et prisavslag på kr 2.000 eller reisegavekort på kr 4.000.

Klager mener tilbudet fra Star Tour ikke er på langt nær godt nok.

Klagerne krever minimum det dobbelte.

Det vises for øvrig til klagernes brev.

Star Tour har i det vesentlige anført:

Klagerne tok ikke problemene på reisemålet opp med Star Tour før den 30. juli.

Forholdene berettiger til prisavslag, men Star Tour skal også få en mulighet til å avhjelpe
problemene. Det var kun fire dager igjen av oppholdet da Star Tours guider fikk beskjed om
manglene klager påpeker. Star Tours tilbud om prisavslag er derfor beregnet ut fra når Star
Tour fikk kjennskap til at klagerne var misfornøyd - og når det var mulig for Star Tour å gjøre
noe med forholdene.

Star Tour bemerker at Star Tour tidligere ikke har hørt om at det skal være insekter i teppene
på rommene. Ingen av Star Turs gjester boende på hotellet har klager over eller bemerket
dette.

Hotellet er klassifisert med SSS, dvs god mellomklasse.

Star Tour er av den oppfatning at dette er riktig,

Star Tour har tilbudt et prisavslag på kr 2.000. Alternativt et gavekort til en verdi av

Kr 4.000.

Nemnda bemerker:

Pakkereisen er mangelfull når den avviker fra det som er avtalt eller forutsatt i avtalen, jf
pakkereiseloven § 6-1. Avvik fra det avtalte regnes likevel ikke som en mangel dersom de er
av mindre betydning og er av det slag kunden må regne med kan inntreffe fra tid til annen.
Avtalen omfatter pakkereisen slik den fremkommer av bestilling og bekreftelse, opplysninger
inntatt i turarrangørs katalog m.v., jf alminnelige vilkår for pakkereiser pkt 2.

Klassifisering av et hotellanlegg foretas av turarrangør etter en sammenligning mellom
hotellene på reisemålet. Ved klassifiseringen foretas en helhetsvurdering av anlegget, dets
beliggenhet, fasiliteter, rommenes beskaffenhet m.v.

Det er ikke uvanlig at turarrangørs klassifisering avviker fra stedets offisielle klassifisering.
Dette skyldes at vurderingskriteriene ofte er forskjellige.

Nemnda har ikke eget kjennskap til hotell Helios Beach.

Ut fra de foreliggende opplysninger har nemnda imidlertid ingen innvendinger til gitt
klassifisering.

Klager har for øvrig påpekt en rekke forhold de betrakter som mangelfulle.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlige ulemper for de reisende, jf pakkereiseloven § 6-2.

Turarrangør har etter pakkereiseloven en rett til å avhjelpe mangler.

Denne rett forutsetter at turarrangør gjøres kjent med problemene på reisemålet. Dersom
turarrangør ikke har gitt anvisning på noe annet, vil det etter nemndas vurdering være naturlig
først å ta mindre / enkle problemstillinger og mangler direkte opp med hotellet. Fører ikke det
frem, må turarrangør kontaktes snarest.

Dersom manglene ikke tas opp på reisemålet på en måte som gir turarrangør mulighet til å
avhjelpe manglene, vil man ikke nå frem med krav om prisavslag i ettertid.

Star Tour ble i dette tilfellet først kjent med problemene den 30. juli.

Det var da kun fire dager igjen av ferien og begrenset tid til å avhjelpe de problemer som ikke
v ar avhjulpet av hotellet. Dette må få betydning for prisavslagets størrelse.

Star Tour har tilbudt et prisavslag på kr 2.000 alternativt et gavekort på kr 4.000 i form av
rabatt på ny reise. Nemnda finner etter omstendighetene ikke grunnlag for å anbefale
prisavslag ut over dette.

Vedtak:

Reklamasjonsnemnda for pakkereiser finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, Formann

Elise Korsvik, Forbrukerrådet

Anne-Haugen-Flermoe, Forbrukerrådet

Anne Edvardsen, Ving Norge AS

Vigdis Fiske, Amisol AS