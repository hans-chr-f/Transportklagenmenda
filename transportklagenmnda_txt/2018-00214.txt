Vedtak i Transportklagenemnda
- Kollektivreiser

Sammendrag

Ilagt gebyr som følge av manglende billett.

Dato
18.04.2018

Saksnummer
2018-00214

Tjenesteytere
Ruter

Klager har i det vesentlige anført

Klager ble ilagt gebyr på T-banen 4. januar 2018 fordi han ikke hadde billett.

Klager viser til at han var i en nødsituasjon pga sykdom med barn og måtte til legen
raskt. Det var derfor veldig viktig at klager rakk avgangen, og han fikk derfor ikke tid til å
kjøpe billett. Ombord på banen ble klager stoppet i kontroll. Han forsøkte da å forklare
situasjonen, men ble ilagt gebyr. 

Klager har fremlagt dokumentasjon fra lege som bekrefter at klager var til legen grunnet
akutt sykdom med familiemedlem. 

Klager krever at Ruter frafaller det ilagte gebyret.

Tjenesteyterne har i det vesentlige anført
Ruter viser til henvendelse fra klager angående gebyret han og hans bror ble ilagt
4. januar 2018. Grunnen til at gebyret ble ilagt var fordi de ikke hadde noen billett å
fremlegge i kontrollen. 

Forklaringen for at de ikke hadde gyldig billett var at de hadde dårlig tid. Ifølge
forklaringen fra kontrollør så forsøkte den ene å snu og gå på banen igjen da han så at
det var kontroll. 

Ingen av dem hadde billetter og Ruter kan derfor ikke se noen grunn til å frafalle gebyret
i disse tilfellene.

Nemnda bemerker

Klagerne ble ilagt gebyr på T-banen 4. januar 2018 da de ikke kunne vise billett. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner. 

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig. 

Klagerne hadde ikke kjøpt billett og vilkårene for å ilegge gebyr var til stede.

Klagerne viser til at de hadde glemt å kjøpe billett på grunn av dårlig tid og stress. Det
er fremlagt legeerklæring som viser at barnets far og onkel møtte hos lege på grunn av
akutt sykdom og at de hadde vært stresset i noen dager.

Nemnda finner ikke at det er grunnlag for å anbefale at gebyret frafalles. Det er av
hensyn til reiseforetakenes behov nødvendig å ha en konsekvent praksis. Reisende
påberoper en rekke årsaker til at billetter ikke er kjøpt blant annet dårlig tid, sykdom
og stress. Nemnda har i en rekke saker lagt til grunn at slike årsaker ikke gir grunnlag
for å anbefale at gebyret frafalles selv om ileggelsen av gebyr oppleves som en streng
reaksjon.

Nemnda finner ikke grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klagerne gis
medhold.