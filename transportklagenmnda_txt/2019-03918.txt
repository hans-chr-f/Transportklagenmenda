Vedtak i Transportklagenemnda
- Kollektivreiser

Sammendrag

Krav om frafall av gebyr ved reise med buss

Dato
21.01.2020

Saksnummer
2019-03918

Tjenesteytere
Ruter

Klager har i det vesentlige anført

Klager reiste med bussen fra Helgesens gate til Tøyen den 4.juli 2019 da hun ble ilagt
gebyr. Klager anfører at hun kjøpte billetten da hun så bussen komme. Da hun gikk om
bord var billetten ferdig kjøpt. Hun forklarer at kontrollen kom til henne med en gang og
fortalte henne at hun måtte kjøpe billett 2 minutter før hun gikk om bord. Klager mener
billetten er gyldig med en gang og at det er urettferdig at hun ble ilagt gebyret på dette
grunnlaget. 

Klager krever frafall av gebyr.

Tjenesteyterne har i det vesentlige anført
Klager reise med bussen den 4.juli 2019 da hun ble ilagt gebyr fordi hun kjøpte billetten
sin for sent. Billetten må være bekreftet og nedtellingen startet før man går om bord.
Ruters kontrollører vet at billetten ikke må kjøpes 2 minutter før man reiser. 

Klager opplyser at hun reiste fra Helgesens gate, men dette stemmer ikke med
tidspunktet for når gebyret ble ilagt. Sanntid for bussavgangen og tidspunktet for ilagt
gebyret viser at hun ikke kan ha reist fra Helgesens gate. Kontrollen kom på ved Carl
Berners plass og bussen kjørte fra denne holdeplassen kl. 07.39.52. Ileggelsestidspunktet
for gebyret er kl. 07.40, det vil si før bussen ankom Helgesens gate kl. 07.41.15. Det er
ikke mulig for kontrollør å endre ileggelsestidspunktet hverken under kontrollen eller i
ettertid. Billetten til klager ble bekreftet kl. 07.40.05 og dette er samtidig som gebyret ble
ilagt. 

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble ilagt gebyr på buss den 4. juli 2019 på det grunnlag at hun hadde kjøpt billett
for sent.  

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning. 

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig. 

Klager hevder at hun gikk på bussen i Helgesens gate, men Ruter mener at dette ikke kan
være riktig. 

Nemnda legger til grunn opplysningene i gebyrrapporten om at kontrollen startet fra Carl
Berners plass. Det er notert at kontrollen startet kl. 07.38. Samme tidspunkt er notert for
start av inspeksjonen av klager.  

Bussen ankom ifølge Ruters sanntidssystem på Carl Berner kl. 7.39.54 og gikk derfra
7.39.52 samt ankom Helgesens gate kl. 7.41.15. 

Klagers billett er registrert bestilt kl. 7.40.04. Gebyrrapporten viser at klager ble ilagt
gebyr kl. 07.40.

Nemnda viser til at tidspunktene for start for selve kontrollen og inspeksjonsstart av
klager i gebyrrapporten ikke samsvarer med når bussen kjørte fra Carl Berners plass.
Etter nemndas syn hefter det derfor også betydelig usikkerhet ved tidspunktet for
gebyrileggelse. 

Etter nemndas syn har derfor ikke Ruter sannsynliggjort at klager faktisk kom på bussen
allerede ved Carl Berners plass, og det er dermed ikke sannsynliggjort at klager kjøpte sin
billett for sent.

Nemnda anbefaler på denne bakgrunn at gebyret frafalles.

Vedtak

Transportklagenemnda Kollektivtransport anbefaler at klager gis medhold.