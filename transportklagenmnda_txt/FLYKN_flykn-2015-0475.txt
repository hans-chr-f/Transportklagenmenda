Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
15.01.2016

Saksnummer
0475/15F

Tjenesteyter
Norwegian Air Shuttle ASA

Krav om standarderstatning grunnet forsinkelse.

Klager har i det vesentlige anført:

Klager skulle reise fra Tromsø til London den 9. februar 2015 kl. 21:20 med DY2471. Avgangen
ble forsinket og klager ankom London 3 ½ timer senere enn planlagt.

Klager mener at snøvær i Tromsø i februar ikke kan anses å være ekstraordinært. At flyet
måtte omdirigeres til Evenes grunnet mangel på drivstoff er kun et resultat av dårlig
planlegging hos flyselskapet.

Klager krever standarderstatning 400 euro per person i henhold til EU-forordning 261/2004.

Det vises for øvrig til klagers brev.

Norwegian har i det vesentlige anført:

DY2471 ble 3 timer og 47 minutter forsinket grunnet dårlige værforhold i Tromsø. Det vises til
fremlagt dokumentasjon. Hendelsen var ekstraordinær og utenfor Norwegians kontroll.

Maskinen som skulle operere DY2471 måtte omdirigeres til Evenes som følge av
værforholdene. Det ble satt inn et reservefly, som allerede befant seg i Tromsø, til å operere
avgangen. Norwegian har i dette tilfellet gjort hva det kunne for å forminske forsinkelsen og
for å unngå kansellering.

I henhold til dom C-402/07 i EU-domstolen (Sturgeon-dommen), er flyselskapene unntatt fra
videre kompensasjon hvis årsaken til forsinkelsen er ekstraordinære omstendigheter utenfor
flyselskapets kontroll som forhindrer flyvningen. En omstendighet som er utenfor Norwegians
kontroll er hendelser som ikke er forårsaket av en handling eller unnlatelse av flyselskapet.

Norwegian kan på grunnlag av ovennevnte ikke imøtekomme klagers krav.

Nemnda bemerker:

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda legger på bakgrunn av de foreliggende opplysninger til grunn at forsinkelsen skyldtes
værforholdene. Nemnda finner videre godtgjort at forsinkelsen ikke kunne vært unngått selv
om alle rimelige tiltak var truffet. Forsinkelsen gir således ikke rett til erstatning, og nemnda
finner ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.