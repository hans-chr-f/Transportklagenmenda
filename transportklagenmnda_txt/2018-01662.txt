Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
17.12.2018

Saksnummer
2018-01662

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY1516 fra Bergen (BGO) til Praha (PRG) 22.
mars 2018. Flyvningen ble kansellert, og klager har på denne bakgrunn fremsatt krav om
standardkompensasjon i henhold til EU-forordning 261/2004 på 250 euro.

Tjenesteyterne har i det vesentlige anført
Norwegians flyvning DY1516 fra Bergen til Praha 22. mars 2018 ble kansellert.
Kanselleringen skyldte værforholdene i Bergen. Forutgående avgang, DY604 fra Oslo til
Bergen, ble omdirigert til Stavanger som følge av tett tåke i Bergen. 

Flymaskin LN-NGF skulle først operere DY604 fra Oslo til Bergen og deretter klagers
flyvning DY1516. Omdirigeringen medførte mangel på tilgjengelig flymaskin i Bergen ved
avgang. Andre flyvninger ble også omdirigert til Stavanger på grunn av værforholdene
denne dagen. 

Passasjerene mottok forpleining i ventetiden og ble booket om til "rescue flight" DY8460
neste dag. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav om standardkompensasjon.

Nemnda bemerker

Norwegians flyvning DY1516 fra Bergen til Praha 22. mars 2018 ble kansellert. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 

I dette tilfellet skyldtes kanselleringen at forutgående flyvning ble omdirigert til Stavanger
som følge av tett tåke i Bergen. Det vises til fremlagt dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningens forstand. Norwegian iverksatte tiltak ved å sette
opp ny "rescue flight" for berørte passasjerer neste dag.  Nemnda legger til grunn
at kanselleringen ikke kunne vært unngått selv om alle rimelige tiltak var truffet.
Forsinkelsen gir etter dette ikke rett til standarderstatning, og nemnda anbefaler ikke at
klager gis medhold i sitt krav.

Vedtak

Transportklagenemnda - fly anbefaler ikke at ikke at klager gis medhold.