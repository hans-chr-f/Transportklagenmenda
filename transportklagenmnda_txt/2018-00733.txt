Vedtak i Transportklagenemnda
- Kollektivreiser

Sammendrag

Ilagt gebyr som følge av feil billettkategori.

Dato
24.04.2018

Saksnummer
2018-00733

Tjenesteytere
Ruter

Klager har i det vesentlige anført

Klager skulle ta T-banen fra Grønland til Nationaltheatret. Siden klager sjelden benytter
seg av offentlig transport har han ikke månedskort og fikk derfor låne et kort av en
kompis. Klager ble stoppet i vognkontroll da han gikk ombord på banen og ilagt gebyr
fordi han var for gammel til å benytte barnebillett. 

Klager skannet billetten på Grønland før ombordstigning og teksten "Gyldig sone 1
og gyldig til 21.19" kom da frem. Klager viser her til vedlagt bilde fra da han skannet
billetten på National etter kontrollen. Klager viser til at han hadde ingen mulighet til å
vite at billetten han fikk av kompisen var en barnebillett, fordi det kom ikke frem annen
informasjon enn det bildet viser. Hvis det var slik at klager bevisst hadde benyttet seg
av barnebillett ville Ruter ha sett et mønster hos tidligere kjøp i RuterBillett-app'en hans.
Klager har aldri fått bot på T-banen. Dette var den første gangen. 

Klager ber derfor om at Ruter frafaller det ilagte gebyret.

Tjenesteyterne har i det vesentlige anført
Ruter viser til henvendelse fra klager angående gebyret han ble ilagt på T-banen 16.
februar 2018. Gebyret ble ilagt fordi klager reiste med en barnebillett, en rabatt han ikke
oppfyller kravene til. 

Klager mener at Ruter må frafalle gebyret fordi han var i god tro når han reiste med
denne billetten. Han fikk billetten av en venn som heller ikke visste hva som lå i den. 

Det er kundens ansvar å sørge for å ha gyldig billett. Da klager kom på T-banestasjonen
så burde de ha sjekket billetten før de reiste. Når billetten legges i en billettautomat så
får du informasjon om hva som ligger inne i billetten. Det samme kan de gjøre på alle
salgssteder. Hvis det er slik at man ikke vet hvilken billett en har, må en ta seg tid til å
finne ut av dette før en reiser.

På bakgrunn av dette ser Ruter ingen grunn til å endre standpunkt i denne saken.

Nemnda bemerker

Klager ble ved kontroll på T-banen mellom Grønland og Nasjonalteatret den 16. februar
2018 ilagt gebyr fordi han ikke hadde barnebillett som han ikke var berettiget til å bruke
da han er født i 1990.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner. 

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager hevder at han hadde fått billetten av en venn som var usikker på om billetten var
gyldig da den var kjøpt på et tidligere tidspunkt.  Billetten viste ved scanning at den var
gyldig, men det ble ikke vist noe om at det var en barnebillett. Han var i god tro og mener
gebyret bør frafalles.

Nemnda bemerker at det er den reisendes ansvar å sørge for at man har billett i riktig
billettkategori.

Ruter har ikke bestridt at klager ved validering av billetten fikk opp at den var gyldig for
sone 1, men ikke noe om billettkategori. Dette er ikke bestridt av Ruter. Ruter opplyser
imidlertid at innholdet i billetten kan sjekkes ved å legge den i en billettautomat. 

Nemnda bemerker at reisende generelt neppe er orientert om at billetters innhold kan
sjekkes i billettautomater og på salgssteder. 

Nemnda flertall, nemndas leder og bransjerepresentantene, finner likevel å måtte legge
avgjørende vekt på at klager ikke var kjent med hva slags billett han brukte. Han tok da
en risiko ved å bruke billetten uten å sjekke mer. 

Nemndas mindretall, forbrukerrepresentantene Sørlie og Grannes, finner grunn
til å vektlegge at Ruters billetter som utgangspunktet er upersonlige. Når dette er
utgangspunktet, og billetten i seg selv ikke har synlig informasjon om at den er en
barnebillett, blir det avgjørende hva slags informasjon som har vært synlig på skjermen
ved validering. Ruter har erkjent at valideringsautomaten bare viste at billetten var
gyldig. For å få nærmere informasjon om karakteren av billetten, måtte klager ha lest
av billetten i en billettautomat, eller ved et utsalgssted. Mindretallet mener at klager i
dette tilfellet har gjort det som med rimelighet kunne forventes av ham med hensyn til å
avklare hva slags type billett han hadde. Mindretallet er derfor av den oppfatning at det
er rimelig å forfalle gebyret.

Nemnda finner ikke å kunne anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold. 

Vedtaket er avsagt med dissens.