Vedtak i Transportklagenemnda - Fly

Sammendrag

Krav om standarderstatning som følge av forsinkelse.

Dato
15.06.2020

Saksnummer
2019-04284

Tjenesteytere
Ryanair

Klager har i det vesentlige anført

18. september 2019 skulle klager og reise med FR8537 fra Torp lufthavn til Malta.
Planlagt avgang fra Torp var kl. 11.25, og planlagt ankomst på Malta var kl. 15.15.
Flyvningen ble imidlertid forsinket fra Torp, og klager ankom Malta over tre timer
forsinket.

Klager opplyser om at de fikk beskjed om at forsinkelsen skyldtes tekniske problemer.
Klager anfører at ombordstigningen av flyet skjedde til normal tid, men etter ca. 30
minutter ble passasjerene bedt om å gå av flyet igjen på grunn av tekniske problemer.
Klager anfører at all annen trafikk gikk som normalt.

Klager krever standarderstatning på 400 euro i henhold til EU-forordning 261/2004 som
følge av forsinkelsen.

Tjenesteyterne har i det vesentlige anført
Flyvningen FR8537 ble forsinket som følge av en «overspeed»-kontroll på Torp i
forbindelse med den innkommende flyvningen FR8536. Denne kontrollen medførte
følgeforsinkelser for det aktuelle flyet. 

Det som skjedde på den innkommende flyvningen FR8536, var at flyet, som kom fra
Malta, opplevde en plutselig økning i vindhastigheten under landing på Torp. Når det
oppstår en såkalt «overspeed»-situasjon som i dette tilfellet, er det nødvendig å foreta
en kontroll av flyet før det kan settes i drift igjen i forbindelse med påfølgende flyvning.
Dette var et uforutsett problem utenfor Ryanairs kontroll. Det er videre et krav fra irske
luftfartsmyndigheter at alt vedlikehold i forbindelse med Ryanairs fly må sertifiseres av
en autorisert ingeniør med et Part-66-sertifikat for vedlikehold av fly og godkjennes av en
vedlikeholdsorganisasjon som har en Part-145-godkjenning.

En autorisert ingeniør reiste derfor til Torp fra London Stansted med et fly som sto på
bakken der, for å vurdere omfanget av mulig skade på det aktuelle flyet. «Overspeed»-
kontrollen ble utført i henhold til manual for vedlikehold av fly (05-51-04, utgave 69).
Ingen skade ble funnet. Flyet ble frigitt kl. 13.00 (UTC) samme dag.

Ryanairs fly vedlikeholdes i samsvar med et vedlikeholdsprogram som bygger
på Boeing 737 Maintenance Planning Document, og bruken er godkjent av irske
luftfartsmyndigheter. Dette er i tråd med krav i henhold til EU-forordning 1321/2014
(Part-M, Section A, Subpart C, M.A.302 Aircraft Maintenance Programme).

«Overspeed»-situasjonen oppsto 18. september 2019 på tross av at alle nødvendige
kontroller var blitt utført og at vedlikeholdet som nevnt i vedlikeholdsprogrammet er
oppdatert i henhold til gjeldende luftfartsregler. Dette var således en ekstraordinær
omstendighet som ikke kan anses å være en påregnelig hendelse i forbindelse med den
dagligdagse driften.

I EU-kommisjonens NEB-liste av 19. april 2013 defineres hva som regnes som
ekstraordinære omstendigheter i henhold til EU-forordning 261/2004. Den nødvendige
kontrollen av flyet før det kunne settes i drift igjen i det aktuelle tilfellet faller inn under
kategori 10 i disse retningslinjene: «Conditions and events incompatible with the safe
operation of the flight. These conditions and events may be forecast to arise at either
the airport of departure, the airport of arrival or along the intended flight path of the
aircraft».

I henhold til EU-forordning 261/2004 artikkel 14 nummer 2 har Ryanair oppgitt
informasjon om passasjerenes rettigheter ved passasjerenes innsjekking på nettet.
Klager og alle andre passasjerer på den aktuelle flyvningen ble dessuten tilsendt varsel
og informasjon om rettigheter på e-post og SMS i forbindelse med forsinkelsen. Det vises
til fremlagt dokumentasjon på dette.

Ryanair har tilbudt seg å gi refusjon for eventuelle innkjøp av mat og drikke som klager
har gjort i forbindelse med forsinkelsen.

Det vises for øvrig til fremlagt oversikt over flyets bevegelser den aktuelle dagen,
pilotrapport fra den innkommende flyvningen og teknisk rapport.

Da forsinkelsen skyldtes en uforutsett hendelse som var utenfor Ryanairs kontroll, kan
ikke klagers krav imøtekommes i det aktuelle tilfellet.

Nemnda bemerker

Forsinkelse som medfører at passasjerene kommer mer enn 3 timer senere frem
enn planlagt til det endelige bestemmelsesstedet, utløser en plikt for flyselskapet til å
utbetale standarderstatning med mindre selskapet godtgjør at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf EU-forordning 261/2004 artiklene 5, 6 og 7 og EU-domstolens avgjørelser
i sak Sturgeon-Condor av 19.11.2009 (C-402/07) og Nelson med flere av 23.10.2012
(C-581/10). 

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Ryanair har fremlagt dokumentasjon som viser at den innkommende flyvningen
opplevde en plutselig økning i vindhastigheten fra 10 til 100 knop ved nedstigningen
mot Torp, med den følge at flyet umiddelbart akselererte til maksimal hastighet med 345
knop. Flyet må etter en slik «overspeed»- hendelse kontrolleres av autorisert ingeniør
for å påse at flyet ikke ble påført noen skade, før flyet kan settes tilbake i drift. Autorisert
ingeniør måtte flys inn til Torp fra London/Stanstead. Noen skade ble ikke funnet, og flyet
ble frigjort for videre trafikk. 

Nemnda finner at selskapet har sannsynliggjort at forsinkelsen som oppsto frem til
flyet var kontrollert skyldtes den plutselige forandringer i vindhastigheten. Forsinkelsen
skyldtes verken en teknisk feil eller gjennomføring av rutinemessige eller ekstraordinært
vedlikehold på flyet, men skyldtes en tvungen tilleggsundersøkelse utløst av den
ekstraordinære økning i vindhastighet ved nedstigningen til Torp. Saken ligger derfor
annerledes an enn FLYKN-2018-2724.

Nemnda mener på bakgrunn av dette at forsinkelsen i dette tilfellet ikke gir rett til
standarderstatning etter EU-forordningen.

Vedtak

Transportklagenemnda-fly finner ikke å kunne anbefale at klager gis medhold.