Vedtak i Transportklagenemnda - Fly

Sammendrag

Krav om erstatning grunnet nektet ombordstigning.

Dato
10.10.2012

Saksnummer
017/12F

Tjenesteyter
Widerøes Flyveselskap AS

Krav om erstatning grunnet nektet ombordstigning.

Klager har i det vesentlige anført:

Klager skulle reise fra Trondheim til Reykjavik via København den 1. oktober 2011.

På Værnes ble klager spurt om å reise via Oslo i stedet grunnet vektbegrensninger, noe han
aksepterte.

Etter at klager var kommet inn i ankomsthallen igjen fikk han opplyst at det er fullt på flyet
fra Oslo til Reykjavik. Det endte opp med at klager måtte reise via både Oslo og København.
Klager landet på Island kl. 23:40, over 8 timer senere enn opprinnelig reiserute.

Klager føler seg lurt av Widerøe til å reise via Oslo. Klager skulle i familieselskap denne
kvelden, så ventetiden på 5 timer på Kastrup var svært skuffende.

Klager krever standarderstatning for frivillig omruting via Oslo, euro 150, samt
standarderstatning i henhold til EU forordning 261/2004 for nektet ombordstigning på FI319,
euro 400.

Widerøe har i det vesentlige anført:

Widerøe beklager hendelsen og har utbetalt 400 euro i standarderstatning. Widerøe kan ikke
imøtekomme klagers krav utover dette.

Nemnda bemerker:

Når et flyselskap har rimelig grunn til å forvente at det må nekte ombordstigning på
en flygning, skal det først oppfordre frivillige til å gi avkall på sin plass mot en form for
kompensasjon som avtales mellom passasjeren og flyselskapet, jf. EU forordning 261/2004.

Nemnda legger til grunn at det ble avtalt mellom klager og Widerøe at klager skulle få en
kompensasjon på 150 euro for å gi fra seg sin plass på det opprinnelige flyet fra Trondheim.

Nemnda legger videre til grunn at klager oppfattet det som en forutsetning for avtalen at han
i stedet skulle reise via Oslo og få plass på Icelandair F1319 til Reykjavik. Klager kom ikke med
dette flyet. Årsaken til dette synes å være at Icelandair aldri har konfirmert at klager hadde
plass på denne flygningen, jf. e-post av 28. juni 2012 fra Icelandair til nemnda.

Klager har krevet standarderstatning for å ha blitt nektet ombordstigning på F1319.
Slik erstatning kan bare kreves av det flyselskapet som er ansvarlig for flygningen (det
transporterende luftfartsselskap), her Icelandair. Retten til erstatning forutsetter videre at
passasjeren har en bekreftet reservasjon på flygningen. Det er ikke tilfelle i denne saken, og
klager har ikke rett til standarderstatning fra Icelandair eller Widerøe for denne flygningen.

Widerøe har utbetalt klager ytterligere 250 euro. Nemnda antar at dette er kompensasjon
for den ulempe klager ble påført. Nemnda finner ikke grunnlag for å anbefale ytterligere
utbetaling.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines