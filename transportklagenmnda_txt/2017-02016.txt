Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
05.06.2018

Saksnummer
2017-02016

Tjenesteytere
TAP Portugal

Klager har i det vesentlige anført

Klager skulle reise fra Oslo til Lisboa den 24. april 2017 kl 12.45 med TP761. Avgangen ble
mer enn tre timer forsinket. 

Klager krever standarderstatning 400 euro per person i henhold til EU-forordning
261/2004. Videre krever han refusjon av utgifter til mat og drikke på Gardermoen, kroner
529.

Tjenesteyterne har i det vesentlige anført
TAP Portugal har ikke avgitt uttalelse til klager eller til nemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. forskrift om klagenemnd for flypassasjerer § 5-3.

Klagen er forelagt TAP Portugal ved nemndas e-post av 3. november 2017 med frist til
15. desember 2017 for eventuelle bemerkninger. I e-posten opplyses det bl.a. om at
flyselskapet har bevisbyrden ved påberopelse av ekstraordinære omstendigheter som
kan gi grunnlag for fritak for ansvar. Det fremgår videre at nemnda vil legge passasjerens
opplysninger til grunn dersom disse ikke imøtegås av flyselskapet. Det blir også opplyst
at saken vil bli forelagt nemnda selv om flyselskapet ikke avgir uttalelse.     

TAP Portugal har ikke avgitt uttalelse til klager eller til nemnda, flyselskapet har således
ikke godtgjort at forsinkelsen skyldtes en ekstraordinær omstendighet som ikke
kunne vært unngått selv om alle rimelige tiltak var truffet. Dette gir klagerne rett til en
standardkompensasjon på 400 euro per person. Videre legger nemnda i dette tilfellet,
der selskapet ikke har svart nemnda, at  klager også har  krav på dokumenterte utgifter
til mat og drikke etter forsinket avgang, dog slik at alkoholholdige drikkevarer, her øl,
utgår.  

Nemnda anbefaler at selskapet betaler klager standarderstatning med 400 euro per
person samt forpleining totalt med kr 330.

Vedtak

Transportklagenemnda - fly anbefaler at TAP Portugal utbetaler standarderstatning med
400 euro per person og kr 330 for forpleining.