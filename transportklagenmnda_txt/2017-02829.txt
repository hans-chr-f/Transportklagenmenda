Vedtak i Transportklagenemnda - Fly

Sammendrag

Krav om standarderstatning grunnet mistet videreforbindelse.

Dato
11.09.2018

Saksnummer
2017-02829

Tjenesteytere
British Airways

Klager har i det vesentlige anført

Klager skulle reise fra Charlotte til Oslo via Philadelphia og Oslo den 13. august 2017.
Ved ankomst London Heathrow fikk ikke passasjerene forlate flyet med en gang grunnet
problemer med flybroen. Dette resulterte i at klager mistet sin videreforbindelse. Han ble
booket om via Zürich og ankom endelig bestemmelsessted ni timer forsinket. 

Klager krever standarderstatning 600 euro i henhold til EU-forordning 261/2004.

Tjenesteyterne har i det vesentlige anført
BA66 fra Philadelphia til London landet kl 05.32, tre minutter før rutetid. Selv om dørene
på flyet ikke ble åpnet før kl 05.38 hadde klager fortsatt 67 minutter på seg til å rekke sin
videreforbindelse. British Airways viser til fremlagt dokumentasjon. Minimum connection
time i London på denne ruten er 60 minutter.

BA762 fra London til Oslo ventet i to minutter på klager, men da han ikke ankom gate ble
han off-loadet. Klager ble ombooket til alternativ rute til Oslo, og mottok matkupong. 

Hendelsen er ikke kompensasjonsberettiget da det i denne saken ikke er snakk om en
forsinkelse som gir grunnlag for standarderstatning. British Airways kan ikke se å ha gjort
noe galt, og kan ikke imøtekomme klagers krav. 

Det vises for øvrig til British Airways brev.

Nemnda bemerker

Flyet inn til Heathrow var ikke forsinket. Minimum connection time på klagers reiserute
var 60 minutter på London Heathrow. Da klager fikk gå av flyet tre minutter etter rutetid,
var det fremdeles mer enn 60 minutter igjen til videreforbindelsen fra London til Oslo
skulle gå.

Flyselskapet hevder de ventet to minutter over tiden før gaten stengte, men da klager
ikke møtte opp ble han off-loadet.  

Flyselskapet kan avvise passasjerer som ankommer gate for sent. Hensynet til
avviklingen av flytrafikken tilsier at frister for innsjekking og fremmøte ved gate må
overholdes. 

Slik nemnda ser det er det verken grunnlag for standarderstatning eller refusjon i dette
tilfellet.

Vedtak

Transportklagenemnda - fly anbefaler ikke at klager gis medhold.