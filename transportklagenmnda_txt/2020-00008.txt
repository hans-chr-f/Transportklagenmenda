Vedtak i Transportklagenemnda - Fly

Sammendrag

Krav om standarderstatning og refusjon av utgifter ved forsinkelse.
Tapt videreforbindelse etter forsinkelse på innenriksflyvning
i USA. Spørsmål om EU-forordningen kommer til anvendelse.

Dato
01.12.2020

Saksnummer
2020-00008

Tjenesteytere
SAS
United Airlines

Klager har i det vesentlige anført

Klager hadde en SAS-billett for reise den 8. november 2019 fra Chicago til New York med
SK3963 som skulle flys av United Airlines og videre fra New York til Oslo med SK908 kl.
18.55 som skulle flys av SAS. Flyvningen fra Chicago var forsinket og ved ankomst New
York måtte klager løpe til skyttelbussen som skulle gå til terminalen der SK908 skulle
gå fra. Da klager ankom gaten for SK908 ble hun fortalt av personalet der at det var
ingenting de kunne gjøre siden dørene til flyet var lukket og hun fikk dermed ikke bli med
flyet. Klager ble henvist til SAS kundeservice ved flyplassen som igjen henviste henne til
United Airlines for hjelp. 

Klager ble booket om til SK908 neste dag og ankom Oslo med en forsinkelse på 24
timer. Hun måtte selv betale for hotellovernatting og fikk ikke bagasjen utlevert da
United Airlines opplyste at dette ville være uten hensikt da det ville ta mange timer,
sannsynligvis hele natten å få bagasjen ut. 

Klager krever standarderstatning i henhold til EU-forordning 261/2004 av SAS, samt
refusjon av opprinnelig billett og erstatning for utgifter til hotellovernatting i New York
og togbillett tur/retur flyplass-hotell med USD 233,5, samt erstatning for manglende
utlevering av bagasjen i ventetiden.

Tjenesteyterne har i det vesentlige anført
SAS har i det vesentlige anført:

SK3963 ble operert av United Airlines rute UA230 fra Chicago til New York den 8.
november 2019. Denne skulle lande i New York kl. 17.45, men landet først kl. 18.32. SAS
har ingen informasjon om årsaken til denne forsinkelsen. SK908 fra New York til Oslo
gikk i henhold til planlagt rutetid. Klager må på bakgrunn av dette rette sitt krav om
erstatning til United Airlines som er det selskapet som forårsaket forsinkelsen. United
Airlines omrutet klager til neste dag med SK908 fra New York til Oslo.

SAS kan ikke imøtekomme klagers krav om erstatning for forsinkelsen. 

United Airlines har på tross av flere oppfordringer ikke inngitt tilsvar til nemnda.

Nemnda bemerker

United Airlines har tross oppfordring ikke inngitt tilsvar til nemnda. Nemnda
treffer da vedtak basert på opplysningene som er fremkommet tidligere i saken, jf.
Transportklagenemndforskriften § 5-5 (2).

EU-forordning 261/2004 gjelder for passasjerer som reiser fra en lufthavn som ligger
i EU/EØS-området jf. artikkel 3 nr. 1 bokstav a. Forordningen får også anvendelse for
passasjerer som reiser fra en lufthavn utenfor EU/EØS området, og til en lufthavn innen
EU/EØS dersom det utførende  flyselskapet er et EU/EØS flyselskap, jf. artikkel 3 nr. 1
bokstav b. 

Det "utførende luftfartsselskap" er i artikkel 2 bokstav b) definert til "et
lufttransportforetak som utfører eller har til hensikt å utføre en flyvning i henhold til en
avtale med en passasjer eller på vegne av en annen person, juridisk eller fysisk, som har
en avtale med denne passasjeren". 

I denne saken oppstod forsinkelsen på en flyvning mellom Chicago og New York i USA,
utført av United Airlines. Det er altså snakk om en forsinkelse utenfor medlemsområdet,
på en flyvning utført av et ikke-europeisk flyselskap, og forordningen får dermed ikke
anvendelse. 

Klager hadde en gjennomgående billett utstedt av SAS i en såkalt code share avtale med
United Airlines. EU-domstolens avgjørelse C-502/18, som omhandler ansvar ved billetter
som er utstedt ved en slik avtale, kan etter nemndas oppfatning ikke tolkes slik at den får
anvendelse på flyvninger som har sin opprinnelse i en tredjestat, for deretter å fly inn til
EU-området.

Klagers krav faller etter dette utenfor EU-forordningen. 

Nemnda kan etter dette ikke anbefale at klager gis medhold i sitt krav om erstatning fra
SAS.

En klagesak mot United Airlines, som i dette tilfellet, ligger utenfor nemndas mandat og
kompetanse i henhold til Transportklagenemndforskriften §§ 1-3 og 1-4.

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda - fly anbefaler ikke at klager gis medhold.