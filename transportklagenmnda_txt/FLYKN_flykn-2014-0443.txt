Vedtak i Transportklagenemnda - Fly

Sammendrag

Krav om erstatning grunnet manglende informasjon om visum.

Dato
10.11.2014

Saksnummer
443/14F

Tjenesteyter
Ticket

Krav om erstatning grunnet manglende informasjon om visum.

Klager har i det vesentlige anført:

Klager hadde bestilt en billett fra Auckland til Bergen for reise den 14. januar 2014 hos Ticket.
På reiseruten kommer det frem at det er et flybytte i London.

Da klager ankom flyplassen i Aukland viste det seg at avgangen med Air New Zealand fra
Auckland til London skulle mellomlande i USA. Klager understreker at dette ikke kom frem på
hans reiserute på noe tidspunkt. Det stemmer ikke det Ticket hevder at reiseruten er skrevet
ut etter at reisen ble endret. Klager viser til dato på utskrift av reiseruten som er 8. november
2013.

Da man må ha visum til USA kunne ikke klager benytte billetten. Normalt kan man lett få
visum via internett, men på dette tidspunktet var denne nettsiden nede for vedlikehold.
Klager kontaktet Ticket og fikk beskjed om å kjøpe nye billetter og sende inn en klager i
etterkant.

Dersom man endrer en reiserute bør Ticket informere sine kunder. Her har det tydelig blitt
lagt til en mellomlanding i USA etter at klager kjøpte billetten, uten at han ble informert om
dette.

Klager krever refusjon av utgifter til nye billetter, mat og drikke, samt en ekstra overnatting, til
sammen kroner 8 700.

Det vises for øvrig til klagers brev.

Ticket har i det vesentlige anført:

Før man får avsluttet bestillingen kommer det opp en melding som sier: «Det er viktig at du
leser gjennom, skriver ut og tar med deg dine reisedokumenter på reisen.»

Klager har selv bestilt sin reise på Tickets nettside, og akseptert denne reiseruten. Før klager
fikk fullført bestillingen kommer det tydelig frem at det er et stop i USA, og at man må sjekke
visumregler.

Da dette kun var et teknisk stopp vises det ikke på reiseruten etter at klager har betalt
og avsluttet bestillingen. Det kommer derimot opp dersom man sjekker sin reiserute på
Checkmytrip.com.

Det har ikke blitt gjort noen endringer i klagers bestilling før avreise. Den eneste endringen
som er blitt utført er den 14. januar grunnet manglende visum.

Ticket kan på grunnlag av ovennevnte ikke imøtekomme klagers krav.

Det vises for øvrig til Tickets brev.

Nemnda bemerker:

Nemnda legger på bakgrunn av de foreliggende opplysninger til grunn at klager ved bestilling
av billettene krysset av for en flygning med teknisk mellomlanding i Los Angeles. Nemnda
viser til Tickets e-post med vedlegg til nemnda av 28. mai 2014. Nemnda er av den oppfatning
at opplysningen om mellomlanding kommer så klart frem at klager selv må bære ansvaret
for og konsekvensene av ikke å ha festet seg ved dette. Nemnda finner følgelig ikke å kunne
anbefale at klager gis medhold.

Nemnda bemerker at det er uklart for nemnda hvorfor klager i motsetning til Ticket, ikke fant
opplysningen om mellomlandingen i Los Angeles på checkmytrip. Nemnda antar det kan
ha sammenheng med oppslag/faner e.l. Sett hen til at opplysningen var gitt på en klar måte
ved bestillingen av reisen, finner nemnda imidlertid denne uklarheten ikke avgjørende for
resultatet.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.