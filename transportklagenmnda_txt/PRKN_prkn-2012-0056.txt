Vedtak i Pakkereisenemnda

Sammendrag

Saken gjelder stengt trapp ned til stranden, Puerto Rico, Gran Canaria.

Dato
25.09.2012

Saksnummer
56/12

Tjenesteyter
Star Tour AS

Sakens dokumenter ble lagt frem.

Klager: X

Turarrangør: Star Tour AS

Destinasjon: Gran Canaria

Antall reisende: 2

Reisens pris: 17.696,-

Tidspunkt: 191111 - 031211

Saken gjelder:

Saken gjelder stengt trapp ned til stranden, Puerto Rico, Gran Canaria.

Klager anfører at han bestilte reisen 22. august. Reisen skulle foregå fra 19/11 til 3/12
2011. På billetten, som var utskrevet 4. november, var det skrevet:

«Trappene ned til stranden/sentrum stengt p g a renovering ca. 1/12».

Hotellet var bestilt nettopp fordi det hadde slike trapper med lettere adgang til strand og
sentrum. Fordi hjemreisen skulle foregå 3. desember, fant de det likevel akseptabelt at
trappene ble stengt 1. desember slik det fremgikk av billetten.

Ca. 1 uke før avreise fikk de imidlertid beskjed om at trappene allerede var stengt. Beskjeden
inneholdt også en ansvarsfraskrivelse fra Star Tour om at dette var utenfor deres kontroll.
Klager kan ikke akseptere dette fordi trappene ble stengt allerede i oktober. Dette burde ha
vært kjent for Star Tour. Hadde klager fått vite om det, hadde de valgt annet bosted. De krever
kr. 4.000,- i prisavslag - differansen mellom det bosted de ville ha valgt og det de betalte for.

Star Tour anfører at klager burde ha kontaktet Star Tour før avreise for å få endret
bosted. Klager valgte ikke å endre bosted til tross for at de ble gjort kjent med at
trappene var stengt. Klager kontaktet heller ikke Star Tours medarbeider på stedet.
Hvis stengningen av trappene betyd så mye, burde de ha gjort det for å få byttet hotell.
Reiseleder fikk nå ikke mulighet til å avhjelpe problemet.

Star Tour har for øvrig ingen mulighet til å påvirke de kommunale myndigheter om
igangsetting eller fremdrift av arbeidet med trappene.

Ferdigstillelsen ble stadig forsinket.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Informasjon i kataloger og på nettet etc. er en del av avtalen. Mangler
kan gi grunnlag for prisavslag med mindre de avhjelpes innen rimelig tid. For at turoperatør
skal kunne benytte seg av sin rett til å avhjelpe, er det nødvendig at kunden informerer på
stedet om eventuelle mangler.

Det fremgår av rapport fra Star Tours stedlige representant at arbeidet med renovering av
trappene startet i oktober. Arbeidet var altså i gang og trappen stengt da klager bestilte
reisen. Den billettkopi som er fremlagt for nemnda har følgende påskrift: «Trappene ned til
stranden/sentrum stengt p g a renov medio desember 2011». Det står altså ikke «til medio
desember», og det er derfor naturlig å forstå påskriften som at trappene stenger i midten
av desember. En uke før avreise sendte så Star Tour brev om at arbeidet er igangsatt, at
trappene ikke kan brukes og at arbeidet vil bli ferdigstilt i begynnelsen av desember. I brevet
står det også følgende: «Kommunalt arbeid er utenfor Star Tours kontroll og gir ikke rett til
erstatning».

Star Tour har anført at klager ikke tok kontakt med deres stedlige representant for å
avhjelpe problemet - i dette tilfelle ved å skaffe annet hotell. På bakgrunn av det som var
skrevet om at stengningen var utenfor deres kontroll og ikke ga rett til erstatning, finner
reklamasjonsnemnda det naturlig at klager ikke tok kontakt på stedet om hotellbytte.

At det var trappeadgang fra hotellet til stranden og sentrum var en viktig forutsetning for
klagers avtale med Star Tour. Star Tour inngikk avtalen på et tidspunkt de visste at arbeidet
allerede var igangsatt og at ferdigstillelsen var høyst usikker.

På denne bakgrunn finner nemnda at klager er berettiget til en kompensasjon som passende
kan settes til kr. 1.500,-.

Vedtak:

Reklamasjonsnemnda for pakkereiser anbefaler at klager gis en kompensasjon på kr. 1.500,-.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Solveig Kohagen, Ving Norge AS

Unn Vestad, Tyrkiareiser AS.