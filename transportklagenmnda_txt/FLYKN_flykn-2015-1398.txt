Vedtak i Transportklagenemnda - Fly

Sammendrag

Krav om erstatning grunnet kansellert flyvning.

Dato
02.11.2016

Saksnummer
1398/15F

Tjenesteyter
Norwegian Air Shuttle ASA

Klager har i det vesentlige anført:

Klager skulle reist fra Tromsø til Krakow, via Oslo, den 15. juni 2015 kl. 06:30.

På ettermiddagen dagen før mottok klager SMS fra Norwegian om at avgangen fra Tromsø var
kansellert grunnet sent innkommet fly.

Klager hadde kjennskap til at det var vedlikeholdsarbeid ved flyplassen i Tromsø, og at
ingen fly fikk lande etter kl. 00:00 om kvelden. Klager måtte selv ordne med nye flybilletter,
med avreisetidspunkt fra Tromsø til Oslo kl. 10:50 samme dag, og deretter videre til Krakow
kl. 18:50. Dette resulterte i en forsinkelse på totalt ni timer, og en planlagt guidetur og
middagsreservasjon i Krakow som måtte avbestilles.

Det at klager måtte bestille nye billetter medførte en ventetid på seks timer i Oslo, hvor det
påløp diverse utgifter.

Det vises for øvrig til klagers brev.

Norwegian har i det vesentlige anført:

Flyvningen fra Tromsø til Oslo den 15. juni med DY371 ble kansellert grunnet indikasjon
på røyk i lasterommet på en tidligere avgang. Teknikere og brannvesen mente at lukten
måtte komme fra innsjekket bagasje, og all bagasje måtte sjekkers. Undersøkelsene førte til
forsinkelser av senere avganger, og flyet som skulle operere DY371 kunne ikke lande i Tromsø
om kvelden 15. juni som planlagt, da flyplassen var stengt fra midnatt til kl. 06.14.

Klager ble ombooket til DY375 fra Tromsø til Oslo, samt til DY1042 fra Oslo til Krakow, begge
flyvningene med utreise senere samme dagen den 15. juni.

Norwegian anser årsaken til kanselleringen som en ekstraordinær omstendighet som var
utenfor selskapets kontroll.

Norwegian kan ikke imøtekomme klagers krav om standarderstatning i henhold til EU-
forordning 261/2004.

Klager krever 1&nbsp;000 NOK i mat for to personer. Norwegian anser dette som et relativt
høyt beløp, slik at de ber om kvitteringer som kan styrke klagers påstand om disse utgiftene.

Det vises for øvrig til Norwegians brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Nemnda legger på bakgrunn av de foreliggende opplysninger til grunn at den planlagte
flygningen fra Tromsø til Oslo ble kansellert som følge av forsinkelser på tidligere flygning.
Forsinkelsen skyldtes røyklukt i lasterommet på flyet som skulle benyttes. Det fremkommer av
rapport om hendelsen at all bagasje ble undersøkt uten at man fant tegn på brann i innsjekket
bagasje. Man fant heller ikke noe feil på flyet.

Det er Norwegian som i henhold til forordningen har bevisbyrden for at det foreligger
ekstraordinær omstendighet som unntar for erstatningsansvar. Teknisk feil ikke å anse som
en ekstraordinær omstendighet.

Nemnda er etter en samlet vurdering av den oppfatning at Norwegian ikke har godtgjort at
kanselleringen skyldtes en ekstraordinær omstendighet som ikke kunne vært unngått selv om
alle rimelige tiltak var truffet. Kanselleringen gir således rett til en standarderstatning på 400
euro per person.

Klager ble omrutet. Omrutingen innebar bl.a. om lag seks timers opphold i Oslo. Klagerne
ankom Krakow om lag ni timer forsinket. Ved lengre forsinkelser skal flyselskapet tilby
måltider og forfriskninger som står i rimelig forhold til ventetiden.

Klagerne ble ikke tilbudt måltider og forfriskninger og ble påført utgifter til mat og drikke. Det
fremgår av Norwegians svar til nemnda at klagerne har krevet 1&nbsp;000 kroner til dekning
av mat/forfriskninger. Klagerne har ikke fremlagt kvitteringer, bankutskrift eller annen
dokumentasjon på utgiftene. Nemnda finner det sannsynlig at klagerne har hatt utgifter til
mat og forfriskninger. I mangel av dokumentasjon av utgiftene anslås disse skjønnsmessig til
600 kroner.

Nemnda anbefaler at Norwegian utbetaler dette beløpet.

Vedtak:

Transportklagenemnda-fly anbefaler at Norwegian utbetaler en standarderstatning på 400
euro per person. Nemnda anbefaler videre at Norwegian utbetaler 600 kroner til dekning av
utgifter til måltider og forfriskninger.

Vedtaket var enstemmig.