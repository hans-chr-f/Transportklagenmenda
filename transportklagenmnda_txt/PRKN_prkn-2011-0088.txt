Vedtak i Pakkereisenemnda

Sammendrag

Reise til Thailand, Karon Beach, hotell Sun Garden Phuket Orchid Resort
& Spa, 8. - 31. januar 2011. Krav om prisavslag grunnet utslett med kløe.

Dato
26.09.2011

Saksnummer
88/11

Tjenesteyter
Ving Norge AS

Sakens dokumenter ble lagt frem.

Klager: X

Turarrangør: Ving Norge AS

Antall reisende: 2

Reisens pris: 31.240

Saken gjelder:

Reise til Thailand, Karon Beach, hotell Sun Garden Phuket Orchid Resort & Spa,  8. - 31. januar
2011. Krav om prisavslag grunnet utslett med kløe.

Klagerne har i det vesentlige anført:

Etter to til tre dager ved hotellet ble klagerne plaget med kraftige utslett på føtter og bein.
Dette gikk ut over nattesøvnen og trivsel på turen. Klagerne skjønte ikke hva disse utslettene
kom fra. De varslet renholdspersonalet om dette etter ca. to uker.

De skjønte at utslettene måtte komme fra madrassene og sengetøy.

Dette ble skiftet kun fire dager før hjemreise.

Klagerne krever prisavslag på kr 15.470 samt erstatning for utgifter til lege og medisiner.

Det vises for øvrig til klagers brev.

Ving har i det vesentlige anført:

Ving har forelagt saken for Vings kontor på reisemålet som sier at det ikke har vært problemer
av denne art på hotellet i de sesongene Ving har hatt gjester der.

Ving har hatt gjester boende på det rom klagerne hadde både før og etter klagernes opphold,
og det er ikke meldt om at disse har hatt problemer med sengetøyet.

Det er derfor nærliggende at problemet skyldes mygg eller sand lopper.

Ving kan ikke se at det skulle være forhold ved hotellet som er årsaken og kan derfor ikke se at
det skulle foreligge grunnlag for en kompensasjon.

Nemnda bemerker:

Dersom klagernes plager skyldtes udyr i madrassene og sengetøyet, som ikke var kommet dit
med klagerne, ville dette vært å anse som en mangel ved reisen som ville kunne gitt rett til
prisavslag.

Det er i dette tilfelle lite konkrete opplysninger om plagene. Det er videre uklart hvor udyrene
stammer fra. Nemnda finner etter en samlet vurdering ikke sannsynliggjort forhold som
gir grunnlag for prisavslag. Nemnda finner følgelig ikke å kunne anbefale at klagerne gis
medhold.

Vedtak:

Reklamasjonsnemnda for pakkereiser finner ikke å kunne anbefale at klagerne gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, Formann

Pål Martin Andersen, Forbrukerrådet

Silje Østby Jystad, Forbrukerrådet

Mette Lindgren, Apollo Reiser AS

Vigdis Lund Eriksen, Star Tour AS