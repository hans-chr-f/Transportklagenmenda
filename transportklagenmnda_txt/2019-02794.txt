Vedtak i Transportklagenemnda
- Kollektivreiser

Sammendrag

Krav om frafall av gebyr ved reise med buss. For sent billettkjøp

Dato
11.11.2019

Saksnummer
2019-02794

Tjenesteytere
Ruter

Klager har i det vesentlige anført

Klager reiste med buss fra Rødtvet da hun ble ilagt gebyr fordi billetten var kjøpt for sent.
Klager viser til kommentar fra Ruter og understreker at hun ikke har sagt noe annet enn
at hun reiste fra Rødtvet. 

Videre viser klager til at hun kjøpte mobilbillett før hun gikk om bord i bussen, og det
tok kun 1,49 sekunder til billetten ble oppdatert. Den billetten ble vist til kontrolløren,
som fikk se kontrollbildet. Det er ikke riktig, som Ruter hevder, at hun kjøpte billett foran
kontrolløren. Billetten som ble vist frem var allerede aktivert. 

Klager krever at Ruter frafaller gebyret.

Tjenesteyterne har i det vesentlige anført
Klager ble ilagt gebyr på bussen 4. juni 2019 fordi hun kjøpte sin billett for sent. Billetten
må være bekreftet og nedtelling startet før man går om bord. Det er ikke adgang til å
sette seg ned eller gjøre andre ting før man velger å betale. 

Klager opplyste i kontrollen at hun reiste fra Kalbakken. Derfra gikk bussen kl.08.30.45. Til
Transportklagenemnda opplyser klager at hun reiste fra Rødtvet. Derfra kjørte bussen kl.
08.31.57. Billetten til klager ble bekreftet kl. 08.36.49, altså lenge etter påstigning og etter
at kontrollen var startet. 

Ruter kan på bakgrunn at dette ikke se noen grunn til å endre standpunkt i denne saken.

Nemnda bemerker

Klager ble ved kontroll på bussen 4. juni 2019 ilagt gebyr fordi hun kjøpte billett for sent.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig. Ved bruk av mobilapp må billett være
kjøpt og bekreftet før påstigning.

Nemnda legger til grunn at kontrollørene kom på bussen på Linderudsletta og at bussen
ifølge Ruters sanntidslogg gikk derfra kl. 08.34.51. Klagers billett er registrert bestilt kl.
08.36.47. Det er noe uklart om klager gikk på bussen på Kalbakken eller Rødtvedt, men
hun kjøpte uansett billett etter ombordstigning. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold