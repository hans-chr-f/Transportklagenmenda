Vedtak i Transportklagenemnda - Fly

Sammendrag

Krav om erstatning grunnet forsinket bagasje.

Dato
10.05.2016

Saksnummer
0878/15F

Tjenesteyter
Norwegian Air Shuttle ASA

Klager har i det vesentlige anført:

Klager skulle reise fra Trondheim til Oslo den 26. mars 2015 kl. 12:00 med DY757. Han
skulle derfra reise videre til Yaounde i Kamerun med Türkish Airlines kl. 18:00. Ved ankomst
Gardermoen var ikke klagers bagasje ankommet, han meldte fra om dette til ankomstservice.

Klager skulle være i Kamerun i flere uker, og han hadde med seg 15 kilo med fotballer,
volleyballer etc. til veldedige formål. Ved ankomst Kamerun tok klager kontakt med Norwegian
og de skulle forsøke å sende hans bagasje, men den kom aldri.

Klager har fått refundert utgifter til personlige innkjøp og toalettartikler av sitt
forsikringsselskap, Norwegian har refundert egenandelen på kroner 1&nbsp;000.

Klager krever at Norwegian sender sportsutstyret til Kamerun med fly så snart som mulig,
eventuelt utbetaler kroner 5&nbsp;000 som dette vil koste hos andre flyselskap. Videre krever
han forsinkelsesrente på 1&nbsp;000 kroner han har mottatt og på 5&nbsp;000 kroner som
han krever, som følge av svært lang saksbehandlingstid.

Det vises for øvrig til klagers brev.

Norwegian har i det vesentlige anført:

Klager fikk dessverre ikke sin bagasje før han skulle reise videre fra Gardermoen grunnet
store uregelmessigheter i flytrafikken som følge av store snømengder og dårlig vær på
Gardermoen.

Ved bagasjeforsinkelser jobber Norwegian og deres samarbeidspartnere hardt for å få levert
bagasjen til passasjeren så raskt som mulig. Dessverre har ikke Norwegian ruter til Kamerun,
og det lot seg ikke gjøre å få sendt bagasjen dit. Klager fikk sin bagasje ved retur til Norge.

Norwegian plikter å sende bagasjen til det endelige bestemmelsesstedet som i dette
tilfellet var Oslo Gardermoen. Klager hadde separat kontrakt med annet flyselskap videre til
Kamerun. Norwegian mener de ikke er ansvarlig for å få bagasjen fraktet til Kamerun da den
kun var merket Trondheim - Oslo.

Norwegian kan ikke imøtekomme klagers krav.

Nemnda bemerker:

Klagers bagasje kom forsinket til Gardermoen. Det medførte at klager ikke fikk med bagasjen
på flyet til Kamerun. Bagasjen inneholdt gjenstander som skulle gis bort i Kamerun. Bagasjen
ble ikke ettersendt, og klager krever erstattet utgifter til å sende bagasjen med fly til Kamerun.

Norwegian er i henhold til luftfartsloven § 10-20 ansvarlig for tap som følge av forsinkelse av
bagasje. Nemnda er av den oppfatning at forsinkelsen påførte klager et tap, og at Norwegian
plikter å erstatte dette.

Bagasjen skulle videre med fly. Klager har anført at dette er eneste sikre transportmåte. Klager
har opplyst at det vil koste 5&nbsp;000 kroner å ettersende bagasjen med fly. Nemnda er
av den oppfatning at det ikke er upåregnelig at forsinket bagasje kan medføre et tap i denne
størrelsesorden. Nemnda anbefaler at Norwegian dekker utgiftene til å ettersende bagasjen
med fly.

Klager har krevd forsinkelsesrente.

I henhold til forsinkelsesrenteloven § 2 kan fordringshaveren kreve rente når kravet ikke
innfris ved forfall. Renten løper fra forfallsdag når denne er fastsatt i forveien, og ellers fra 30
dager etter at fordringshaveren har sendt skyldneren skriftlig påkrav med oppfordring om å
betale.

Nemnda anbefaler at Norwegian betaler forsinkelsesrente av kr 1000 (egenandel forsikring)
fra 14. mai 2015 til betalingen skjedde samt forsinkelsesrente av kr 5.000 fra 2. november
2015 til betaling skjer.

Vedtak:

Transportklagenemnda-fly anbefaler at Norwegian betaler en erstatning på 5&nbsp;000
kroner med tillegg av forsinkelsesrente fra 2. november 2015 til betaling skjer. Nemnda
anbefaler videre at Norwegian betaler forsinkelsesrente av 1&nbsp;000 kroner fra 14. mai
2015 til betaling fant sted.

Vedtaket var enstemmig.