Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
09.04.2019

Saksnummer
2018-00932

Tjenesteytere
SAS
Thai Airways

Klager har i det vesentlige anført

Klager med reisefølge på tilsammen fire personer skulle reise fra Alta til Bangkok via Oslo
og Frankfurt den 14. desember 2017 kl 07.35 med ankomst Bangkok den 15. desember kl
14.35, med flyselskapene SAS og Lufthansa. 

Natt til 14. desember mottok klager epost fra SAS om at SK4409 fra Alta til Oslo var
kansellert og at klager med reisefølge var booket om til første ledige avgang fra Alta med
SK6301 og videre med Turkish Airlines/TK via Istanbul til Bangkok. Med denne reiseruten
ville reisefølget ankommet Bangkok klokken 14.50, 15 minutter etter planlagt ankomst. 

Klager skulle møte sin forlovede i Oslo som skulle slå følge med reisefølget til Bangkok.
Klager kontaktet SAS og ba om mulighet til å endre slik at han fikk reise fra Oslo kl 15.55
sammen med henne. SAS avslo, men tilbød en rute via London. Klager aksepterte denne,
men da han mottok reiseruten per epost oppdaget han at avreise var fra Ålesund og ikke
fra Alta. SAS klarer ikke å booke reisefølget tilbake på avgangen med Lufthansa fra Oslo
kl 15.55 fordi dette flyet nå var fullt. På grunn av en feil fra SAS sin bookingagent kunne
klager nå ikke reise sammen med sin forlovede. 

Reisefølget blir så booket til ny avgang fra Alta kl 12.45 via Oslo og London. 

Da reisefølget ankom London fikk de beskjed om at de ikke hadde plass på flyet videre
med Thai Airways til Bangkok. Bagasjen var sjekket helt frem, men flyet var fullt og de
hadde ikke billetter. De ble etter mye om og men booket om til neste dag og innlosjert
på hotell. De mottok rekvisisjon på transport mellom flyplassen og hotellet t/r som kun
gjaldt buss. Barnet i reisefølget var sliten og de valgte å ta drosje til og fra hotellet. 

Reisefølget ankom Bangkok nesten et døgn forsinket.

Klager stiller seg sterkt kritisk til at SAS' konsulent gjorde den ene tabben etter den andre
uten å ordne opp. Oppstarten på ferien ble langt fra som forventet og klager krever en
oppreisning fra flyselskapet. 

Klager krever videre standarderstatning 600 euro per person i henhold til EU-forordning
261/2004, samt full refusjon av utreisebillettene.

Det vises for øvrig til klagers brev.

Tjenesteyterne har i det vesentlige anført
SAS har i det vesentlige anført:

SK4409 med avgang fra Alta den 14. september klokken 07.35 ble kansellert fordi
maskinen som skulle ha ankommet Alta kvelden før ikke kunne lande i Alta på grunn av
dårlig vær. Den 13. desember gjorde værforholdene i Alta det umulig å lande og flere fly
måtte avbryte landingen eller kanselleres. SAS viser til fremlagte værrapporter. 

Som følge av kanselleringen satte SAS inn to ekstra fly, SK6301 via Tromsø med avgang
kl 10.45 og SK6302 direkte med avgang kl 12.45. Klager og reisefølget fikk plass på første
fly og videre med Türkish Airlines via Istanbul. Med denne ruten ville klager ankommet
Bangkok kl 14.50, kun 15 minutter etter opprinnelig reiserute. 

Klager og reisefølget valgte å avslå og SAS tilbød ny reiserute via London. Konsulenten
booket feil ved å sette avreiseflyplass til Ålesund istedet for Alta. Da konsulenten prøver
å booke reisefølget tilbake på SK6301 fra Alta er dette flyet nå fullt. Reisefølget ble derfor
booket på neste fly kl 12.45 direkte til Oslo og videre derfra via London.   

Dessverre ble reisefølget avvist hos Thai Airways i London, SAS i London ordnet derfor
hotell og ombooking.  

Kanselleringen av SK4409 var forårsaket av en ekstraordinær hendelse. SAS hadde gitt
klager en ny reiserute som ville ha fått klager frem til sin destinasjon 15 minutter etter
planlagt ankomst. Dette tilbudet aksepterte ikke klager. På bakgrunn av dette kan ikke
SAS imøtekomme klagers krav.

Det vises for øvrig til SAS' brev. 

Thai Airways har ikke svart på nemndas anmodning om tilsvar.

Nemnda bemerker

Klager med reisefølge på tilsammen fire personer skulle reise fra Alta til Bangkok via Oslo
og Frankfurt den 14. desember 2017 kl 07.35 med ankomst Bangkok den 15. desember kl
14.35, med flyselskapene SAS og Lufthansa. 

Flyvningen Alta - Oslo ble kansellert fordi maskinen som skulle ha ankommet Alta
kvelden før ikke kunne lande i Alta på grunn av dårlig vær. 

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf EU-forordning 261/2004 artikkel 5 og 7. 

Værforhold som påvirker flytrafikken ved at det ikke er mulig å lande / ta av, kan være en
ekstraordinær omstendighet som medfører at den reisende ikke har krav på erstatning.
Dette må vurderes konkret.  

Ved vurderingen av om alle rimelige tiltak ble truffet for å unngå kanselleringen, må det
foretas en helhetsvurdering av situasjonen. Den 13. desember gjorde værforholdene i
Alta det umulig å lande, og flere fly måtte avbryte landingen eller kanselleres. SAS viser til
fremlagte værrapporter. 
Nemnda legger på bakgrunn av de foreliggende opplysninger til grunn at SAS har
godtgjort at kanselleringen skyldtes været, og at det var en slik ekstraordinær
omstendighet som ikke kunne vært unngått og at alle rimelig tiltak ble truffet for å
unngå kanselleringen. Dette medfører at klager ikke har krav på erstatning for denne
kanselleringen.

Klager med reisefølge ble booket om til første ledige avgang fra Alta med SK6301 og
videre med Turkish Airlines/TK via Istanbul til Bangkok. Denne reiseruten passet ikke for
klager, og SAS tilbød ny reiserute via London som klager aksepterte. Den SAS ansatte
konsulenten booket imidlertid feil ved å sette avreiseflyplass til Ålesund istedet for
Alta. Da konsulenten prøve å booke reisefølget tilbake på SK6301 fra Alta, var flyet fullt.
Reisefølget ble så booket på neste fly kl 12.45 direkte til Oslo og videre derfra via London
med Thai Airways. 

Ved ankomst London ble reisefølget avvist av Thai Airways fordi flyet var fullt. Bagasjen
var imidlertid sjekket frem til Bangkok. SAS i London endret bookingen til ny avreise med
Thai neste dag. Klager fikk dekket forpleining av SAS under oppholdet i London.

SAS har ikke gitt noen begrunnelse for denne avvisningen, og Thai Airways har på tross
av gjentatte purringer ikke svart nemnda. Nemnda anser det imidlertid som mest
sannsynlig at avvisningen skyldtes en feil fra SAS som ikke hadde sørget for bekreftede
billetter til reisefølget med Thai. SAS klarte ikke å booke reisefølget helt frem til endelig
bestemmelsessted eller hadde ikke skrevet om billettene korrekt.  Dette igjen ledet til at
klager med reisefølge kom ett døgn forsinket frem til bestemmelsesstedet.

Forsinkelse som medfører at passasjerene kommer mer enn 3 timer senere frem
enn planlagt til det endelige bestemmelsesstedet, utløser en plikt for flyselskapet til å
utbetale standarderstatning med mindre selskapet godtgjør at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf EU-forordning 261 / 2004 artiklene 5, 6 og 7 og EU-domstolens avgjørelser
i sak Sturgeon-Condor av 19.11.2009 (C-402/07) og Nelson med flere av 23.10.2012
(C-581/10).

Nemnda er av den oppfatning at årsaken til forsinkelsen skyldtes en feil fra SAS og ikke
en ekstraordinær omstendighet som ikke kunne vært unngått, og anbefaler at selskapet
betaler 600 euro per person til klager, tilsammen fire passasjerer. 

Klagers krav om refusjon av billettprisen for utreisen avvises. Billettene ble benyttet.

Klager fikk dekket forpleining av SAS under oppholdet.

Vedtak

Transportklagenemnda - fly anbefaler at SAS betaler til klager 600 euro per person,
tilsammen 2400 euro.