Vedtak i Transportklagenemnda - Fly

Sammendrag

Krav om standardkompensasjon og refusjon av taxiutgifter ved forsinkelse.

Dato
26.10.2018

Saksnummer
2018-00777

Tjenesteytere
Norwegian

Klager har i det vesentlige anført

Norwegians flyvning DY138 fra Bergen (BGO) til Stavanger (SVG) 19. januar 2018 kl. 18.00
ble forsinket med cirka fem timer. Klager har, som følge av forsinkelsen, fremsatt krav
om standardkompensasjon i henhold til EU-forordning 261/2004 på 250 euro, samt
refusjon av sine utgifter til taxi ved sen ankomst til Stavanger til kroner 534.

Tjenesteyterne har i det vesentlige anført
Norwegians flyvning DY138 fra Bergen til Stavanger 19. januar 2018 ble forsinket med
fem timer og 54 minutter som følge av dårlige værforhold i Stavanger. 

Forutgående flyvning, DY133, ble forsinket med fem timer og 21 minutter på grunn av
stengt rullebane og snøvær. Restriksjoner ble innført av flyvelederne ved flyplassen i
Stavanger, da sikten også var sterkt redusert. Nye "slottider" ble tildelt for å sørge for
større tidsrom mellom alle avganger og ankomster. Dette medførte igjen kødannelser.
Flere av Norwegians fly ble påvirket av forholdene, og ingen tiltak ville ha medført en
kortere forsinkelse for passasjerene. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav om standardkompensasjon og
refusjon av taxiutgifter.

Nemnda bemerker

Norwegians flyvning DY138 fra Bergen til Stavanger 19. januar 2018 ble forsinket med
fem timer og 54 minutter. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 
I dette tilfellet skyldtes forsinkelsen kraftig snøvær og dårlig sikt ved flyplassen i
Stavanger. Forutgående flyvning til Bergen, DY133 ble forsinket, og klagers flyvning ble
derfor rammet av en følgeforsinkelse. Det vises til fremlagt dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningens forstand. Norwegian vurderte tiltak som omrokering av
egne fly eller leie av ekstern kapasitet, men det ble vurdert at tiltakene ikke ville gjort
forsinkelsen kortere for de berørte passasjerene. Nemnda legger til grunn at forsinkelsen
ikke kunne vært unngått selv om alle rimelige tiltak ble truffet. Forsinkelsen gir etter
dette ikke rett til standarderstatning, og nemnda anbefaler ikke at klager gis medhold i
sitt krav. Nemnda kan heller ikke se at klager har krav på erstatning på annet grunnlag.

Vedtak

Transportklagenemnda - fly anbefaler ikke at klager gis medhold.