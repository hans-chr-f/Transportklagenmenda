Vedtak i Transportklagenemnda - Fly

Sammendrag

Krav om standarderstatning og erstatning for utgifter i forbindelse
med forsinkelse og nektet ombordstigning. Erstatning for

forsinket bagasje. Sak til behandling hos utenlandsk klageorgan.

Dato
22.10.2024

Saksnummer
2024-00650

Tjenesteytere
Lufthansa German Airlines
SAS

Klager har i det vesentlige anført

Klager (to passasjerer) skulle reise fra Oslo til Madrid via Frankfurt 21. desember 2023. 

På utreisen ble klagers flyvning fra Oslo til Frankfurt, LH663, forsinket. Klager mistet
derfor sin videreforbindelse og måtte overnatte på hotell i Frankfurt. Klager ble av
Lufthansa-ansatte informert om at de måtte betale for lunsj og middag påfølgende
dag, og at flyselskapet ville refundere utgiftene. Klager fikk ikke utlevert bagasjen sin,
og fikk beskjed om at bagasjen ville bli sendt til Madrid påfølgende dag sammen med
det ombookede flyet. Klager pådro seg i den forbindelse utgifter til mat, lunsj, offentlig
transport, samt klær og tilbehør til begge reisende som de krever erstattet. Klager oppgir
at dette totalt utgjør 495 euro. Klager krever i tillegg standarderstatning for forsinket
ankomst. 

22. desember skulle klager lande i Madrid, hente bagasjen sin og reise til hotellet de
hadde forhåndsbooket. Flyet de ble ombooket til var igjen vesentlig forsinket. Da klager
landet, dro de til bagasjeutleveringen. Klager innså etter en time at bagasjen deres ikke
hadde ankommet. Klokken var da blitt 01:00, og klager måtte til bagasjereklamasjon
for å få utlevert PIR-rapport. Der fikk de beskjed om at de ikke visste hvor bagasjen
deres var eller når de ville motta bagasjen. Alle klagers klær og tilbehør for 10-dagers
reise var i bagasjen (sko, jakker, personlige gjenstander, samt julegaver og medisiner).
Da klager endelig hadde fått utlevert PIR-rapport, måtte klager benytte Uber for å
kjøre til hotellet. Ved ankomst på hotellet fikk klager beskjed om at reservasjonen
deres hadde blitt kansellert på grunn av ankomsttiden. Klager måtte derfor betale
149 euro for en hotellnatt, samt 63 euro for Uber. I tillegg måtte klager kjøpe bagasje
for å ha et sted å plassere eiendelene sine. Klager pådro seg utgifter til sko, klær og
hygieneprodukter. Klager måtte totalt betale 1232 euro for dette. På grunn av tiden
de måtte vente på levering av bagasjen sin, anfører klager at de også er berettiget til
kompensasjon etter Montrealkonvensjonen. Fordi de måtte vente 48 timer, har de rett
til 134 euro per passasjer. Klager krever derfor 1500 euro i erstatning i forbindelse med
bagasjeforsinkelsen. 

Klagers mest ubehagelige opplevelse skjedde på hjemreisen. Klager hadde booket
flyvning med avreise 15:55 (LH115), og ankom flyplassen i god tid for innsjekk. Da
de leverte passene sine til damen ved Lufthansaskranken, fikk de beskjed om at
reservasjonen deres hadde blitt kansellert. Klager fikk beskjed om at de ikke kunne finne
billettene deres i systemet, og fikk beskjed om at Lufthansa ikke kunne løse problemet
fordi de hadde kjøpt billettene gjennom et reisebyrå. Klager ble oppfordret til å kontakte
reisebyrået. Klager kontaktet reisebyrået for å forklare hendelsen, og fikk beskjed om
at kun flyselskapet hadde mulighet til å ombooke dem dersom de hadde kansellert
reservasjonen deres. Klager gikk deretter til billettkontoret til Lufthansa og spurte den
ansatte der om hvorfor billettene deres hadde blitt kansellert. Klager fikk beskjed om at
systemet kun viste flyvningene for utreisen, men ikke returbillettene. Ettersom de ikke
hadde returbilletter i Lufthansa sine systemer, kunne ikke den ansatte ombooke dem.
Klager fikk beskjed om at de måtte kjøpe egne billetter hjem. Klager måtte derfor kjøpe
billetter i siste liten og måtte sove på flyplassen i Amsterdam i ubehag. På grunn av at
flybillettene ble kjøpt kort tid før avreise, var billettene dyre. Ettersom klager ble nektet
ombordstigning og ikke ble tilbudt kostnadsfri ombooking, krever klager dekket utgiftene
til nye flybilletter, 2248 euro. Klager krever videre standarderstatning for den nektede
ombordstigningen.

Tjenesteyterne har i det vesentlige anført
Lufthansa viser til klagers krav om kompensasjon etter EU-forordning 261/2004 for
forsinket flyvning LH863 (SK3621) med planlagt avgang 21 desember 2023 som medførte
mistet videreforbindelse, og krav om kompensasjon for nektet ombordstigning på
LH1115 (SK3399) med planlagt avgang 2. januar 2023, erstatning for utgifter i forbindelse
med uregelmessighetene (hotell, mat, alternative flybilletter) og krav om erstatning for
forsinket bagasje. 

Lufthansa gjør oppmerksom på at passasjerene allerede har startet en forliksprosedyre
med SÖP (Schlichtungsstelle für den öffentlichen Personenverkehr e.V.) og at saken
behandles der. Lufthansa har levert uttalelse til SÖP 26. mars 2024 og venter nå på deres
avgjørelse.

Nemnda bemerker

Lufthansa har i sitt tilsvar oppgitt at saken er til behandling ved det tyske klageorganet
SÖP. Klager har bekreftet dette. Saken avvises fordi saken til behandling ved utenlandsk
klageorgan, jf. transportklagenemndforskriften § 6-2 e.

Vedtak

Saken avvises.