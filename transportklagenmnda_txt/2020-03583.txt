Vedtak i Transportklagenemnda - Fly

Sammendrag

Krav om refusjon av utgifter grunnet ruteendring.

Dato
24.08.2021

Saksnummer
2020-03583

Tjenesteytere
Norwegian Air Shuttle

Klager har i det vesentlige anført

Klager hadde bestilt flybillett t/r Bergen - Evenes via Oslo med Norwegian for reise
29. juni - 12. juli 2020, pris kroner 3 416. Den 15. mai mottar klager en ruteendring
fra Norwegian på DY601 fra Bergen til Oslo som gjør at klager ikke vil rekke sin
videreforbindelse fra Oslo til Evenes. Da ingen andre flyvninger var tilgjengelige om
morgenen, bestilte klager togbillett mellom Bergen og Oslo for å rekke flyvningen til
Evenes. Hun ble forklart hvordan hun skulle søke refusjon på strekningen Bergen - Oslo. 

Den 29. mai mottar klager en ny epost fra Norwegian, her kommer det ikke frem at
strekningen mellom Bergen og Oslo er kansellert. Klager ringer derfor kundeservice og
blir forklart at hele hennes reise er blitt kansellert ved en feil fra Norwegians side. Etter
flere samtaler med Norwegian uten å få hjelp til å booke nye billetter, ender klager opp
med å kjøpe seg nye billetter. Hun blir lovet full refusjon av billetten, samt refusjon av
differansen på opprinnelig og ny billett. Klager har mottatt full refusjon av opprinnelig
billett, men ikke av ekstrautgiftene. 

Klagers ekstrautgifter kom på følgende:

Tog Bergen - Oslo kroner 429
Hotell Gardermoen kroner 699
Flybillett Oslo - Evenes kroner 2 895
Flybillett Evenes - Oslo - Bergen kroner 2 019
Totalt kroner 6 042 

Klager sendte krav om refusjon til Norwegian den 20. juli 2020, men selskapet har ikke
svart. 

Klager krever refundert kroner 6 042 med fradrag av opprinnelig reise kroner 3 440.

Tjenesteyterne har i det vesentlige anført
Norwegian har ikke avgitt uttalelse til nemnda eller til klager angående saken.

Nemnda bemerker

Tjenesteyter har ikke fremmet tilsvar i saken. Nemnda kan likevel treffe vedtak
på grunnlag av de opplysningene som er fremkommet tidligere i saken, jf.
transportklagenemndforskriften § 5-3 tredje ledd. 

Flyselskapet Norwegian informerte klager om ruteendring på flight DY601 den 15.
mai 2020 som var mer enn to uker før avreise. Kanselleringen gir følgelig ingen rett til
standarderstatning i henhold til EU forordning 261/2004. Dette er heller ikke krevet.
Forordningen er imidlertid ikke til hinder for ansvar på annet grunnlag, jf. forordningen
artikkel 12.

Nemnda forstår klagen slik at det rent faktisk ikke skjedde noen ruteendring/
kansellering, men at klagers billett var blitt kansellert/slettet ved en feil fra Norwegians
side. Etter det opplyste kontaktet klager Norwegian som opplyste at de skulle refundere
opprinnelig billett, og dekke mellomlegget til ny. Nemnda legger dette til grunn. Partene
hadde dermed en avtale om at Norwegian skulle dekke klagers ekstrautgifter. 

På denne bakgrunn anbefaler nemnda at Norwegian som avtalt dekker klagers
ekstrautgifter som følge av feilen. Dette utgjør kr 6 042 med fradrag av kr 3 440, totalt kr
2 602.

Vedtak

Transportklagenemnda anbefaler at Norwegian utbetaler kroner 2 602 til klager.