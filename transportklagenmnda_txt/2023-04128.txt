Vedtak i Transportklagenemnda - Fly

Sammendrag

Krav om erstatning for ny flybillett.

Dato
29.09.2024

Saksnummer
2023-04133

Tjenesteytere
SAS

Klager har i det vesentlige anført

Klager, representert av sin far, skulle reise fra Los Angeles til Oslo Via København med
SAS. 

Klager bestilte den 30. oktober 2022 en tur/retur billett hos SAS med følgende rute:
SK1461 05DEC22 Oslo – København
SK931 05DEC22 København – Los Angeles
SK932 01JAN23 Los Angeles – København
SK1460 01JAN23 København – Oslo
Billetten kostet 5 860 NOK. 

Klager studerte i USA og skulle reise hjem med reisen av familien den 1. januar 2023.
Familien ville være samlet på samme fly. 

Klager søkte opp enkeltbilletter med SAS, men dette viste seg å være uforholdsmessig
dyrt sammenlignet med billettene klager hadde bestilt for resten av familien. Klager
ringte deretter til SAS kundeservice for å forhøre seg om andre muligheter, herunder om
det var mulig å bestille en tur/retur-billett og kun benytte billetten den ene veien. Klager
fikk opplyst om at dette var mulig og samtalen ble tatt opp fra SAS sin side. 

I det klager og hans far mottok bekreftelsen på billetten på e-post leste de begge
igjennom betingelsene som var angitt, og det stod ingenting om at man måtte fly begge
veier for å ha gyldige billetter. 

To dager før hjemreise mottok alle i reisefølget en e-post fra SAS om at det snart var
klart for hjemreise, og denne mottok også klager. Litt tilfeldig sjekket klager SAS-appen,
og oppdaget da at flyvningen med SAS var kansellert. Klager ringte til kundeservice og
forklarte saken, men fikk ingen hjelp. Det var ganske avgjørende for klager med en felles
flyvning da deres yngste datter hadde vært innlagt på sykehus i USA under ferien og
de ville gjerne ha all den hjelpen de kunne få på hjemreisen. SAS kundeservice opplyst
om at det eneste de kunne gjøre var å bestille nye billetter og klage i etterkant. Klager
opplyser at det ikke hjalp å påpeke at kundeservice tidligere hadde oppgitt at det var
uproblematisk med løsningen de hadde valgt. 

Enveisbillett med SAS fra Los Angeles til Oslo kostet på dette tidspunktet omtrent 25
000 NOK, og med så mye usikkerhet og manglende klarhet fra kundeservice, endte det
hele med at klager bestilte retur med KLM til 5 407 NOK. Til resten av reisefølgets store
overraskelse var det veldig mange ledige seter på SAS-flyet fra Los Angeles til København,
så de stiller seg uforståelig til at det ikke kunne ordnes med en plass/billett til klager. 

Klagers kommentar til tilsvar:
SAS bestrider i sitt tilsvar informasjonen vi fikk fra SAS kundeservice om at det var fult
mulig å kjøpe en tur-retur billett og kun benytte seg av returen. Det sier seg selv at man
ville valgte en tur/retur Los Angeles-Oslo, og ikke en tur/retur Oslo-Los Angeles dersom
de hadde fått informasjonen om at utreisen må benyttes for at returen skal vær gyldig. 

Klager har på grunn at feilopplysninger, manglende klarhet fra SAS kundeservice og
manglende opplysninger om kanselleringer i betingelser som følge av elektroniske
billetter hatt ekstra utgifter. På denne bakgrunn krever klager enten at ekstrautgiften på
5 407 NOK for KLM-billetten erstattes, alternativt at klager opprinnelige billett med SAS
på 5 860 NOK refunderes. Klager ber om refusjon i form av penger eller voucher.

Tjenesteyterne har i det vesentlige anført
Klager har fremmet krav om SAS der det kreves erstatning for flybilletter med KLM,
alternativt refusjon for hjemreise med SAS. 

Klager opplyser i saken at han kjøpte en tur-retur reise OSL-LAX for sin familie.
Senere skulle klager kjøpe en enveisbillett for hans sønn LAX-OSL. Han skriver i denne
sammenheng at billetten «viste seg å være uforholdsmessig dyrt sammenlignet med
billettene jeg hadde bestilt for resten av familien». Videre skrives det at klager fikk
beskjed fra SAS kundeservice at det var fullt mulig å kjøpe en tur/retur billett for deretter
å kun benytte seg av returen. SAS finner det lite sannsynlig at en slik beskjed ble gitt, da
denne praksisen og dette vilkåret er godt kjent i hele selskapet. 

Klager skriver at både han og hans sønn leste gjennom betingelsene for reisen og
anfører at «det stod ikke noe her om at man måtte fly begge veier for å ha gyldig billett». 

Det følger av SAS` befordringsvilkår at billetter man kjøper kun er gyldig for den
transportrekkefølgen som vises på den, se bilag 1. Det vil si at dersom man kjøper en
tur-retur-billett, så må man benytte både utreisen og hjemreisen. Ved en såkalt «no-
show» på utreisen, vil dermed hjemreisen automatisk kanselleres. Årsaken til dette er
fordi prisen på billetten man kjøper er spesielt utregnet basert på valgte reisedatoer og
reiserekkefølgen. 

SAS bestrider derfor kravet.

Nemnda bemerker

Ved bestilling eller endring av en flyreise på internett, er det viktig å undersøke vilkårene
nøye før bestilling av flyreisen bekreftes. Når tilbudet er akseptert, er avtalen som den
store hovedregel bindende.

Klager anfører at han tok kontakt med SAS kundeservice og fikk bekreftet at han kunne
benytte returreisen uten å ha benyttet utreisen, og at han på bakgrunn av denne
beskjeden bestilte en tur/retur billett da dette var billigere enn å bestille en enveisbillett. 

SAS har anført at de finner det lite sannsynlig for at en slik beskjed ble gitt, og viser til
sine vilkår for rekkefølge og bruk. 

Det følger av vilkårene at billetten kun er gyldig for den transport-rekkefølgen som vises
på billetten. Det følger videre av vilkårene at man må kontakte SAS før avreise dersom
man ønsker å endre deler av reisen. Vilkårene åpner for at SAS kan endre rekkefølgen
på reisen slik at resterende billett forblir gyldig, og at dette kan føre til en økt billettpris
avhengig av prisen for reisen ved endring. 

Det følger av den innsendte informasjonen at klager kontaktet SAS før bestilling av
billetten for å undersøke muligheten for å kjøpe en tur/retur-billett, men kun benytte
seg av returen. Klager forklarer at han da fikk beskjed om at det var mulig. SAS har ikke
kommentert dette utover at de har vanskelig for å se at en slik beskjed ble gitt. Klager
mottok et par dager før hjemreisen den 1. januar 2023 en e-post med informasjon
om flyvningen. Dette til tross for at klager ikke hadde benyttet seg av utreisen den 5.
desember 2022. 

Nemnda finner det ikke nødvendig for avgjørelsen å ta stilling til om klagers anførsler
om dette er sannsynliggjort. Det sentrale for nemnda er at SAS i e-post 30. desember
2022 opplyser klagers sønn om at hans hjemreise fremdeles stod ved lag. Dette ble
gjort selv om selskapet på dette tidspunktet var vel kjent med at hans utreise ikke hadde
blitt benyttet. Klagers sønn hadde på denne bakgrunn en berettiget forventning om at
han fremdeles hadde en gyldig hjemreise. Ut ifra en samlet vurdering finner nemnda
dermed at selskapet ved sin opptreden må anses å ha gitt klager inntrykk for at han
ville kunne reise på retur-billetten uten å benytte utreisen på samme billett. SAS er etter
dette ansvarlig for klagers utgifter til ny billett til Oslo. Nemnda anbefaler at SAS erstatter
klagers utgifter med 5 407 NOK. 

Av fortolkningsveilederen til forordningen punkt 3.1 følger at dersom en passasjer ikke
har benyttet seg av utreisen, kan ("might") nektet ombordstigning på hjemreisen "be
considered as a violation of the terms and conditions of the air carrier". I formuleringen
"might" ligger implisitt at partene kan inngå avvikende avtaler om dette. I dette
tilfellet har nemnda funnet at partene har inngått en slik avvikende avtale, jf. over.
Klagers sønn hadde derfor krav på hjemreise til tross for at utreisen ikke hadde blitt
benyttet. Når klager da likevel ble nektet ombordstigning, er dette en situasjon som
omfattes av forordningen artikkel 4. Det følger da av artikkel 4, jf. 7 at klager har krav på
standarderstatning på EUR 600 som følge av den nektede ombordstigningen. I den grad
SAS har refundert skatter eller avgifter til klager, kommer dette til fradrag i det tilkjente
beløpet.

Forbrukerrepresentanten mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og 7 dager etter at klager har krevd refusjon

Vedtak

Transportklagenemnda anbefaler at SAS erstatter klager med 5 407 NOK og EUR 600.