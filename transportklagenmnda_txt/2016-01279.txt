Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
13.11.2017

Saksnummer
2016-01279

Tjenesteytere
Finnair

Klager har i det vesentlige anført

Klageren skulle reise fra Bergen til Helsinki fredag den 26. august 2016 kl 11.30 med flight
AY682. Avgangen ble kansellert en halv time før avgang. Klager ble booket om og ankom
endelig bestemmelsessted nesten et døgn forsinket.

Klager krever standarderstatning 250 euro per person i henhold til EU-forordning
261/2004.

Tjenesteyterne har i det vesentlige anført
AY682 ble dessverre kansellert som følge av lynnedslag. Teknikere måtte flys fra Helsinki
til Bergen, og det viste seg at skadene var så store at avgangen måtte kanselleres da
crewet gikk ut på arbeidstid. Klageren ble innlosjert på hotell og booket om til dagen
etter. Det var begrenset igjen med plasser fredag og lørdag, men passasjerene ble
booket om via Oslo eller Stockholm. 

Hendelsen er ikke kompensasjonsberettiget i henhold til EU-forordning 261/2004, da
årsaken var ekstraordinære omstendigheter utenfor Finnairs kontroll. 

Finnair ønsker å tilby klageren et reisegavekort på 300 euro, men kan ikke imøtekomme
hans krav utover dette.

Nemnda bemerker

Kansellering gir rett til erstatning med mindre flyselskapet godtgjør at innstillingen
skyldtes ekstraordinære omstendigheter som ikke kunne vært unngått selv om alle
rimelige tiltak var truffet, jf EU-forordning 261/2004 artikkel 5 og 7. 

Værforhold som påvirker flytrafikken ved at det ikke er mulig å lande / ta av, ved at det
oppstår store forsinkelser med mer kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. 

Nemnda at mener Finnair har godtgjort at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet:

Nemnda ser det som dokumentert at kanselleringen skyldtes lynnedslag. Lynnedslaget
førte til at flyet måtte undersøkes og repareres med den følgen at besetningen gikk ut på
arbeidstid i løpet av tiden dette tok. 

Nemnda ser lynnedslag som en ekstraordinær omstendighet i forordningens forstand, jf
eksempelvis FLYKN-2016-1323. Nemnda finner det godtgjort at lynnedslaget ikke kunne
vært unngått selv om alle rimelige tiltak var truffet. Nemnda mener også at følgene av
den ekstraordinære omstendigheten, i dette tilfellet kanselleringen, ikke kunne vært
unngått. 

Slik nemnda ser det, har klageren og reisefølget (tilsammen 2 personer) etter dette ikke
rett til standarderstatning. 

Kanselleringen gir likevel rett til omruting snarest mulig på tilsvarende transportvilkår, jf
forordningen artikkel 8 nr 1 bokstav b). Plikten går lenger enn til bare å se på muligheten
for omruting med eget selskap eller samarbeidspartnere, jf kommisjonens retningslinjer
punkt 4.2. 

Slik flertallet - lederen og flyselskapenes representanter - ser det har ikke Finnair oppfylt
sin plikt til å omrute snarest mulig: 

Klageren ble omrutet til en flygning med avreise ett døgn senere enn planlagt. Finnair
ser feilaktig ut til å ha lagt til grunn at selskapet kunne utelukke omruting med andre
selskap som SAS og Norwegian. På den andre siden valgte klageren å akseptere Finnairs
omruting. Klageren har heller ikke vist til noe tap som følge av at omrutingsplikten ikke er
fulgt. Flertallet ser derfor ikke grunnlag for erstatning på dette grunnlaget.  

Mindretallet - forbrukernes representanter - er enig i at Finnair ikke har oppfylt
omrutingsplikten. Etter mindretallets syn kan brudd på omrutingsplikten utløse
erstatning på annet grunnlag enn etter forordningen, men klageren har ikke anført noe
tap. Mindretallet har derfor ikke noe krav å ta stilling til.

Vedtak

Transportklagenemnda - fly anbefaler ikke at klageren gis medhold.