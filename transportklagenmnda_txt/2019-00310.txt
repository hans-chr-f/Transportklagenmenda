Vedtak i Transportklagenemnda - Fly

Sammendrag

Krav om standarderstatning på grunn av forsinkelse

Dato
03.12.2019

Saksnummer
2019-00310

Tjenesteytere
SAS

Klager har i det vesentlige anført

Den 22. juli 2018 skulle klager reise med SK4095 fra Evenes til Oslo og videre med
SK4524 til Molde med ankomst kl. 20.55. Flyet fra Evenes ble forsinket og klager
rakk dermed ikke sin videre forbindelse til Molde. SAS ordnet hotellovernatting på
Gardermoen, kr. 250 til mat og booket klager om til ny avgang fra Oslo til Molde den 23.
juli kl. 15.50.

Klager krever standarderstatning på 250 euro i henhold til EU-forordning 261/2004.

Tjenesteyterne har i det vesentlige anført
SK4095 fikk en følgeforsinkelse fra tidligere flygninger med fly individ LNRRG og klager
rakk dermed ikke sin forbindelse til Molde. SAS viser til flyets trafikklogg denne dagen
som viser at flyet ble forsinket fra Barcelona til Oslo og fra Oslo til Evenes. Klagers
flyvning landet dermed med en forsinkelse på 26 minutter i Oslo.

Rotårsaken til forsinkelsen med SK4095 skyldtes ATC (Air Traffic Control) som er forhold
utenfor SAS' kontroll og anses som ekstraordinært i henhold til forordningen. Det er
heller ingen forholdsregler SAS kunne tatt for å unngå denne hendelsen. SAS har gjort
alle rimelige tiltak for å minimere forsinkelsen ved å booke om klager til første mulige
avgang til endelige destinasjon. Klagers opprinnelige flygning fra Oslo til Molde var kl
20:00 og han ble booket om til dagen etter kl 15:05. SAS anser dette for å være innenfor
rimelig tid tatt i betraktning at det var midt i fellesferien sommeren 2018. 

SAS kan ikke imøtese klagers krav om kompensasjon med henvisning til forordningen EU
261/2004.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter planlagt ankomsttid gir rett til
standarderstatning. Dette gjelder imidlertid ikke dersom flyselskapet kan godtgjøre at
forsinkelsen skyldtes ekstraordinære omstendigheter som ikke kunne vært unngått
selv om alle rimelige tiltak var truffet. Det vises til EU-forordning 261/2004 artikkel 6
jf. artikkel 7 jf. artikkel 5 nummer 3 og EU-domstolens avgjørelser i Sturgeon m.fl. mot
Condor (C-402/07) og Nelson m.fl. mot Lufthansa (C-581/10 og C-629/10).

Flyselskapet SAS har fremlagt dokumentasjon som viser at SK4095 fikk en
følgeforsinkelse fra tidligere flygninger med flyindivid LNRRG grunnet Air Traffic Control
(ATC)-restriksjoner tidligere samme dag. Selskapet klarte ikke å innhente denne fullt ut.
ATC-restriksjoner er noe flyselskapet ikke kan styre. Det var midt i fellesferien, og SAS
gjorde det de kunne for å minimere klagers forsinkelse ved å booke ham om til første
mulige avgang neste dag.

Nemnda mener etter dette at kanselleringen skyldtes ekstraordinære omstendigheter
som ikke kunne vært unngått selv om alle rimelige tiltak var truffet. 
SAS' omrutingstilbud må anses som rimelig hensett til omstendighetene som forelå.
Nemnda kan ikke anbefale at klager får medhold i sitt krav på standarderstatning.

Vedtak

Transportklagenemnda–fly anbefaler ikke at klager gis medhold.