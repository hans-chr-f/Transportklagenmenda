Vedtak i Transportklagenemnda - Fly

Sammendrag

Krav om erstatning grunnet nektet ombordstigning.

Dato
28.05.2014

Saksnummer
208/14F

Tjenesteyter
Gotogate

Klager har i det vesentlige anført:

Klager hadde bestilt en gjennomgående reise med SAS og El Al Israel Airlines fra Oslo til Tel
Aviv via Praha hos Gotogate, for reise den 10. juni 2013.

Da klager ankom Praha fikk de beskjed om at plassene var kansellert da de ikke møtte opp
tidsnok. Klager måtte kjøpe nye billetter med annet selskap.

Klager stiller seg kritisk til at Gotogate tilbød altfor kort tid til flybytte i Praha.

Klager krever refundert de nye billettene fra Praha til Tel Aviv.

Gotogate har i det vesentlige anført:

Gotogate er kun en formidler av flybilletter, og booker alle sine billetter gjennom
bookingsystemet Amadeus. I dette systemet legger flyselskapene selv inn tider, plasser, priser
og regler. Når man søker på en destinasjon får man kun opp godkjente alternativer, alle med
tillatt connection tid.

Klager bestilte en reise fra Oslo til Tel Aviv via Praha med godkjent connection, det vises til
fremlagt utskrift av Amadeus. Gotogate kan ikke utstede billetter med ugyldig connection tid.

Flyselskapene har ansvar for ombooking dersom en passasjer kommer for sent til sin
connection flight som følge av sent innkommet fly. Dersom flyet lander i rute er det
passasjerens eget ansvar å møte opp til neste flight i tide.

På bakgrunn av ovennevnte kan Gotogate ikke imøtekomme klagers krav.

Nemnda bemerker:

Ved bestilling av en gjennomgående billett er det i det internasjonale bestillingssystemet lagt
inn en minstetid mellom landing og videreforbindelse. Denne minstetiden er utarbeidet av
flyplassen og IATA. For Praha er minstetiden satt til 1 time og 15 minutter.

Bestillingssystemet er lagt opp slik at det automatisk finner frem til korteste reiserute der
minimumstiden er hensyntatt. Det var således i tråd med rutiner og datasystemet når
Gotogate formidlet billett med 1 time og 15 minutters forbindelsestid i Praha.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.