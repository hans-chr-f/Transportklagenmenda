Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
15.04.2016

Saksnummer
0843/15F

Tjenesteyter
Ryanair

Klager har i det vesentlige anført:

Klager skulle reise fra Palma til Rygge den 11. juli 2015 med FR8518 kl. 19:55. Avgangen ble
forsinket til kl. 22:30, og flyet ble deretter omdirigert til Oslo Gardermoen. Klager måtte ta
drosje hjem til Kolbotn, da bussen som var satt opp ikke fikk plass til alle passasjerene.

Da flyet forlot Palma var Ryanair klar over at Rygge var stengt og at flyet måtte omdirigeres.
Klager mener derfor at det var en kommersiell avgjørelse, og at flyselskapet må ta de
økonomiske konsekvensene.

Klager krever standarderstatning i henhold til EU-forordning 261/2004, samt refusjon av
drosjeregning kroner 1&nbsp;290.

Det vises for øvrig til klagers brev.

Ryanair har i det vesentlige anført:

FR8518 ble forsinket og omdirigert grunnet restriksjoner i luftrommet, det vises til fremlagt
logg.

Hendelsen er ikke kompensasjonsberettiget da årsaken var ekstraordinær og utenfor Ryanairs
kontroll.

Det ble satt opp busser, men det var dessverre ikke mulig å få hentet inn nok busser til å
frakte alle passasjerene.

Ryanair ønsker å refundere klagers utgifter til transport mot original kvittering, men kan ikke
imøtekomme krav om standarderstatning.

Det vises for øvrig til Ryanairs brev.

Nemnda bemerker:

Nemnda legger til grunn at flygningen ble forsinket med mer enn tre timer.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Ryanair har anført at forsinkelsen og omrutingen til Oslo skyldtes restriksjoner i luftrommet
og at Rygge var stengt. Ryanair har i brev til nemnda av 1. oktober 2015 opplyst at de vil
innhente operasjonell logg og oversende denne til nemnda. Logg er ikke ettersendt til tross
for at det nå er gått over fem måneder siden Ryanairs brev. Ryanair har ikke tatt kontakt med
nemnda. Nemnda er av den oppfatning at det ikke er grunn til å vente lenger på ytterligere
informasjon fra Ryanair og avgjør saken på bakgrunn av de foreliggende opplysninger.

Nemnda er av den oppfatning at Ryanair ikke har godtgjort at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak var
truffet. Nemnda viser til at Ryanair ikke har gitt noen nærmere forklaringen på hendelsene,
når og hvor det var trafikkrestriksjoner, hvorfor Rygge var stengt mv. Hendelsene er heller
ikke dokumentert. Forsinkelsene gir etter dette rett til en standarderstatning på 250 euro per
person. Nemnda anbefaler at Ryanair utbetaler erstatningen.

Flyet landet på Gardermoen i stedet for på Rygge. Det ble ikke satt opp tilstrekkelige busser
til å frakte passasjerene til Rygge. Klagerne tok taxi hjem og hentet bilen sin på Rygge neste
dag. Klagers bolig ligger i retning Rygge. Ryanair har erkjent ansvar for utgiftene mot original
kvittering. Nemnda anbefaler at Ryanair erstatter klagernes taxiutgifter på NOK 1&nbsp;290
mot fremleggelse av original kvittering. Nemnda anbefaler videre at Ryanair erstatter klagers
øvrige sannsynliggjorte utgifter til transport til Rygge. Utgiftsdekningen gjelder transport
til bestemmelsesstedet for flygningen, Rygge, og kommer i tillegg til standarderstatningen.
Ekstrautgifter til forlenget parkering på Rygge inngår i standarderstatningen, jf. forordningen
artikkel 12.

Klagerne har påpekt store vanskeligheter med å komme i kontakt med Ryanair i ettertid
herunder problemer med å fremsette en klage. Ryanair har ikke kommentert dette. Saken
oversendes Luftfartstilsynet til orientering og eventuell oppfølging.

Vedtak:

Transportklagenemnda-fly anbefaler at Ryanair utbetaler 400 euro per person. Nemnda
anbefaler at Ryanair i tillegg erstatter taxiutgifter med NOK 1&nbsp;290 mot original kvittering
samt erstatter øvrige sannsynliggjorte utgifter til transport til Rygge.

Vedtaket var enstemmig.