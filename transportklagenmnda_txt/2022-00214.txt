Vedtak i Transportklagenemnda - Fly

Sammendrag

Krav om refusjon av utgift til alternativ transport ved sen ankomst.

Dato
26.06.2022

Saksnummer
2022-00214

Tjenesteytere
Norwegian Air Shuttle

Klager har i det vesentlige anført

Klager reiste med Norwegians DY1109 fra Berlin til Oslo 28. november 2021 da
flyvningen ble forsinket med 1 time og 21 minutter. Opprinnelig ankomsttid på Oslo
lufthavn Gardermoen var kl. 23.05, men som følge av forsinkelsen landet ikke flyet
før kl. 00.26. Denne forsinkelsen medførte at klager ikke rakk videre transport med
forhåndsbestilt tog for å komme helt hjem. Kollektivtransporten hadde ikke flere
avganger så sent på kvelden, og klager fikk merkostnad til taxi på kroner 1 899. 

Klager krever at Norwegian refunderer utgiften til alternativ transport.

Tjenesteyterne har i det vesentlige anført
Vedrørende DY1109 28.11.2021 fra Berlin (BER) til Oslo (OSL) for 1 passasjer. Klager
krever erstattet ekstra kostnader for transport fra Gardermoen flyplass til Oslo på totalt
1899 NOK. Dette som en følge av at flyvningen DY1109 28.11.2021 ble forsinket med 1
time og 21 minutter.

Klager hadde bestilt togbilletter for å komme seg fra Gardermoen flyplass inn til Oslo, og
togene sluttet å gå kl 00.00. Flybussen går derimot hele døgnet, med avganger hver time.
Se vedlegg 1. Da det var andre alternative transportmetoder fra Gardermoen til Oslo, kan
Norwegian ikke imøtekomme kravet om refusjon av taxiutgifter.

Videre har Norwegian tatt stilling til om klager har krav på kompensasjon i henhold til EU
forordningen 261/2004.

En passasjer kan ha rett på erstatning etter EU forordning 261/2004 om flypassasjerers
rettigheter dersom flyvningen de har bestilt blir kansellert, forsinket i mer enn 3 timer,
eller de blir nektet ombordstigning. Flyvningen i dette tilfellet var forsinket med 1 time og
21 minutter, og klager har dermed ikke rett på erstatning etter forordningen.

Nemnda bemerker

Norwegians flyvning DY1109 28.11.2021 fra Berlin (BER) til Oslo (OSL) ble forsinket med 1
time og 21 minutter.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet, kan gi
rett til erstatning etter EU-forordning 261/2004. I dette tilfellet var forsinkelsen under tre
timer, og klager har etter nemndas syn derfor ikke krav på standarderstatning.

Klager har fremsatt krav om refusjon av sine taxiutgifter ved sen ankomst til Oslo, da det
ikke var tilgjengelig kollektivtransport da flyet landet.

Det følger av luftfartsloven § 10-20 at fraktføreren er ansvarlig for tap som følge av
forsinkelse ved lufttransport av passasjerer, reisegods og gods, med mindre han godtgjør
at han selv og hans folk har tatt alle forholdsregler som med rimelighet kan kreves for å
unngå tapet, eller at dette ikke har vært mulig for dem.

Norwegian har ikke opplyst hva som var årsaken til forsinkelsen. Nemnda kan derfor
ikke se at flyselskapet har godtgjort at flyselskapet har tatt alle forholdsregler som med
rimelighet kan kreves for å unngå tapet, eller at dette ikke har vært mulig.

I utgangspunktet har passasjeren en plikt til å begrense sitt tap, men når passasjerene
ankommer på dette tidspunktet av døgnet, kan det ikke forventes at de skal vente
på tilgjengelig offentlig transport når det medfører flere timers venting på nattestid.
Nemnda mener at Norwegian må dekke klagers utgifter til taxi på kr. 1899.

Vedtak

Transportklagenemnda anbefaler at Norwegian betaler klagers taxiutgifter.