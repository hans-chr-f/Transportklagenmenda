Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
10.04.2018

Saksnummer
2017-01682

Tjenesteytere
KLM

Klager har i det vesentlige anført

Klager skulle reise fra Bergen til Santiago via Amsterdam og Lima den 29. desember
2017 kl 10.05 med ankomst den 30. desember kl 03.50. Flight KL1188 fra Bergen til
Amsterdam ble forsinket slik at klager mistet sin videreforbindelse og ankom endelig
bestemmelsessted mer enn fem timer forsinket.

Klager krever standarderstatning 600 euro i henhold til EU-forordning 261/2004.

Tjenesteyterne har i det vesentlige anført
KL1188 ble forsinket 2 timer og 19 minutter grunnet værforhold: tykk tåke over Schiphol
med sikt på under 100 meter. Det vises til fremlagt dokumentasjon.

Klager ble booket om med SAS og Air France og ankom Santiago den 30. desember kl
10.05. 

Hendelsen er ikke kompensasjonsberettiget i henhold til EU-forordning 261/2004 da
årsaken var ekstraordinære omstendigheter utenfor KLMs kontroll. 

KLM kan ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Nemnda mener at flyselskapet KLM har godtgjort at verken forsinkelsen eller de
ekstraordinære omstendighetene kunne vært unngått selv om alle rimelige tiltak var
truffet:

KLM har fremlagt dokumentasjon som viser at KL1188 fra Bergen til Amsterdam ble
forsinket 2 timer og 19 minutter grunnet tykk tåke i Amsterdam. KLM kunne ikke
gjort noe for å forhindre værforholdene. Klager ble booket om til neste avgang fra
Amsterdam, og ankom endelig bestemmelsessted omtrent 6 timer forsinket. Nemnda
anser dette til å være innen rimelig tid.  

Forsinkelsen gir etter dette ikke rett til standarderstatning.

Vedtak

Transportklagenemnda - fly anbefaler ikke at klageren gis medhold.