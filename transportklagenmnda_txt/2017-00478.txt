Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
13.11.2017

Saksnummer
2017-00478

Tjenesteytere
SAS

Klager har i det vesentlige anført

Klageren skulle reise fra Trondheim til Birmingham via København den 27. januar 2017
kl 06.00. SK2885 fra Trondheim ble forsinket slik at klageren mistet sin videreforbindelse.
Han ble booket om og ankom sitt endelige bestemmelsessted mer enn fire timer
forsinket.

Klageren krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
SK2885 ble forsinket 47 minutter grunnet værforhold, tåke på Værnes, samt restriksjoner
i luftrommet. Det vises til fremlagt dokumentasjon. Klageren ble først booket om til neste
avgang til Birmingham kl 17.45, men ble senere endret til å fly til London kl 11.55 da
dette gjorde at klageren ankom sin destinasjon tidligere. 

Hendelsen er ikke kompensasjonsberettiget i henhold til EU-forordning 261/2204, da
årsaken var ekstraordinære omstendigheter utenfor SAS' kontroll. 

SAS kan ikke imøtekomme klagerens krav.

Nemnda bemerker

Forsinkelse som medfører at passasjerene kommer mer enn 3 timer forsinket
frem til det endelige bestemmelsesstedet, utløser en plikt for flyselskapet til å
utbetale standarderstatning med mindre selskapet godtgjør at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf EU-forordning 261 / 2004 artiklene 5, 6 og 7 og EU-domstolens avgjørelser
i sak Sturgeon-Condor av 19.11.2009 (C-402/07) og Nelson med flere av 23.10.2012
(C-581/10).

Værforhold som påvirker flytrafikken ved at det ikke er mulig å lande / ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Slik nemnda ser det har flyselskapet SAS godtgjort at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet:

Flyselskapet har fremlagt dokumentasjon for at det var dårlig vær - tåke - som førte til
at flyet fra Trondheim landet forsinket i København slik at klageren mistet sin videre
forbindelse til Birmingham. At det var store uregelmessigheter i flytrafikken på grunn av
tåke i Trondheim denne dagen, er også dokumentert i sak 2017-353. 

Den samme dokumentasjonen viser at forsinkelsen ikke kunne vært unngått selv om alle
rimelige tiltak var truffet. Flyselskapet fulgte bare anvisningene fra flygeledelsen. 

Forsinkelsen gir etter dette ikke rett til standarderstatning.

Vedtak

Transportklagenemnda - fly anbefaler ikke at klageren gis medhold.