Vedtak i Transportklagenemnda - Fly

Sammendrag

Krav om standarderstatning for kansellert flyvning.

Dato
08.10.2019

Saksnummer
2018-04456

Tjenesteytere
SAS

Klager har i det vesentlige anført

Klager skulle reise fra Longyearbyen den 8. november 2018 kl. 14.45 med SK4425 via
Tromsø med ankomst Oslo kl. 19.00. På flyplassen i Longyearbyen ble de reisende
informert om at kanselleringen skyldtes både værforhold og problemer med
besetningen. Klager ble omrutet til en flyvning dagen etter og ankom Oslo med en
forsinkelse på ca. ett døgn. På Oslo lufthavn fikk klager utdelt en bekreftelse fra SAS på
den kansellerte reisen og på denne står det "Ad hoc change: cnl reason: oper", noe han
fikk forklart at betyr "teknisk feil". 

Klager reiste med en gruppe på totalt 31 personer. Hittil har 15 av disse fått innvilget
sine krav om erstatning og fått 400 euro pr. person utbetalt. Resten av reisefølget har
fått avslag. Klager aksepterer at dårlig vær ikke gir rett til erstatning for kansellert reise,
men mener at mangel på flybesetning eller teknisk feil ikke er fritagende for flyselskapets
erstatningsansvar.

Klager krever standarderstatning på 400 euro i henhold til EU-forordning 261/2004.

Tjenesteyterne har i det vesentlige anført
Klager var opprinnelig booket på rute SK4425 mellom Longyearbyen og Oslo
den 8. november 2018. Maskinen som var satt opp til å fly klagers flyvning hadde
registreringsnummer LN-RRL. Denne maskinen var programmert til å fly en såkalt
transitflyvning fra Oslo til Longyearbyen via Tromsø. Dette betyr at flyet skulle gjøre en
mellomlanding i Tromsø for å ta av passasjerer som ikke skulle helt til Longyearbyen, og
få på eventuelle nye. Flyet måtte imidlertid omdirigeres til Evenes på grunn av dårlig vær
i Tromsø. Det vises til fremlagt dokumentasjon og METAR rapport.

Da flyvningen fra Oslo via Tromsø til Longyearbyen i utgangspunktet er ganske lang,
ble det etter omdirigeringen nødvendig å regne på arbeidstiden til besetningen. Det
ble funnet ut at forsinkelsen de opplevde på grunn av omdirigeringen til Evenes, ville
føre til at de ikke rakk å fly opp til Svalbard og så ned til Oslo igjen før de gikk utover
sin maksimalt tillatte arbeidstid. En av utfordringene var at flyet uansett måtte til
Tromsø, både for å slippe av passasjerer som skulle av i Tromsø, ta på nye passasjerer,
samt gjennomføre passkontroll av samtlige passasjerer som skulle til Longyearbyen.
På returen fra Longyearbyen måtte de ha gjort akkurat det samme. Det avgjørende
har likevel vært ventetiden i Evenes hvor flyet og besetning stod på bakken i drøye to
timer i påvente av bedre vær og mulighet for å lande i Tromsø. SAS kan ikke kontrollere
været, herunder landingsforhold i Tromsø. Det er på grunn av disse værforholdende
at besetningen gikk ut på arbeidstid, og SAS har heller ingen mulighet til å gå utenom
disse bestemmelsene. Grunnårsakene til kanselleringen er dermed klart ekstraordinære
omstendigheter etter forordningen, og SAS er ikke pliktige til å betale ut erstatning.

Det ble besluttet å sette opp en ekstraflyvning til Svalbard. Denne maskinen - med
registreringsnummer LN-RRK- fløy dermed de passasjerene som opprinnelig skulle vært
i Longyearbyen opp til Svalbard, for så å ta med passasjerene som stod fast der hjem
igjen. Klager var imidlertid en av de passasjerer som fikk plass på SK4425 dagen etter, 09
november og ble booket om til denne maskinen. 

For at SAS skal være fritatt for erstatningsplikten må årsaken til kanselleringen være av
ekstraordinære art. SAS må i tillegg ha truffet alle rimelig tiltak for å unngå forsinkelsen
eller kanselleringen. I dette tilfellet er rotårsaken til kansellering dårlig vær- tåke som
gjør at sikten er for dårlig til å lande - noe som etter forordningen er ekstraordinært. Hva
gjelder kravet om å treffe rimelig tiltak anser SAS det som tilstrekkelig og rimelig at klager
ble booket om til første mulige alternativ som var dagen etter, i tillegg til at SAS sendte
opp to nye fly, derav ett tomt, for å få resterende passasjerer hjem. 

Tidligere utbetalinger av erstatninger i forbindelse med hendelsen skyldes feil fra SAS'
side.
SAS kan ikke imøtekomme klagers krav om standarderstatning i dette tilfellet.

Nemnda bemerker

Klagers flyvning SK4425 fra Longyearbyen til Oslo via Tromsø den 8. november 2018
ble kansellert. Klager ble omrutet til ny avgang ett døgn senere med SK6301, men også
denne avgangen ble kansellert. Klager ble booket om på nytt til samme avgang den 10.
november og ankom Oslo to døgn forsinket. 

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7.

Flyselskapet SAS har opplyst at det var værforhold som var årsaken til at SK4425
ble kansellert, og dette er dokumentert med METAR og logger som beskriver
hendelsen. Nemnda mener at SAS har godtgjort at verken kanselleringen eller de
ekstraordinære omstendighetene kunne vært unngått selv om alle rimelige tiltak var
truffet. Dokumentasjonen viser at klagers flygning ble kansellert som følge av tett tåke.
Kanselleringen gir således ikke rett til standarderstatning etter EU-forordningen. 

Klager har etter dette ikke rett til erstatning.

Klager har fremholdt at SAS har betalt standarderstatning til andre passasjerer med
samme billetter. Flyselskapet har fremholdt at utbetalingene er skjedd ved en feil. 

Nemnda ser ikke at klager har rett til erstatning for usaklig forskjellsbehandling.

Vedtak

Transportklagenemnda-fly kan ikke anbefale at klager gis medhold.