Vedtak i Transportklagenemnda - Fly

Sammendrag

Krav om refusjon av skatter og avgifter.

Dato
24.08.2021

Saksnummer
2021-00374

Tjenesteytere
Supersaver
Turkish Airlines

Klager har i det vesentlige anført

Klager skulle reise fra Oslo til Dar Es Salaam via Istanbul den 30. januar 2021 med Turkish
Airlines (retur den 11. februar). Klager kunne ikke benytte reisen, og sendte inn krav
til reisebyrået om å få refundert skatter og avgifter. Supersaver svarte klager at det
ble knappe 100 NOK i refusjon grunnet YR-tax. Klager forstår ikke hva YR-tax er og
hvorfor det ikke blir skrevet på kvitteringen for flybilletten. Klager anfører at en skal få
tilbakebetalt skatter og avgifter når en ikke benytter en flyreise. Det er dessuten veldig
forvirrende at reisebyrået mener at det er flyselskapet som avgjør, mens flyselskapet ber
klager kontakte reisebyrået. 

Klager har fremsatt krav om refusjon av skatter og avgifter pålydende 3 010 NOK.

Tjenesteyterne har i det vesentlige anført
Turkish Airlines har anført følgende:

Turkish Airlines viser til klagers reisedokument, samt korrespondanse mellom klager og
Turkish Airlines. Klager ble bedt om å kontakte reisebyrået hvor hun kjøpte billettene, da
reisebyrået fortsatt holder på pengene.

Supersaver har anført følgende:

Supersaver.no er operert av Marco Polo AS, en formidler av de reisetjenester som tilbys
på nettsidene deres. Supersaver er kun å regne som en formidler. Avtalen som gjelder
det faktiske tilbudet av flybilletter og flytjenester, trer i kraft mellom kunden og det
aktuelle flyselskapet. Supersaver er ikke medleverandør av tjenestene og er ikke part i
avtaleforholdet mellom kunden og flyselskapet.

Supersavers rolle som formidler er tydelig beskrevet på deres nettsider og i selskapets
reisevilkår. Kunden har ved bestilling og før betaling bekreftet å ha lest og godtatt
reisevilkårene.

Supersaver viser for øvrig til vedlagte reisevilkår.

Supersaver gjør oppmerksom på at Supersaver:
- kun opptrer som formidler av tilbud av reisetjenester
- ikke er part i avtalen mellom kunden og flyselskapet
- ikke har noen innflytelse på flyselskapets vilkår
- ikke kan ta ansvar for utførelsen av reisetjenestene
- kun kan formidle tilbakebetalinger som Supersaver har fått fra det aktuelle flyselskapet

Klager foretok en bestilling med Turkish Airlines på Supersaver sine hjemmesider den 5.
januar 2021, flyvninger mellom Oslo og Dar Es Salaam (og retur).

Flyvningene gikk i henhold til rutetid og ble ikke kansellert av flyselskapet. Klager ble
ansett som no-show på flyvningene ettersom hun ikke kansellerte bookingen før avreise.
I sin rolle som formidler er Supersaver alltid nødt til å forholde seg til flyselskapets
regler. Turkish Airlines tilbyr ikke refusjon av billetten. Kun refusjon av skatter og avgifter
(utenom YR-tax) er mulig. Ettersom dette er en avbestilling gjort på klagers initiativ,
tar Supersaver et gebyr for å refundere skatter og avgifter (587 NOK). Totale skatter
og avgifter i bookingen er 3 010 NOK. YR-tax utgjør 2330 NOK og Supersaver sin avgift
587 NOK (3010-2330-587 NOK=93 NOK). En refusjon av 93 NOK kan refunderes dersom
klager bekrefter.

Marco Polo AS, Supersaver, avslår klagers krav om refusjon av skatter og avgifter,
inkludert YR-tax. 

Supersaver gjør oppmerksom på at flyselskapets beslutninger ligger utenfor deres
kontroll, og at de ville bli påført store økonomiske tap dersom det forventes at
reisebyrået skal dekke kravet. Supersaver kan ikke holdes ansvarlig for avtalen som er
blitt inngått mellom kunden og flyselskapet

Nemnda bemerker

Nemnda ser det ikke omtvistet at reisen ble avbestilt av klager selv, slik at reglene i EU-
forordning 261/2004 om passasjerrettigheter ikke kommer til anvendelse.

Spørsmålet om refusjon vil med dette avhenge av vilkårene for det aktuelle kjøpet. 

Klager har kun krevd refusjon av skatter og avgifter. Reisebyrået har bekreftet at Turkish
Airlines ikke tilbyr refusjon av billettene utover skatter og avgifter. Spørsmålet for
nemnda er summen klager kan kreve refundert.

Myndigheter og flyplasser pålegger flyselskap å kreve inn skatter og avgifter per reisende
passasjer. Disse skattene og avgiftene kreves bare fra flyselskapet når passasjeren
faktisk velger å reise. Dersom passasjeren ikke benytter seg av sin planlagte reise,
har passasjeren rett til å få refundert slike offentlige skatter og flyplassavgifter.
Drivstofftillegget er som hovedregel ikke refunderbart, det er kun offentlige skatter og
avgifter som ikke påløper som refunderes.

Totalbeløp for skatter og avgifter var 3 010 NOK, noe som samsvarer med det som
står på klagers billett. Nemnda er kjent med at kode YR er drivstofftillegg som ikke er
refunderbart. Dette utgjør ifølge Supersaver 2 330 NOK. Refunderbare skatter er således
680 NOK. Supersaver tar et gebyr på 587 NOK for tilbakebetalingen. Dette er i henhold
til deres vilkår (i vilkårene er summen dog noe høyere; 598 NOK).  Dersom en legger til
grunn 587 NOK slik Supersaver har anført i tilsvaret og kommunikasjonen med klager er
gjenstående beløp til utbetaling 93 NOK. 

Ved bestilling av en flyreise på internett, er det viktig å undersøke vilkårene nøye før
bestilling av flyreisen bekreftes. Når tilbudet er akseptert, er avtalen bindende.

I utgangspunktet er det flyselskapet som plikter å refundere refunderbare skatter og
avgifter. Reisebyrået er kun et mellomledd. I denne saken har imidlertid Supersaver
tilbudt å refundere summen på 93 NOK dersom klager bekrefter. Nemnda anbefaler
derfor at klager bekrefter til Supersaver for å få igangsatt denne refusjonen dersom
ønskelig.

Vedtak

Transportklagenemnda anbefaler at Supersaver refunderer 93 NOK til klager som tilbudt
dersom klager bekrefter. Utover dette kan ikke nemnda anbefale at klager gis medhold.