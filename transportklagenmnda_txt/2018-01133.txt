Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
12.02.2019

Saksnummer
2018-01133

Tjenesteytere
SAS

Klager har i det vesentlige anført

Klager med reisefølge (tilsammen to personer) skulle reise fra Alta til Stuttgart via Oslo
og København den 14. desember 2017 kl 14.40 med ankomst kl 22.10. SK4545 fra Alta
til Oslo ble forsinket slik at klager mistet sin videreforbindelse. Klager ble booket om og
ankom endelig bestemmelsessted mer enn tre timer forsinket.

Klager mener at en forsinkelse på tidligere avgang ikke er å anse som en ekstraordinær
omstendighet.  

Klager krever standarderstatning 250 euro per person i henhold til EU-forordning
261/2004.

Tjenesteyterne har i det vesentlige anført
SK4545 ble forsinket grunnet flere årsaker. Hovedårsaken var sent innkommet fly,
forsinkelse 45 minutter. Videre årsaker var takse-kø på 15 minutter samt Airport facilities
på 8 minutter. SAS viser til fremlagt dokumentasjon. 

Flymaskinen som skulle operere klagers flyvning hadde følgende ruteprogram den 14.
desember 2017: 

SK4008 Stavanger - Oslo
SK0211 Oslo - Kristiansand
SK0212 Kristiansand - Oslo
SK4546 Oslo - Alta
SK4545 Alta - Oslo  

Grunnet dårlige værforhold i Oslo oppstod det en forsinkelse på SK4008. Denne
forsinkelsen forplantet seg utover dagen. 

Videre oppstod det en ny forsinkelse på SK4546 på 21 minutter som følge av Airport
facilities. SAS har fremlagt informasjon som viser at denne forsinkelsen ble forårsaket av
problemer med å få kjørt broen vekk fra flymaskinen. Tekniker ble tilkalt.    

Klager med reisefølge ble booket om til neste ledige fly påfølgende dag fra Oslo kl 07.40
via München med ankomst Stuttgart kl 12.35.  

Hendelsen er ikke kompensasjonsberettiget da årsaken var ekstraordinære
omstendigheter utenfor SAS kontroll. Flyselskapet viser til punkt 14 i innledningen til EU-
forordning 261/2004. 

SAS kan ikke imøtekomme klagers krav.

Det vises for øvrig til SAS' brev.

Nemnda bemerker

Klager med reisefølge skulle reise fra Alta til Stuttgart via Oslo og København den 14.
desember 2017 kl 14.40 med ankomst kl 22.10. SK4545 fra Alta til Oslo ble  forsinket slik
at klager mistet sin videreforbindelse og kom frem til endelig bestemmelsessted mer enn
tre timer forsinket. 

Forsinkelse som medfører at passasjerene kommer mer enn 3 timer senere frem
enn planlagt til det endelige bestemmelsesstedet, utløser en plikt for flyselskapet til å
utbetale standarderstatning med mindre selskapet godtgjør at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf EU-forordning 261/2004 artiklene 5, 6 og 7 og EU-domstolens avgjørelser
i sak Sturgeon-Condor av 19.11.2009 (C-402/07) og Nelson med flere av 23.10.2012
(C-581/10).

Værforhold som påvirker flytrafikken ved at det ikke er mulig å lande / ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. 

SAS har fremlagt dokumentasjon og en forklaring som skal påvise at forsinkelsen blant
annet skyldtes ekstraordinært dårlig vær angjeldende dag. Fremlagt dokumentasjon
gjelder, så vidt nemnda kan se, en tidlig flight om morgenen angjeldende dag. Klagers
flygning hadde først avgang kl 14.40. 

Selskapet har i tillegg påberopt som ansvarsbefriende at en del av forsinkelsen
skyldtes AF (airport facilities) i det broen ikke løsnet fra flyet og tekniker måtte tilkalles.
En forsinkelse som skyldes en teknisk feil ved en installasjon som er nødvendig i
forbindelse med lufttransport av passasjerer, anses etter flertallet syn - leder og
forbrukerrepresentantene - som et ledd i selskapets sedvanlige aktivitetsutøvelse og
fritar ikke for ansvar. Det vises til "Flytrappdommen". 

Mindretallet - bransjerepresentantene - er av en annen oppfatning:
Flyselskapet har fremlagt dokumentasjon av hendelsen som viser at forsinkelsen var
forårsaket av driftsproblemer på flyplassen. 
Det er lufthavnens ansvar å opprettholde forsvarlig drift av flyplassen. Avinors flyplasser
er åpen for bruk basert på konsesjonen som er gitt den respektive flyplassen av
Luftfartstilsynet. Flyselskapene forventer at flyplassen leverer en tjeneste som fungerer.
Det er ikke rimelig at flyselskapene skal være ansvarlig når flyplassens fasiliteter og utsyr
ikke fungerer. 
Flyselskapet har etter mindretallets syn godtgjort at verken forsinkelsen eller de
ekstraordinære omstendighetene kunne vært unngått selv om alle rimelige tiltak var
truffet.

Nemndas flertall kan imidlertid  ikke se at selskapet har godtgjort at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet.

Nemnda anbefaler at klager gis medhold.

Vedtaket er avsagt av den dissens som fremgår over.

Vedtak

Transportklagenemnda - fly anbefaler at SAS betaler 250 euro per person til klager.