Vedtak i Transportklagenemnda - Fly

Sammendrag

Krav om standarderstatning som følge av forsinkelse.

Dato
14.02.2020

Saksnummer
2019-02057

Tjenesteytere
Wizz Air

Klager har i det vesentlige anført

11. februar 2019 skulle klager reise med W68142 fra Ålesund til Kaunas. Planlagt avgang
fra Ålesund var kl. 16.40, og planlagt ankomst i Kaunas var kl. 19.45. Flyvningens avgang
ble imidlertid utsatt til kl. 09.00 dagen etter. Klager anfører at vedkommende gikk glipp
av en arbeidsdag den 12. februar som følge av forsinkelsen.

Klager krever standarderstatning i henhold til EU-forordning 261/2004 som følge av
forsinkelsen.

Tjenesteyterne har i det vesentlige anført
Flyvningen W68142 ble utsatt til neste dag som følge av værforholdene på Ålesund
lufthavn. Sterk vind ( 12 knop og vindkast på opptil 26 knop), i tillegg til snø/regn og
glatt rullebane førte til at det innkommende flyet, som skulle fly W61765 fra Gdansk til
Ålesund, måtte omdirigeres til Bergen lufthavn.

Når én flyvning blir forsinket, kanselleres eller omdirigeres, oppstår det en
rotasjonsforsinkelse, slik at påfølgende flyvninger blir forsinket eller kansellert, avhengig
av om Wizz Air har alternative fly tilgjengelig eller ikke.

Det vises til fremlagt driftsrapport og dokumentasjon på værforholdene.

Wizz Air er, i henhold til EU-forordning 261/2004 artikkel 5 nummer 3 og EU-domstolens
praksis (blant annet sakene C-581/10 og C-629/10), ikke forpliktet til å utbetale
standarderstatning dersom en forsinkelse eller kansellering skyldes ekstraordinære
omstendigheter.

Wizz Air mener at klager ikke har krav på standarderstatning i det aktuelle tilfellet, siden
forsinkelsen skyldtes ekstraordinære omstendigheter som ikke kunne ha vært unngått
selv om alle rimelige tiltak var truffet. Det er i dette tilfellet snakk om forhold utenfor
Wizz Airs kontroll.

I henhold til Wizz Airs generelle prosedyrer får passasjerene en utskrift av informasjon
om rettighetene og mulighetene de har dersom flyet blir forsinket eller kansellert. Denne
utskriften er tilgjengelig på mer enn 30 språk og tilbys på alle flyplasser som Wizz Air
flyr fra. Dersom flyet kanselleres, kan passasjerene henvende seg i billettskranken eller
kontakte Wizz Airs kundeservice, og de tilbys også muligheten til å omrute seg selv gratis
ved å logge inn på Wizz Airs nettsted.

Passasjerene som skulle med flyvningen W68142, fikk dekket overnatting på hotell. Wizz
Air tilbakebetaler i tillegg eventuelle tilleggsutgifter (mat/drikke, to telefonsamtaler og
transport til/fra flyplassen), opptil et rimelig beløp, som passasjerene har hatt som følge
av forsinkelsen. Dette fordrer imidlertid at passasjerene kan fremlegge kvitteringer på
disse utgiftene.

Wizz Air kan på bakgrunn av dette ikke imøtekomme klagers krav om standarderstatning
i det aktuelle tilfellet.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet, gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 
I dette tilfellet skyldtes forsinkelsen værforholdene den aktuelle dagen. Det
innkommende flyet som skulle fly W68142, ble omdirigert til Bergen lufthavn som
følge av sterk vind og glatt rullebane. Det vises til fremlagt dokumentasjon. Wizz Air
har opplyst om at passasjerene fikk dekket hotellovernatting. Flyvningen W68142 ble
gjennomført morgenen etter.

Nemnda mener at de ovennevnte værforholdene må anses som en ekstraordinær
omstendighet i forordningens forstand. Nemnda legger til grunn at forsinkelsen ikke
kunne ha vært unngått selv om alle rimelige tiltak var truffet. Forsinkelsen gir etter dette
ikke rett til standarderstatning, og nemnda anbefaler ikke at klager gis medhold i sitt
krav.

Vedtak

Transportklagenemnda - fly anbefaler ikke at klager gis medhold.