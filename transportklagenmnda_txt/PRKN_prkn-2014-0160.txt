Vedtak i Pakkereisenemnda

Sammendrag

Krav om refusjon av utgifter til drosje i forbindelse med flyforsinkelse,
samt prisavslag for feil type rom på hotellet under oppholdet.

Dato
28.08.2015

Saksnummer
160/14PF

Tjenesteyter
Apollo Reiser AS

Saken gjelder:

Krav om refusjon av utgifter til drosje i forbindelse med flyforsinkelse, samt prisavslag for feil
type rom på hotellet under oppholdet.

Klager har i det vesentlige anført:

Klager og hennes familie, et reisefølge på totalt 12 personer, skulle reise til Kreta den 22.06.14
med Novairs rute NVR277 kl. 07.00 fra Oslo Lufthavn. De ankom flyplassen og sto lenge i kø
for å få sjekket inn. Da de var kommet gjennom sikkerhetskontrollen og skulle finne gaten, sto
det på skjermen at flyet deres ikke skulle gå før kl. 18.15, altså en forsinkelse på 11,5 timer.
Dette var et sjokk for dem alle, og problematisk for klagers mor på 90 år som er avhengig av
oksygenmaskin på grunn av kols.

Ved gaten kom det etter lang tid en representant fra Apollo som kunne fortelle at flyet hadde
fått en teknisk feil og at det var sendt ut varsel til alle via sms dagen før. Klager hadde ikke fått
slik sms og det hadde tydeligvis ikke ca. 40 andre personer heller. Apollo har i ettertid sagt at
alle fikk tilbud om hotellrom i ventetiden. Det stemmer ikke for klager og hennes reisefølge
fikk kun et slikt tilbud for tre av dem. Klagers sønn med familie tok drosje hjem i ventetiden.
Til sammen brukte reisefølget kr 2.000 i drosjeutgifter til og fra flyplassen i forbindelse med
forsinkelsen som klager krever refundert.

På Kreta skulle de bo på Star Beach Village & Waterpark der de hadde bestilt 2 superiorrom og
2 dobbeltrom. Ved ankomst fikk de 2 dobbeltrom, 1 superiorrom og et handicaprom. De tok
dette opp med hotellet, og de slo seg til ro med løsningen de ble tilbudt, men klager krever et
prisavslag tilsvarende mellomlegget i pris for superiorrom og dobbeltrom.

Apollo har i det vesentlige anført:

Apollo understreker at klagen ikke var ferdigbehandlet hos dem da saken ble oversendt til
Pakkereisenemnda.

Forsinkelsen til Heraklion den 22.06.14 skyldtes en følgeforsinkelse etter teknisk feil på
Novairs rute NVR 307 Oslo-Santorini den 21.06.14. Det vises til redegjørelse fra Novair
vedrørende denne forsinkelsen. Forsinkelsen til Heraklion den 22.06.14 ble på 11 timer. Det
ble sendt ut sms om forsinkelsen til alle Apollos gjester, men på grunn av en teknisk feil i
Apollos system fikk ikke alle denne sms, deriblant klager. Apollos representant forsøkte å
skaffe hotellrom til alle, men på grunn av en stor konferanse denne dagen, måtte de prioritere
eldre og små barn. Apollo har etter at klagen ble behandlet hos dem, refundert klagers
utgifter til drosje med kr 2.000.

Flyselskapet Novair forsøkte å få leiet inn erstatningsfly for å få fraktet Apollos gjester til ulike
reisemål denne helgen, noe som viste seg å være svært vanskelig. For flyvningen til Kreta ble
det først avgang på kvelden den 22.06.14.

Som det fremgår av tekniske rapporter var feilen på klagers opprinnelige fly av en slik art
at den ikke kunne forutsies. Delen som var ødelagt går svært sjelden i stykker og er derfor
ikke en del av det jevnlige vedlikeholdet av maskinen. Delen fantes ikke på lager hos en del
andre flyselskaper, og dette viser også at dette er en del som svært sjelden (om aldri) byttes
ut. Apollo og Novair er av den oppfatning at denne tekniske feilen var av en slik art at den ikke
gir grunnlag for kompensasjon etter EU-forordning 261/2004, utover forpleining i ventetiden
og refusjon av ekstra utgifter som gjort i dette tilfellet.

Det var dessverre et problem med hotellrommene da klager og hennes familie kom til hotell
Star Beach Village & Waterpark. Klager var ikke i kontakt med Apollos personalet om at de
fikk feil rom, og de fikk derfor ikke mulighet til å løse problemet på plass. Klager sier de slo
seg til ro med den innkvarteringen de fikk. Selv om Apollo ikke fikk beskjed om problemet
på reisemålet, har de likevel valgt å gi klager en kompensasjon på kr 1.500. Apollo viser til
rapporten fra reisemålet og at årsaken til at de fikk et handicaprom kan være fordi det var
bestilt en rullestol til en av personene i reisefølget.

Nemnda bemerker:

Nemnda behandler først flyforsinkelsen.

Den rett til erstatning flypassasjerer har etter Art.7 i EU-forordning 261/2004 gjelder ikke
dersom flyselskapet/turarrangør kan godtgjøre at forsinkelsen skyldes «ekstraordinære
omstendigheter som ikke kunne ha vært unngått selv om alle rimelige tiltak var truffet» - Art.5
nr.3. Det er flyselskapet som etter dette må godtgjøre at det foreligger slike ekstraordinære
omstendigheter, og bestemmelsen tolkes strengt. Reklamasjonsnemnda har tidligere lagt til
grunn at også når det gjelder tekniske feil, er det flyselskapet som må godtgjøre at slike feil er
«ekstraordinære omstendigheter» i forordningens forstand. Det er flyselskapet som har størst
mulighet til å påvirke og forhindre at tekniske feil oppstår. Også preventive hensyn tilsier at
flyselskapet i utgangspunktet må bære ansvaret også ved tekniske feil.

At flyselskapet har utført normalt obligatorisk vedlikeholdsprogram og feilen oppstår
plutselig eller oppdages plutselig før avgang, betyr ikke uten videre at det foreligger slike
ekstraordinære omstendigheter som forordningen krever for å bli fritatt for ansvar.

I det foreliggende tilfelle har flyselskapet opplyst at feilen som oppsto var en feil på
nødutrustning i dør nr. 2 (sklier). Feilen måtte utbedres før flyet igjen kunne settes i drift.

Luftfartstilsynet har funnet dokumentasjonen tilstrekkelig, og har ikke hatt bemerkninger
til flyselskapets bekrivelse av den tekniske feilen. Etter dette legger nemnda til grunn at
feilen oppsto uten forvarsel til tross for rutinemessig teknisk vedlikehold. Etter nemndas
vurdering var det ikke praktisk mulig å treffe tiltak for å unngå feilen som førte til forsinkelsen.
Forsinkelsen gir derfor ikke rett til erstatning etter EU-forordningen.

En forsinkelse på 11 timer gir heller ikke grunnlag for prisavslag, jfr. Alminnelige vilkår for
pakkereiser punkt 8.2 V. Grensen for når mangelsansvar inntrer er ved forsinkelse på 12 timer
eller mer når reisens varighet er 2 uker.

Saken er ikke spesielt godt opplyst. Nemnda legger til grunn at det de tre som ble skaffet rom
i nærheten av flyplassen også fikk mat og annen forpleining. Det fremgår at drosjeutgifter er
dekket av arrangøren.

Det fremgår likeledes at det er gitt et prisavslag på kr 1.500 fordi ikke alle rommene på
hotellet på reisemålet var i samsvar med bestillingen. Nemnda har ikke tilstrekkelige
opplysninger til å vurdere om dette er et passende beløp. Regelverket tilsier at mangler
først må tas opp på destinasjonen for å gi arrangøren en mulighet til å utbedre feilen.
Først når dette ikke lykkes kan det bli snakk om prisavslag. Nemnda legger dog til grunn at
arrangøren har tilbakebetalt hele differansen mellom det som ble betalt for reisen og det som
i virkeligheten ble levert på destinasjonen.

Vedtak:

Reklamasjonsnemnda for pakkereiser kan ikke anbefale at det blir gitt prisavslag, ut over
differansen mellom romprisen for de hotellrommene klagerne ble tildelt på reisemålet og
romprisen de betalte da reisen ble bestilt.

Vedtaket er enstemmig.