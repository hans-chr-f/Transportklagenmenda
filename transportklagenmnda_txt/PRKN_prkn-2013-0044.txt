Vedtak i Pakkereisenemnda

Sammendrag

Saken gjelder uspesifisert reise, Gran Canaria.

Dato
18.09.2013

Saksnummer
44/13P

Tjenesteyter
Star Tour AS

Sakens dokumenter ble lagt frem.

Klager: X

Turarrangør: Star Tour AS

Antall reisende: 2

Reisens pris: 4.056,-

Tidsrom: 200113 - 270113

Saken gjelder:

Saken gjelder uspesifisert reise, Gran Canaria.

Klager anfører at han reiste med sin sønn og ble plassert i en leilighet sammen med en
finne som drakk fra han kom og til klager byttet bosted.

Han mener det er uakseptabelt at berusede personer kan komme og gå på hans rom til alle
døgnets tider og at det var han som måtte flytte. Han krever dekket kr.5.402,- for det hotellet
han flyttet til, samt kompensasjon for ett døgn.

Star Tour har vist til vilkårene for uspesifiserte reiser, hvor det fremgår at man må være
forberedt på å dele leilighet med andre av samme kjønn.

Problemer med dette gir ikke rett til prisavslag, men Star Tour har likevel tilbudt kr.1.000,- i
prisavslag, alternativt et reisegavekort på kr.2.000,-.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Informasjon og opplysninger i kataloger og på nettet inngår som en del
av avtalen. Mangler kan gi grunnlag for prisavslag.

Av betingelsene for uspesifiserte reiser kategori 1, som er en del av avtalen,  Fremgår bl.a
følgende:

Plasseres du eller dere i leilighet med flere rom, kan du/dere dele leilighet med flere andre
reisende. Ved plassering i eget rom i delt leilighet, gis det ingen garanti for at rommet kan
låses.

Om man ønsker å bytte bosted og det finnes ledig kapasitet, betales prisdifferansen til nytt
bosted samt evt avbestillingsgebyr fra hotellet man flytter fra.

Ved kjøp av uspesifisert reise må man derfor være forberedt på å måtte dele leilighet med
andre reisende med en helt annen livsstil. Nemnda har forståelse for at dette kan være
ubehagelig, men det er altså en risiko man tar ved å kjøpe slik reise.

Nemnda kan ikke se det er sannsynliggjort at ulempen i dette tilfelle var utover det som klager
måtte være forberedt på

Vedtak:

Reklamasjonsnemnda kan ikke anbefale at det gis ytterlig kompensasjon

Vedtaket var enstemmig.