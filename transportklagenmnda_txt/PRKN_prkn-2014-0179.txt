Vedtak i Pakkereisenemnda

Sammendrag

Krav om høyere refusjon ved avbestilling av reise.

Dato
30.07.2015

Saksnummer
179/14P

Tjenesteyter
Star Tour AS

Saken gjelder:

Krav om høyere refusjon ved avbestilling av reise.

Klager har i det vesentlige anført:

Klager bestilte en uspesifisert reise til Kreta for hele familien den 09.03.14.

Det viste seg at klager dessverre måtte ut på anleggsjobb og sønnen på kurs, slik at det bare
ble klagers ektefelle og datteren som fikk reist den 30.05.14.

Klagers og sønnens billetter ble avbestilt i god tid før avreise den 14.05.14.

Denne delen av reisen utgjorde kr 3.174. Klager fikk refundert kun kr 174 da  Star Tour har
beholdt depositumet, kr 1.500 pr. person, i avbestillingsgebyr.

Klager mener at en refusjon på kr 174,- blir helt urimelig selv om det sikkert stemmer
med Star Tours egenkomponerte avbestillingsregler. Konsekvensen blir at det å foreta en
avbestilling blir hensiktsløst for de reisende. Flyet var fullt da klagers ektefelle og datter dro, så
Star Tour må ha solgt setene på nytt.

Klage krever en høyere refusjon etter avbestillingen og mener den bør ligge på ca. kr 2.000.

Star Tour har i det vesentlige anført:

Star Tour har følgende avbestillingsregler:

Servicehonoraret på 150,- refunderes ikke ved avbestilling.

På klagers opprinnelig bestilling, bestilt 09.03.14 og delvis avbestilt 15.05.14, var det innbetalt
kr 7.088. Beløpet som skulle refunderes var kr 4.088 og av dette beløpet ble kr 3.914 flyttet til
bestillingen som da utgjorde reise for klagers ektefelle og datter. Kr.174 er refundert klager,
resten er dessverre tapt i henhold til Star Tours avbestillingsregler, og utgjør kr 1500 per
person som avbestilte sin reise.

Star Tour har refundert klager i henhold til avbestillingsreglene og finner ikke grunnlag for
høyere refusjon.

Nemnda bemerker:

I medhold av Alminnelige vilkår for pakkereiser punkt 5.2. Avbestilling mot vederlag fremgår
det av bestemmelsens tredje ledd første stjernepunkt følgende:

«Avbestilling mellom fristen for avbestilling mot gebyr (som hovedregel 42 dager før
avreisedøgnet starter) og til det er 15 dager igjen til avreisedøgnet starter: Refusjon av det
innbetalte beløp minus depositumets størrelse.»

Reisearrangøren har i dette tilfellet innkrevd et depositum på kr 1.500 pr. reisende. Når to
billetter blir avbestilt på et så sent tidspunkt som i dette tilfellet har Star Tour i henhold til
regelverket rett til å holde tilbake det som er innbetalt i depositum for to personer, nemlig kr
3.000. Turen som var bestilt var en rimelig, uspesifisert reise, og depositumet utgjør da i dette
tilfelle nesten hele reisens pris.

Vedtak:

Reklamasjonsnemnda for pakkereiser kan ikke se at klageren har krav på noen kompensasjon
i dette tilfellet.

Vedtaket er enstemmig.