Vedtak i Transportklagenemnda - Fly

Sammendrag

Krav om standardkompensasjon ved forsinkelse. Selskapet har ikke inngitt tilsvar.

Dato
29.08.2019

Saksnummer
2018-03151

Tjenesteytere
KLM

Klager har i det vesentlige anført

Klager skulle reise med KLMs flyvning KL1218 fra Sandefjord - Torp (TRF) til Amsterdam
(AMS) 14. september 2018 kl. 16.25, og videre med KL1433 til Birmingham (BHX) samme
kveld kl. 18.55. Flyvningen ble forsinket, og klager ble booket om til ny flyvning fra
Amsterdam neste morgen, med ankomst til Birmingham kl. 08.15 (GMT). 

På bakgrunn av det ovennevnte har klager fremsatt krav om standardkompensasjon
i henhold til EU-forordning 261/2004 på 250 euro pr. person, totalt 500 euro for to
passasjerer .

Tjenesteyterne har i det vesentlige anført
KLM har tross oppfordring ikke inngitt tilsvar til nemnda. 

Til klager har selskapet anført at forsinkelsen skyldtes restriksjoner fra
flyveledertjenesten.

Nemnda bemerker

Flyselskapet har tross oppfordring ikke avgitt uttalelse til nemnda. Nemnda treffer
da vedtak basert på opplysningene som er fremkommet tidligere i saken, jf.
transportklagenemndforskriften § 5-3 tredje ledd. 

Nemnda legger da til grunn at klager ankom Birmingham cirka 13 timer forsinket. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

KLM har ikke gitt noen redegjørelse eller fremlagt noe dokumentasjon for at forsinkelsen
skyldtes ekstraordinære omstendigheter som ikke kunne vært unngått. Forsinkelsen gir
etter dette rett til standarderstatning på 250 euro pr. person, totalt 500 euro.

Vedtak

Transportklagenemnda - fly anbefaler at KLM utbetaler til klager standardkompensasjon
på 500 euro.