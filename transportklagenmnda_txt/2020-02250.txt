Vedtak i Transportklagenemnda - Fly

Sammendrag

Krav om refusjon av flybilletter, i tillegg til dekning
av renter, inndrivelseskostnader og tapt avkastning.

Dato
08.04.2021

Saksnummer
2020-02250

Tjenesteytere
Supersaver
SAS
Thai Airways

Klager har i det vesentlige anført

Klager hadde kjøpt en reise for åtte personer fra Trondheim til Hanoi den 30. juni og fra
Siem Reap til Trondheim den 20. juli 2020. Flyvningene var med SAS og Thai Airways,
men reisen var kjøpt fra Supersaver. Den 20. april 2020 ble reisen kansellert.

Klager krever 74 982 NOK i refusjon for flybillettene, 8,25 % i løpende renter fra den 20.
april 2020, 40 EUR i inndrivelseskostnader og 80 575 NOK i tapt avkastning.

Tjenesteyterne har i det vesentlige anført
Supersaver har i det vesentlige anført følgende:

Supersaver.no er underlagt Marco Polo Travel AS, som er et mellomledd i salget av
flytjenester på nettsidene. Supersaver.no er også kun et mellomledd, og avtalen om
utførelsen av flytjenestene gjelder mellom flyselskapet og kunden.

Thai Airways-flyvningene i klagers bestilling ble kansellert av flyselskapet den 20. april
2020 grunnet den pågående Covid-19-pandemien. Supersaver.no må forholde seg til
flyselskapets regler. Supersaver.no har sendt inn en refusjonsforespørsel til Thai Airways
og kan ikke gi penger tilbake til klager før pengene er mottatt av flyselskapet.

SAS har anført følgende:

Billettene er skrevet ut på et Thai Airways-dokument. SAS anfører derfor at kravet om
refusjon av billetter og renter må rettes mot Thai Airways.

Thai Airways har i det vesentlige anført følgende:

Billettene ble godkjent for refusjon via BSP den 12. oktober 2020. Thai Airways er under
konkursbeskyttelse, og alle utbetalinger i Bangkok er imidlertid satt på vent inntil videre.
Selskapet får først informasjon om tilbakebetalingsplanen etter at retten i Bangkok har
godkjent rehabiliteringsplanen for selskapet.

Nemnda bemerker

Nemnda legger til grunn at flyvningene ble kansellert mer enn to uker før avgang, slik at
retten til standarderstatning faller bort, jf. EU-forordning 261/2004 artikkel 5 nummer 1
bokstav c første punkt.

Nemnda legger til grunn at klager har rett på full refusjon av flybillettene i henhold til
EU-forordningens artikkel 8 nummer 1 bokstav a. Dette er heller ikke bestridt av Thai
Airways.

I henhold til samme artikkel skal pengene utbetales etter syv dager. Nemnda mener
at vilkårene for å tilkjenne forsinkelsesrente etter forsinkelsesloven § 2 første ledd er
til stede. Nemnda legger derfor til grunn at klager også har rett på forsinkelsesrenter i
henhold til forsinkelsesrenteloven fra og med 28. april 2020 frem til utbetalingsdatoen.
Nemnda kan ikke se at det foreligger noe grunnlag for å kreve kompensasjon utover
dette.

Vedtak

Transportklagenemnda anbefaler at Thai Airways utbetaler 74 982 NOK og
forsinkelsesrenter fra og med 28. april 2020 frem til utbetalingsdatoen. Nemnda kan ikke
se at det er grunnlag for kompensasjon utover dette.