Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
09.07.2015

Saksnummer
947/14F

Tjenesteyter
SAS

Krav om standarderstatning grunnet forsinkelse.

Klager har i det vesentlige anført:

Klager skulle reise fra Evenes til Calgary via Oslo og Frankfurt kl. 06:45 den 27. juni 2014.
SK4079 fra Evenes til Oslo ble forsinket over 4 timer slik at klager mistet sin videreforbindelse.
Hun ble booket om via London og Toronto, og ankom bestemmelsesstedet 18 timer forsinket.

Klager krever standarderstatning 600 euro per person i henhold til EU-forordning 261/2004.

Det vises for øvrig til klagers brev.

SAS har i det vesentlige anført:

SK4079 ble forsinket 4 timer og 25 minutter grunnet teknisk problem, det vises til fremlagt
dokumentasjon. Klager ble booket om til neste ledige avgang.

Til tross for at SAS følger alle vedlikeholdsprogram, kan det skje uforutsette feil i operasjonell
drift som det ikke er mulig å unngå eller forutse. Slike hendelser er dessverre ikke
kompensasjonsberettiget.

SAS ønsker av godvilje å tilby klager 10 000 ekstra bonuspoeng hver, men kan dessverre ikke
imøtekomme klagers krav om standarderstatning.

Det vises for øvrig til SAS brev.

Nemnda bemerker:

Nemnda legger på bakgrunn av de foreliggende opplysninger til grunn at flygningen fra
Evenes ble forsinket med 4 timer og 25 minutter slik at klager ikke rakk videreforbindelsen fra
Oslo.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

Nemndas flertall, samtlige medlemmer unntatt forbrukerrepresentant Hanne Beth
Takvam-Borge, er av den oppfatning at en teknisk svikt likevel kan komme så uventet
at flyselskapet ikke har reelle muligheter til å forhindre feilen eller overvinne følgene
av den uten at det går ut over passasjerene. I slike tilfelle er ikke flyselskapet pliktig
til å betale erstatning til den reisende. Det er flyselskapet som må godtgjøre at det
foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå forsinkelsen.

Nemndas mindretall, forbrukerrepresentant Hanne Beth Takvam-Borge, er av en
annen oppfatning. Slik mindretallet ser det ligger det innen flyselskapets sedvanlige
aktivitetsutøvelse å måtte løse tekniske feil, uavhengig av når feilen oppdages. Om
feilen er uforutsett eller ikke, er av liten betydning, da det ikke er unormalt at tekniske
feil kan oppstå. Mindretallet legger derfor til grunn at det som hovedregel vil være
flyselskapet som må bære ansvar for teknisk svikt, også når teknisk svikt oppstår
uventet. I slike tilfeller er flyselskapet som hovedregel pliktig å betale erstatning til de
reisende. Unntak kan tenkes, i tilfeller som ligger utenfor flyselskapets kontrollsfære,
eksempelvis ved streik, kollisjon med fugl, terrorhandlinger eller værforhold. Det
er flyselskapet som må godtgjøre at de har truffet alle rimelig tiltak for å unngå
forsinkelsen.

Forsinkelsen skyldtes en hydraulikklekkasje.

Saken er forelagt Luftfartstilsynet som ikke har noe å bemerke til SAS sin beskrivelse av den
tekniske feilen.

Nemndas flertall legger på bakgrunn av de foreliggende opplysninger til grunn at feilen
oppsto uten forvarsel til tross for at rutinemessig teknisk vedlikehold var gjennomført.

I den foreliggende situasjon var det etter flertallets vurdering ikke praktisk mulig å treffe tiltak
for å unngå feilen eller forsinkelsen. Forsinkelsen gir derfor ikke rett til standarderstatning
etter EU-forordningen.

Mindretallet har kommet til at flyselskapet ikke har godtgjort at feilen er utenfor
flyselskapets kontrollsfære. Mindretallet er følgelig av den oppfatning at klager har rett
til standarderstatning.

På bakgrunn av flertallets vurdering traff nemnda slikt

Vedtak:

Transportklagenemnda-fly finner ikke å kunne anbefale at klager gis medhold.