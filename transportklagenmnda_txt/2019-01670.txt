Vedtak i Transportklagenemnda - Fly

Sammendrag

Krav om erstatning grunnet forsinket og skadet bagasje.

Dato
21.04.2020

Saksnummer
2019-01670

Tjenesteytere
Ukraine International Airlines

Klager har i det vesentlige anført

Klager reiste fra Kiev til München t/r 25. - 30. desember - 2018 med Ukraina International
Airlines. Hun skulle på skiferie og oppholdt seg på et gjestehus i Østerrike i hele
perioden. Klager er bosatt i Norge og reiste med andre flyselskap t/r Oslo - Kiev på
separate billetter 14. desember - 6. januar. Hun skulle oppholde seg i Kiev på ferie frem
til 6. januar før hun returnert til Oslo. 

Først den 2. januar ankom klagers innsjekkede bagasje gjestehuset i Østerrike, tre dager
etter at hun hadde reist. Klagers kjæreste som fortsatt befant seg i Østerrike tok med
seg klagers bagasje hjem til Norge. Han pådro seg utgifter til ekstra bagasje på 18,5 euro.
Da bagasjen ankom Norge den 6. januar var den skadet. Klager viser til fremlagte bilder.
Bagen var ny og kun brukt tre ganger. 

Klager pådro seg utgifter på tilsammen 1 789,11 euro, hun viser til fremlagte kvitteringer.
Disse utgiftene bestod av:

Klær og div. utstyr 1 601,61 euro
Ny bag 169 euro
Frakt av bagasje hjem til Norge 18,5 euro.

Klager har mottatt kroner 5 000 fra sitt forsikringsselskap, og krever utestående beløp
refundert av Ukraina International Airlines.

Tjenesteyterne har i det vesentlige anført
Ukraina International Airlines har ikke avgitt uttalelse til nemnda. Til klager har
flyselskapet sendt et autosvar.

Nemnda bemerker

Flyselskapet Ukraina International Airlines har tross oppfordring ikke avgitt uttalelse
til nemnda. Nemnda treffer dermed vedtaket på grunnlag av opplysningene som er
fremkommet tidligere i saken, jf transportklagenemndforskriften § 5-3 tredje ledd. 

Nemnda legger således til grunn at klagers koffert ble forsinket i åtte dager, samt skadet
mens den var i flyselskapets varetekt og at hun pådro seg omkostninger for å sende
bagasjen hjem.

Flyselskapet er i henhold til luftfartsloven § 10-20/Montrealkonvensjonen artikkel 19
ansvarlig for tap som følge av forsinket bagasje. 
Utlegg til for eksempel klær og toalettartikler som skyldes et nødvendig behov kan klager
kreve erstattet, men klager har et ansvar for å begrense utgiftene. 
Fraktførerens ansvar for tap på grunn av at reisegodset forsinkes, skades eller helt eller
delvis går tapt, er begrenset til et beløp fastsatt av departementet i forskrift for hver
passasjer.
De ansvarsgrenser som er fastsatt i § 10-22, gjelder uansett hvilket ansvarsgrunnlag som
påberopes. Jf § 10-24. Beløpet er 1131 SDR som altså er en maksimumsgrense. Beløpet
tilsvarer per 30. mars 2020 NOK 16216,47.

I dette tilfellet kom kofferten til rette og klager fikk alle sine ting tilbake. Erstatningen
skal følgelig bare dekke de innkjøpene som var nødvendige i de åtte dagene hun var på
reise. Klager har lagt frem kvittering på sine innkjøp som omfatter til dels meget dyre
klær, f eks en Canada Goose jakke til 1300 euro og dyrt undertøy. Som nevnt over er det
bare utgifter for å dekke nødvendige behov som dekkes. Klager har fått NOK 5000 fra
sitt forsikringsselskap til dekning av utgiftene, og nemnda har kommet til at klager bør
tilkjennes SDR 1 131 med fradrag av kr 5 000 for utgiftene til klær samt transport hjem av
bagasjen. 

Etter luftfartsloven § 10-18 er flyselskapet ansvarlig for skade på bagasje mens den er i
dets varetekt. 

Ved totalskade må erstatningen i utgangspunktet baseres på gjenanskaffelsesverdien
- det vil si det beløpet som passasjeren som skadelidt må betale for å skaffe seg en
tilsvarende koffert. Skadelidte skal på den annen side ikke tjene på skaden. Det må
derfor gjøres fradrag for slitasje og verdiforringelse ellers på den skadede gjenstanden. 

Nemnda har i brev av 29. januar 2020 bedt klager om alder på, samt bilder og verdi av
den skadde bagen. Klager har ikke svart på nemndas henvendelse. Klager har i sin første
henvendelse til nemnda fremlagt kvittering på at den nye bagen hun kjøpte kostet kroner
1 699.

Nemnda setter etter dette erstatningen skjønnsmessig til kr 1000.

Saken er behandlet med én forbrukerrepresentant i medhold av
transportklagenemndforskriften §5-5 (5).

Vedtak

Transportklagenemnda - fly anbefaler at Ukraina International Airlines betaler til klager
SDR 1 131 med fradrag av NOK 5 000 i erstatning for forsinket bagasje, og NOK 1000 for
den ødelagte bagen.