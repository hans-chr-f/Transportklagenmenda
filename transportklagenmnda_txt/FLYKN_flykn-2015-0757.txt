Vedtak i Transportklagenemnda - Fly

Sammendrag

Krav om refusjon av kansellerte billetter.

Dato
15.04.2016

Saksnummer
0757/15F

Tjenesteyter
SAS

Klager har i det vesentlige anført:

Klager hadde bestilt en reise for fem personer t/r Stavanger - Gazipasa/Antalya for tilsammen
kroner 18&nbsp;326 for reise 13. juli 2015. Den 19. mai ringte klager for å sjekke hvor mye
det ville koste å endre billettene til Izmir. Han fikk beskjed av en svensktalende person at
dette ikke var mulig, men at de kunne avbestille billettene og kjøpe nye. Kundebehandleren
sa at klager ville tape skatten på ca. kroner 400 per person. Klager sa ok til dette og ba
kundebehandleren ordne det.

Overraskelsen var derfor stor når klager kun mottok kroner 375 i  refusjon per person for de
kansellerte billettene. Klager ville aldri ha avbestilt billettene dersom han hadde visst at de
ville bli refundert et så lite beløp. Klager ber om at lydlogg fremlegges.

Klager stiller seg kritisk til at han mottar svar på svensk når han henvender seg på norsk til
flyselskap. Klager har problemer med å forstå alt som står på svensk.

Klager krever det resterende beløpet refundert, kroner 16&nbsp;451.

Det vises for øvrig til klagers brev.

SAS har i det vesentlige anført:

Ved bestilling av reisen krysset klager av for å ha lest og forstått regler og vilkår for billettene
han kjøpte.

Da klager kontaktet SAS den 19. mai for å forhøre seg om muligheten til å endre billettene
han hadde bestilt, ble han forklart at det ikke er mulig å endre destinasjon. Man må i så tilfelle
først kansellere opprinnelig reise for deretter å bestille nye billetter.

Ved avbestilling blir kundene alltid forklart hvilke regler som gjelder. Ved ikke refunderbare
billetter får kunden vite at kun flyskatter blir refundert. Klagers billetter var ikke refunderbare
billetter. Det er helt usannsynlig at personen klager snakket med har fortalt at alt unntatt
skatter blir refundert. Reglene er klare for SAS ansatte, og SAS har aldri hatt en tilsvarende sak
tidligere.

SAS kan ikke se å ha gjort noen feil i denne saken, og kan ikke imøtekomme klagers krav.

Nemnda bemerker:

I henhold til SAS sine vilkår er det ikke mulig å endre destinasjon. Dersom man ønsker annen
destinasjon må ny billett bestilles. Eventuell refusjon av opprinnelig billett ved avbestilling av
denne, vil være avhengig av billettklassen. Billettene klager hadde kunne ikke refunderes. Det
eneste man får refundert ved avbestilling av denne type billett er offentlige skatter og avgifter
på billetten.

Vilkårene er klare, og må anses for godt kjent blant SAS sine kundebehandlere. Nemnda er
av den oppfatning at det har en sterk formodning mot seg at kundebehandleren skulle ha
opplyst at klager ville få refundert innbetalt beløp minus skatter og avgifter.

Nemnda antar at klager har misforstått informasjonen han fikk. Nemnda finner det ikke
sannsynliggjort at SAS kan lastes for dette. Om klager hadde vanskelig for å forstå den
svenske kundebehandleren, burde han ha bedt om forklaring til han skjønte det.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.