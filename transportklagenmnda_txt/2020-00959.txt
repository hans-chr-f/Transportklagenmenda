Vedtak i Transportklagenemnda - Fly

Sammendrag

Krav om standarderstatning for forsinkelse.

Dato
16.02.2021

Saksnummer
2020-00959

Tjenesteytere
SAS
Widerøe

Klager har i det vesentlige anført

Klager og hans medreisende hadde billetter med SAS for reise den 24. januar 2020 fra
Tromsø til Oslo med SK4403 kl. 06.25 og videre fra Oslo kl. 09.25 til Stockholm med
SK864 som skulle lande kl. 10.25. Flyet fra Tromsø var overbooket og de ble omrutet
til å reise fra Tromsø til Bergen med WF611 og fra Bergen til Stockholm med SK898
som skulle lande kl. 12.00. Widerøes fly fra Tromsø til Bergen ble forsinket 1 time og 6
minutter og de rakk dermed ikke flyet til Stockholm. De ble derfor omrutet til SK262 fra
Bergen til Oslo og SK496 fra Oslo til Stockholm som skulle lande kl. 15.55. Det oppsto
tekniske problemer med den ene døren på SK496 så denne ble forsinket med 1 time og
55 minutter. De ankom til slutt Stockholm kl. 17.40.

Klager krever standarderstatning i henhold til EU-forordning 261/2004 med 250 euro pr.
person for forsinkelsen.

Tjenesteyterne har i det vesentlige anført
SAS har anført følgende:

Årsaken til overbookingen av SK4403 var at det måtte settes inn et mindre fly enn det
som var planlagt. Opprinnelig skulle klagers flyvning opereres av LN-RRS, som er en
Boeing 737-800 med 181 tilgjengelige seter. Dette flyet skulle operere mellom Oslo og
Tromsø kvelden i forveien som SK4432, for så å operere klagers flyvning dagen etter.
Problemet var at SK4432 måtte omdirigeres til Bodø på grunn av dårlige værforhold
i Tromsø. Utfordringen ble dermed at flyet som skulle operere klagers flyvning var et
annet sted, og fikk ikke operert som planlagt. 

Løsningen ble å sette inn et annet fly som allerede var i Tromsø. Dette flyet har
registreringsnummer SE-REU og har kun 141 tilgjengelige seter. Det er åpenbart at ikke
alle passasjerene som skulle fly denne morgenen fikk være med, og klager og hans
medreisende var dessverre blant de som ble plukket av. 

SAS anfører at årsaken til at de ikke fikk bli med sitt opprinnelige fly er en slik
ekstraordinær omstendighet som fritar flyselskapet for erstatningsplikten. Det er ikke
snakk om en "overbooking" i normal forstand, da årsaken til at det var for mange
passasjerer var fordi det måtte settes inn en mindre flytype. SAS anser denne løsningen
som det beste for flest mulig passasjerer. Den andre, og mindre gode løsningen, ville ha
vært å kansellere hele flyvningen, som ville ha resultert i flere berørte passasjerer. 

Omrutingstilbudet som klager og hans medreisende fikk av SAS ville ha medført
at de ankom til Stockholm kl. 12.00, drøye halvannen time senere enn oppsatt tid.
Imidlertid var denne flyvningen med WF611 forsinket til Bergen slik at klager ikke rakk
den videre forbindelsen til Stockholm. Da dette var en Widerøe-flyvning, har SAS ikke
mulighet til å si noe om årsaken til denne forsinkelsen. Det er beklagelig at de i tillegg
opplevde forsinkelser på den nye omrutingen, men dette kan ikke være avgjørende for
vurderingen av om de har rett til standarderstatning. Forsinkelsen har oppstått som følge
av ekstraordinære omstendigheter, og det er gitt omruting snarest mulig. 

På bakgrunn av ovennevnte vil SAS ikke imøtekomme klagers krav.

Widerøe har anført følgende:

Widerøe kan ikke se hvorfor de skal inngi tilsvar til nemnda da dette var en ren SAS-reise.

Nemnda bemerker

Nemnda ta først for seg at klager ble nektet ombordstigning på reisen fra Tromsø til Oslo
(SK4403). 

Dersom passasjerer nektes ombordstigning mot sin vilje, skal flyselskapet i henhold
til EU-forordning 261/2004 artikkel 4 umiddelbart gi dem erstatning i samsvar med
forordningens artikkel 7, samt assistere dem i samsvar med artikkel 8 og 9, det vil si
tilby refusjon av billetter eller omruting snarest mulig til bestemmelsesstedet, samt
tilby passasjerene måltider og forfriskninger som står i rimelig forhold til ventetiden og
eventuelt hotellinnkvartering om nødvendig.

Klager og hans medreisende ble nektet ombordstigning på SK4403 den 24. januar 2020.
SAS har begrunnet dette med at flymaskinen som skulle operere denne flyvningen, ikke
hadde ankommet Tromsø kvelden før på grunn av været og at det derfor måtte settes
inn et annet og mindre fly med færre passasjerseter for å kunne opprettholde avgangen
og ramme færrest mulig passasjerer. SAS har videre anført at dette er å anse som en
ekstraordinær situasjon og ikke en nektet ombordstigning i betydningen overbooking. 

Etter nemnda syn ble klager og hans reisefølge nektet ombordstigning på grunn av
påståtte ekstraordinære omstendigheter. Dette er det ikke adgang til. Det vises i den
forbindelse til EU-domstolens dom i sak C-22/11 Finnair, premiss nr. 40.

Klager og hans reisefølge har derfor krav på standarderstatning for nektet
ombordstigning på SK4403. 

Klager med reisefølge fikk imidlertid tilbud av SAS om omruting til Stockholm som
ville medført en ankomsttid kl. 12.00, altså mindre enn to timer avvik fra opprinnelig
ankomsttid kl. 10.25. De har derfor krav på 50% standarderstatning i henhold til
forordningens artikkel 7 nr. 1 a), jf. nr. 2 a), noe som utgjør 125 euro per person. 

Nemnda tar så for seg forsinkelsen som oppstod på flyvningen klager ble booket om
til Tromsø-Bergen-Stockholm. Forsinkelsen som oppstod mellom Tromsø og Bergen
(WF611) førte til at klager ikke rakk sin videre forbindelse til Stockholm med SAS. 

På strekningen der forsinkelsen oppstod (WF611) er Widerøe det transporterende
luftfartsselskap og Widerøe er derfor ansvarlig etter forordningen jf. artikkel 2 bokstav
b.  

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet, gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet, jf.
EU-forordning 261/2004 artiklene 5, 6 og 7, samt EU-domstolens avgjørelser i sakene
Sturgeon-Condor av 19.11.2009 (C-402/07) og Nelson med flere av 23.10.2012 (C-581/10).

Widerøes flyvning med WF611 fra Tromsø ble forsinket med 1 time og 6 minutter. Dette
medførte at klager og hans medreisende ikke rakk sin videre forbindelse fra Bergen til
Stockholm der de skulle lande kl. 12.00. De ble derfor omrutet enda en gang og skulle
etter ny reiserute via Oslo lande i Stockholm kl. 15.55 med en forsinkelse på 3 timer og
55 minutter. Det oppsto ytterligere en forsinkelse på 1 time og 55 minutter på grunn av
tekniske problemer med en dør på SK496 fra Oslo. De ankom til slutt Stockholm kl. 17.40
med en forsinkelse på 5 timer og 40 minutter. 

Klager og hans reisefølge skulle etter planen for den omrutede reisen fra Tromsø lande
i Stockholm kl. 12. Forsinkelsen med WF611 medførte at de ankom Stockholm med en
forsinkelse på mer enn 3 timer. 

Widerøe har anført at saken kun gjelder en SAS-reise og har ikke kommentert eller
redegjort for hva som var årsaken til forsinkelsen på denne flyvningen. Nemnda
finner det derfor ikke godtgjort at forsinkelsen av WF611 skyldtes ekstraordinære
omstendigheter som ikke kunne vært unngått selv om alle rimelige tiltak var truffet.

Nemnda anbefaler med dette at klager og hans medreisende får utbetalt 250 euro hver i
standarderstatning fra Widerøe.

Nemnda bemerker at det følger av EU-dom av 12. mars 2020 i sak C-832/18 at klager
har rett på standarderstatning også dersom det oppstår forsinkelse på den omrutede
flyvningen.

Vedtak

Transportklagenemnda-fly anbefaler at SAS utbetaler standarderstatning på 125
euro per person, totalt 250 euro, for nektet ombordstigning og at Widerøe utbetaler
standarderstatning på 250 euro per person, totalt 500 euro, for forsinkelsen på mer enn
tre timer.