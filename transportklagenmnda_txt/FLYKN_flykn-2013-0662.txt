Vedtak i Transportklagenemnda - Fly

Sammendrag

Krav om erstatning av ødelagt bagasje.

Dato
28.04.2014

Saksnummer
662/13F

Tjenesteyter
Norwegian Air Shuttle ASA

Krav om erstatning av ødelagt bagasje.

Klager har i det vesentlige anført:

Klager reiste fra Roma til Oslo den 25. juli 2013 med DY1873. Ved ankomst oppdaget klager at
hans sykkelkoffert var ødelagt.

Klager stiller seg kritisk til at Norwegian reduserer erstatningsbeløpet på grunn av koffertens
alder fra 2010, med 30 % første år, deretter 10 % årlig. Dette utgjør et tap for klager på kroner
1 465.

Klager krever refusjon av den verdi en ny sykkelkoffert har i dag, kroner 3 499.

Norwegian har i det vesentlige anført:

Som de fleste flyselskap reduserer Norwegian bagasjens verdi med 30 % første år, deretter 10
% per år. Norwegian dekker kun verdien på den skadede bagasjen på skadetidspunktet. Etter
å ha trukket fra 3 år, er koffertens verdi i dag kroner 1 984.

I henhold til internasjonale konvensjoner plikter passasjeren å melde fra om skadet bagasje
umiddelbart ved ankomst. Gjøres ikke dette har man 7 dager på seg til å forevise skade på
innsjekket bagasje. Det er da passasjerens ansvar å bevise at skaden skjedde i flyselskapets
varetekt. Kan man ikke bevise dette har man godtatt at bagasjen var i samme stand som da
den ble innlevert.

Klager meldte fra om skadet sykkelkoffert 30. juli, fem dager etter hjemkomst. Av godvilje har
Norwegian likevel valgt å imøtekomme klagers krav og har utbetalt kroner 1 984. Norwegian
kan ikke imøtekomme klagers krav utover dette.

Nemnda bemerker:

Norwegian er i henhold til luftfartsloven § 10-18 ansvarlig for skadet eller ødelagt bagasje
med mindre skaden skyldes reisegodsets egen beskaffenhet eller feil eller mangler ved
reisegodset.

Mottas innskrevet reisegods uten klage fra mottakerens side, formodes godset å være utlevert
i god stand om ikke annet blir godtgjort, jf. luftfartsloven § 10-26 første ledd.

Klager mottok i dette tilfellet sykkelkofferten uten å klage. Det følger da av ovennevnte
bestemmelse at kofferten da formodes å være utlevert i god stand. Det er opp til klager å
sannsynliggjøre det motsatte.

Norwegian har i dette tilfelle ved flere anledninger beklaget at sykkelkofferten ble skadet på
reisen med Norwegian. Norwegian har således erkjent at sykkelfkofferten ble skadet under
reisen. Nemnda er av den oppfatning at Norwegian plikter å erstatte klagers tap.

Nemnda legger på bakgrunn av de foreliggende opplysninger til grunn at sykkelkofferten
ikke kan repareres. Erstatningen ved totalskade må i utgangspunktet baseres på
gjenanskaffelsesverdien - det beløp skadelidte må betale for å skaffe seg en ny ting av samme
art. Skadelidte skal på den annen side ikke tjene på skaden, og det må derfor gjøres fradrag
for den slitasje og verdiforringelse ellers som bruken av den skadede gjenstand har medført.
Tapet settes skjønnsmessig til kr 2.500.

Nemnda anbefaler at Norwegian erstatter klagers tap med kr 2.500. Dersom det tilbudte
beløp, kr 1.984, er utbetalt kommer det til fradrag.

Vedtak:

Transportklagenemnda - fly anbefaler at Norwegian erstatter klagers tap med kr 2 500. Til
fradrag går kr 1.984 dersom det er utbetalt.

Vedtaket var enstemmig.