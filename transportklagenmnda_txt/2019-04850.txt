Vedtak i Transportklagenemnda - Fly

Sammendrag

Krav om erstatning for ødelagt barnevogn og ulempeerstatning.
Det ene hjulet var revet av, og rammen hadde fått riper.

Dato
16.09.2020

Saksnummer
2019-04850

Tjenesteytere
Norwegian Air Shuttle

Klager har i det vesentlige anført

Klager reiste med en annen voksen og et spedbarn med DY1257 fra Amsterdam til Oslo
den 25. oktober 2019. De hadde sjekket inn en barnevogn i forbindelse med reisen. Ved
ankomst i Oslo oppdaget de at barnevognen var ødelagt. Det ene hjulet var revet av, og
det var stygge riper på metallrammen. De fikk opprettet en PIR-rapport på flyplassen og
sendte inn en klage til Norwegian, som de fikk avslag på.

Klager krever erstatning for den ødelagte barnevognen, som ble kjøpt for 684 euro i
2017, i tillegg til erstatning for tort og svie.

Tjenesteyterne har i det vesentlige anført
Klager opprett en PIR-rapport ved ankomst i Oslo den 25 oktober 2019.

Når en passasjer bestiller en reise hos Norwegian, informeres vedkommende om at
Norwegian anbefaler at barnevogner pakkes inn i hard emballasje for å unngå skader
på og tap av deler av vognen. Klager bestilte reisen på Norwegians nettsider, og før
gjennomføringen av kjøpet måtte han krysse av for å ha lest og godtatt Norwegians
vilkår.

Barnevognposene som selges på flyplassen, forhindrer ikke skader på barnevognen,
siden posene ikke er laget av hardt materiale. De er i stedet ment til å beskytte mot at
olje fra hjulene og annen skitt fra barnevognen tilgriser annen bagasje.

Det vises til Montrealkonvensjonen artikkel 20:
«If the carrier proves that the damage was caused or contributed to by the negligence or
other wrongful act or omission of the person claiming compensation, or the person from
whom he or she erives his or her rights, the carrier shall be wholly or partly exonerated
from its liability to the claimant to the extent that such negligence or wrongful act or
omission caused or contributed to the damage.»

Siden klager valgte å reise uten å beskytte barnevognen, på tross av informasjonen som
ble gitt og godtatt i løpet av bestillingsprosessen, har klager selv bidratt til risikoen for
skade. På bakgrunn av dette, siden barnevognen ikke var pakket inn korrekt, kan ikke
klagers krav imøtekommes.

Nemnda bemerker

Nemnda legger på bakgrunn av sakens opplysninger til grunn at klagers barnevogn ble
skadet under lufttransporten.

I henhold til luftfartsloven § 10-18 første ledd er fraktfører ansvarlig for skader på
reisegods «såfremt den hendelse som har forårsaket skaden, er inntruffet om bord
på luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset». Det er ikke anledning til å ta forbehold i generelle vilkår
som begrenser fraktførers ansvar etter luftfartsloven.

Det er langvarig nemndspraksis for at skader på barnevogn er erstatningsmessig i
henhold til luftfartsloven. Barnevogner er svært vanlig å medbringe som bagasje, og
vanligvis skjer transporten uten at skade inntreffer. Flyselskapene bør ha et opplegg for
skånsom håndtering av disse.

Nemnda mener at det er sannsynlig at vognen ble skadet under flyreisen. Det vises
til fremlagte fotografier og fremlagt PIR-rapport. Vognen var nesten to år gammel og
kostet opprinnelig 684 euro. Det gjøres fratrekk for slitasje og verdiforringelse. Nemnda
fastsetter derfor erstatningen skjønnsmessig til 550 euro. Nemnda kan ikke se at det er
grunnlag for erstatning utover dette.

Vedtak

Transportklagenemnda-fly anbefaler at Norwegian utbetaler 550 euro i erstatning til
klager for den ødelagte barnevognen. Utover dette gis ikke klager medhold.