Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
14.02.2020

Saksnummer
2019-00666

Tjenesteytere
Widerøe

Klager har i det vesentlige anført

Klager skulle reise fra Mo i Rana til Oslo via Bodø den 21. november 2018. Widerøes
flyvning fra Mo I Rana til Bodø (WF767) med avgang kl. 07:15 ble kansellert.  Klager fikk
ingen informasjon om årsaken.  Passasjerene ble transportert til Bodø Lufthavn med
buss. De fikk en ny flyvning herfra, og landet i Oslo ca. fire timer senere enn planlagt i
den opprinnelige reiseruten.

Klager krever standarderstatning på 250 euro i henhold til EU-forordning 261/2004.

Tjenesteyterne har i det vesentlige anført
WF766/767 klarte ikke å lande i Mo i Rana den 21. november 2018 grunnet for lav tåke.
Utetemperaturen og duggpunktet var likt med minus 6 grader, noe som tilsier svært tett
tåke.

Widerøe viser til fremlagt dokumentasjon som viser at minimumsikt på Mo i Rana
lufthavn er 1201 Fot, mens sikten i dette tilfellet bare var på 300 fot.

Det ble satt opp bakketransport til Bodø og passasjerene ble ombooket på første mulige
flyvning fra Bodø til Oslo. Widerøe viser til fremlagt dokumentasjon som bekrefter
kanselleringen, minimumshøyden på Mo i Rana lufthavn og en avisartikkel som viser til
at morgenflyene ble innstilt denne dagen.

Basert på ovenstående informasjon kan ikke Widerøe imøtekomme klagers krav.

Nemnda bemerker

Kansellering gir rett til standarderstatning med mindre flyselskapet kan godtgjøre at
kanselleringen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle.

Widerøe har fremlagt dokumentasjon som viser at flymaskinen som skulle operere
klagers flyvning ikke klarte å lande i Mo i Rana på forutgående flyvning pga
værforholdene her, tett tåke. Sikten var under minimumskravet for å lande på flyplassen.
Widerøe gjennomførte tiltak ved å frakte passasjerene med buss til Bodø, og videre
herfra med fly til Oslo. 

Nemnda er av den oppfatning at flyselskapet Widerøe har godtgjort at kanselleringen
skyldtes ekstraordinære omstendigheter som ikke kunne vært unngått selv om alle
rimelige tiltak var truffet. Klager har med dette ikke krav på standarderstatning. Nemnda
mener videre at omrutingen må anses som rimelig etter omstendighetene som forelå.

Vedtak

Transportklagenemnda – fly anbefaler ikke at klager gis medhold.