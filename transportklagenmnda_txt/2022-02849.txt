Vedtak i Transportklagenemnda - Fly

Sammendrag

Krav om refusjon av ekstra utgifter som følge av kansellering.

Dato
16.05.2023

Saksnummer
2022-02849

Tjenesteytere
Wizz Air

Klager har i det vesentlige anført

Fire personer skulle reise med Wizz Air fra London Gatwick til Roma den 4. juli 2022
med avgang kl. 11:30. Klager våknet opp på hotell ved Gatwick den 4. juli da han
mottok melding kl. 03:51 og kl. 07:19 om at flyvningen var kansellert, og at de kunne
kontakte Wizz Air for refusjon av billetter. Klager hadde forhåndsbestilt hotell i Roma,
og kjøpte nye flybilletter fra London Heathrow til Roma med avgang den 5. juli. Klager
hadde utgifter til transport mellom Gatwick og Heathrow, og hotellopphold 1 natt ved
Heathrow, og innkjøp av mat. Klager har sendt selskapet kopi av kvitteringer på alle
utgifter som kreves refundert. 
Wizz Air har bekreftet at de vil utbetale 1000 EUR. I tillegg vil de refundere 268 EUR som
er ekstrakostnader direkte knyttet til kansellering i tråd med EU-forordning 261/2004.
Klagers krav er erstatning på til sammen 24 913 NOK.

Tjenesteyterne har i det vesentlige anført
Wizz Air har ikke inngitt tilsvar til nemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. Wizz Air har tross
oppfordring ikke avgitt uttalelse til nemnda.

Nemnda legger til grunn at W6 5781 den 4. juli 2022 fra London til Roma ble kansellert av
Wizz Air og at klager mottok beskjed om dette på avreisedagen.

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf EU-forordning 261/2004 artikkel 5 og 7. Wizz Air
har ikke godtgjort at kanselleringen skyldtes ekstraordinære omstendigheter som ikke
kunne vært unngått selv om alle rimelige tiltak var truffet. Klager med reisefølge har rett
på 250 EUR hver i standarderstatning grunnet kanselleringen. Da de var fire reisende
blir det tale om 1000 EUR. Slik nemnda oppfatter det har Wizz Air også erkjent dette.
Dersom klager fortsatt ikke har mottatt standarderstatningen anbefaler nemnda at Wizz
Air utbetaler summen uten ytterligere forsinkelser. 

Ved kansellering har passasjeren i tillegg valget mellom omruting eller refusjon av
flybillettene, jf. EU-forordning 261/2004 artikkel 8. Basert på klagers forklaring fikk klager
kun tilbud om refusjon og ikke noe omrutingstilbud. Wizz Air har ikke fremmet noe
tilsvar og imøtegått dette. Det følger av fast nemndpraksis og av EU-kommisjonens
tolkningsveileder til forordningen at klager kan kreve refusjon av utgifter til omruting
gjort på egenhånd dersom selskapets tilbud og assistanse ikke kan regnes som
tilstrekkelig etter forordningen. Nemnda mener at dette er tilfellet i denne saken.
Nemnda anbefaler at Wizz Air dekker klagers nye flybilletter fra London til Roma. Ifølge
fremlagt dokumentasjon kostet disse 1461,03 GBP/1686,17 EUR. Passasjeren skal ikke
reise gratis. Dersom klager har mottatt refusjon for de opprinnelige ubenyttede Wizz Air-
billettene kan det gjøres fratrekk for dette. 

Klager har fremmet krav om dekning av kostnader til transfer, overnatting og mat i
påvente av ny flyvning neste dag. Nemnda mener at Wizz Air plikter å dekke dette
i henhold til EU-forordning 261/2004 artikkel 9, jf. artikkel 5. Kostnaden for ekstra
hotellnatt i London var på cirka 3148,98 NOK (i overnattingsstedets valuta 263,06
GBP). Kostnaden for mat var på 438,97 NOK/35,53 GBP og transfer 998,55 NOK/81
GBP. Nemnda anbefaler at Wizz Air dekker disse.  For ekstrakostnader knyttet til
kanselleringen har Wizz Air har tilbudt 268 EUR. Dersom klager har mottatt dette kan
Wizz Air gjøre fratrekk for summen ved refusjon av ekstrakostnadene.

Nemnda vil avslutningsvis vurdere om klager har rett på dekning av forhåndsbestilt
ubenyttet hotell i Italia. Tap i form av forhåndsbestilt hotell på destinasjonen er ikke
direkte regulert i EU-forordning 261/2004. Et flyselskap er imidlertid ansvarlig for
tap som følge av forsinkelse, inkludert kansellering, etter luftfartsloven § 10-20 /
Montrealkonvensjonen artikkel 19, med mindre selskapet godtgjør at det har tatt alle
forholdsregler som med rimelighet kan kreves for å unngå tapet, eller dette ikke har
vært mulig for dem. Med tap regnes så vel økonomisk som ikke-økonomisk tap, jf. EU-
domstolens dom av 6. mai 2010, Walz-Clickair (C-63/09). Tapet må være en direkte eller
indirekte følge av forsinkelsen, og det må være påregnelig.  Nemndas flertall - lederen
og bransjerepresentantene - mener at klager ikke har rett på dekning av forhåndsbestilt/
ubenyttet hotell i Italia. Et slik tap er etter nemndas oppfatning ikke påregnelig for
flyselskapet hvor klager kun har kjøpt flybilletter. 

Mindretallet - forbrukerrepresentantene - mener at et slikt tap er påregnelig.
Mindretallet viser til at det er svært vanlig at en passasjer har forhåndsbestilt hotell på
destinasjonen. Ved kansellering av en flyreise vil det være en nærliggende konsekvens
at passasjerer helt eller delvis ikke vil kunne nyttiggjøre seg av forhåndsbestilte
hotellreservasjoner. Mindretallet mener følgelig at det foreligger en påregnelig og
adekvat årsakssammenheng mellom kanselleringen og klagers tap. Slike tap har også
i tidligere nemndspraksis blitt ansett for å være påregnelige skadefølger, se blant
annet FLYKN-2021-648, FLYKN-2021-692 og FLYKN-2021-1464. Imidlertid har klager i
dette tilfellet ikke lidt noe tap utover det standarderstatningen er ment å dekke. Etter
mindretallets syn skal derfor erstatningskravet for tapt hotelldøgn samordnes med
standarderstatningen jf. EU-forordning 261/2004 artikkel 12. Resultatet blir at klager ikke
har rett på ytterligere erstatning enn det som følger av standarderstatningen.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at Wizz Air utbetaler standarderstatning på 250 EUR
per person dersom ikke allerede gjort, i tillegg til å dekke kostnader til nye flybilletter,
mat, transfer og ekstra overnatting i London.