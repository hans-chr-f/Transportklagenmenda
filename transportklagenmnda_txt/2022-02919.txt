Tjenesteyter følger ikke vedtaket i saken (12.09.2023)
Kommentar fra tjenesteyter:

Klager har gitt beskjed om at Transavia Airlines ikke følger nemndas vedtak.

Vedtak i Transportklagenemnda - Fly

Sammendrag

Krav om om standarderstatning for kansellert
avgang, samt refusjon av utgift til ny flybillett.

Dato
30.08.2023

Saksnummer
2022-02919

Tjenesteytere
Gotogate - Marco Polo
KLM
Transavia Airlines

Klager har i det vesentlige anført

Klager hadde kjøpt billetter på Booking.com og skulle reise med KLM den 3. juli 2022
fra Bergen via Amsterdam til Faro. Først ble flyet fra Bergen til Amsterdam flyttet til 2.
juli. Det fikk klager beskjed om den 17. juni og han aksepterte denne endringen. Tidlig
i juli ble flyvningen fra Amsterdam til Faro kansellert, noe klager aldri fikk beskjed om,
men fant det ut da han søkte på flightnummeret og ringte KLM. Deretter ringte klager
til Booking.com flere ganger for å få booket om billetten til KLM sitt lavprisselskap
Transavia Airlines. Dette nektet Booking.com for at var mulig. Klager sendte en e-post
med detaljert informasjon om hva han trengte hjelp til og hvilke alternativer klager
hadde funnet som kunne være aktuelt å booke om til, men han fikk kun beskjed om å
ringe. Via telefon ble han nektet ombooking. Klager kjøpte derfor en ny billett selv fra
Amsterdam til Faro med Transavia Airlines den 3. juli og betalte 270 euro for denne.

Deretter reiste klager som planlagt fra Bergen med KLM den 2. juli til Amsterdam og
fra Amsterdam til Faro med Transavia Airlines den 3. juli. Returreisen ble benyttet som
planlagt. Den 3. juli fikk klager imidlertid en e-post fra KLM med ny billett fra Bergen via
Frankfurt til Faro med avreise den 4. juli 2022. Denne beskjeden kom selvsagt for sent til
at denne reisen kunne benyttes. Klager stiller spørsmål ved utydelig og feil informasjon
i forbindelse med utsendelse av nye billetter fra Booking.com. Mye tyder på at flyet fra
Amsterdam til Faro var kansellert allerede før den 17. juni 2022.

Klager krever refusjon av utgift på 270 euro for ny billett med Transavia Airlines, samt
standarderstatning på 400 euro i henhold til  EU-forordning 261/2004 for kansellert
avgang. KLM har avslått klagers krav.

Tjenesteyterne har i det vesentlige anført
Svenska Resegruppen AB, Gotogate i samarbeid med Booking.com, er en formidler av
de reisetjenester, inklusive flybilletter, som tilbys på hjemmesiden Booking.com. De
opptrer kun som formidlere og avtalen om flyreiser og flytjenester inngås direkte mellom
kunden og det aktuelle flyselskapet. Booking.com er ikke medleverandør og heller ikke
part i avtalen mellom kunden og flyselskapet. Booking.com sitt ansvar er begrenset til
formidlingen og eventuelt til de ekstratjenestene (deres egne tjenester) som kunden
kjøper av dem. Det vises til reisevilkårene som er tilgjengelig på Booking.com sine
nettsider og som også er bekreftet av klager ved bestilling og betaling av den aktuelle
billetten.

Den 2. mars 2022 bestilte klager billetten for en tur/returreise med KLM fra Bergen via
Amsterdam til Faro med utreise den 3. juli 2022. Dessverre ble utreisen kansellert av
flyselskapet. Det vises til utskrift av bestillingshistorikken (PNR) der det fremgår at dette
skjedde den 15. juni 2022. Klager kontaktet deres kundeservice den 16. juni, dagen etter
at flyselskapet kansellerte reisen. Klager spurte om de kunne booke han om til en ny
avgang med Transavia Airlines, men det fantes ingen tilgjengelige flyvninger som de
kunne booke om til. Det vises til bestemmelsene rundt dette med "code share" flyvninger
der det fremgår klart og tydelig på KLMs nettsider at det er KLM (KL) som eier billetten,
men at deres partnere kan gjennomføre flyvningen på KLMs vegne Dette innebærer at
Booking.com som formidler alltid må booke om en KLM-billett til en ny billett med KLM.
De har ikke tillatelse til å booke om til andre flyselskap, hvilket var tilfellet i denne saken
og som klager kontaktet dem om. 

Booking.com vil også gjøre nemnda og klager oppmerksom på at reiser som kan
finnes på flyselskapets nettsider ikke nødvendigvis betyr at disse også er tilgjengelige
i det globale bookingsystemet. Det er ikke det samme å booke en helt ny billett
via flyselskapets nettsider som å ombooke en allerede eksisterende billett. Som
formidler kan Booking.com kun booke om til flyvninger som er tilgjengelige i det globale
bookingsystemet. 

Booking.com avviser klagers krav om erstatning for ny flybillett med Transavia Airlines på
270 EUR, da de som formidlere ikke kan holdes ansvarlig for muligheten til å booke om
reisen etter at flyselskapet har innstilt en flyvning og gjort endringer.  

Videre avviser Booking.com klagers krav på standarderstatning i henhold til EU-
forordning 261/2004 da et slikt krav kun kan rettes mot flyselskapet. Flyselskapets
beslutninger er helt utenfor Booking.com sin kontroll. Klagers krav må rettes direkte til
flyselskapet. 

KLM har anført følgende:
Flyvningen med KL2561 den 3. juli 2022 skulle opereres av Transavia under flynummer
HV5353. Flyvningen ble kansellert og grunnen til at det tok så lang tid før passasjerene
ble informert og omrutet er mest sannsynlig fordi KLM ikke hadde all informasjon om
denne uregelmessigheten i tide.

I fortalen til EU-forordning 261/2004 punkt 7 vises det til at de forpliktelser som
forordningen fastsetter påhviler det opererende flyselskapet slik at man kan sikre en
effektiv anvendelse av den. KLM anmoder om at Transavia Airlines kontaktes slik at det
kan undersøkes om klager har krav på erstatning.

KLM viser til fremlagt utskrift at bestillingshistorikken (PNR) og anfører videre: Den 15.
juni ble reisen kansellert. Booking.com gjorde et forsøk på å fly klager fra Bergen til
Amsterdam den 2. juli, for å så nå sitt planlagte fly den 3. juli fra Amsterdam til Faro.
Når dette forsøket ble gjort, ble det ett minutt senere sendt en melding om at flyet fra
Amsterdam til Faro den 3. juli var utilgjengelig. Etter dette ble det ikke gjort noen flere
forsøk fra Booking.com til å løse dette problemet, før 2. juli da de prøvde å sende klager
til Faro fra Bergen den 4. juli. 

Ettersom KLM har gjort det de kunne i dette tilfellet, bør Booking.com stilles ansvarlig for
klagers tap. 

Transavia Airlines har anført følgende:
Transavia Airlines utbetaler standarderstatning på 250 euro til klager, samt
prisdifferansen mellom opprinnelig og ny billett med 155 euro. En refusjon av
opprinnelig billett er gjort til KLM og klager må henvende seg dit for refusjon. Det vises til
dokumentasjon der det fremgår at det er refundert 155 euro.

Nemnda bemerker

Kansellering gir passasjeren rett til standarderstatning med mindre flyselskapet
godtgjør at innstillingen skyldtes ekstraordinære omstendigheter som ikke kunne vært
unngått selv om alle rimelige tiltak var truffet, jf EU-forordning 261/2004 artiklene 5
og 7. Transavia Airlines, som skulle operere flyvningen som ble kansellert, er ansvarlig
flyselskap i et slikt tilfelle og de har bekreftet at de vil utbetale standarderstatning
til klager. Dersom dette ikke er gjort anbefaler nemnda at flyselskapet utbetaler slik
erstatning med 400 euro da reisen fra Bergen til Faro er 2753 km.

Ved kansellering har passasjeren valget mellom omruting eller refusjon av flybillettene,
jf. EU-forordning 261/2004 artikkel 8. Det følger av fast nemndpraksis og av EU-
kommisjonens tolkningsveileder til forordningen at passasjeren kan kreve refusjon av
utgifter til omruting gjort på egenhånd dersom selskapets tilbud og assistanse ikke kan
regnes som tilstrekkelig etter forordningen. Klager fikk ikke hjelp fra verken sitt reisebyrå
Booking.com, KLM eller Transavia Airlines. Det er etter nemndas mening gitt mangelfull
og svært dårlig oppfølging av passasjeren i denne klagen både før og etter den aktuelle
reisen. Dersom det ikke er mulig å booke om en passasjer, som Booking.com anfører i
denne saken, må det gis tydelige råd og anbefalinger på hva passasjeren selv kan gjøre
og hvordan eventuelle utgifter i forbindelse med en omruting kan refunderes.  

Transavia Airlines har anført at de vil refundere billettdelen fra Amsterdam til Faro til KLM
og at klager må henvende seg dit for refusjon av dette beløpet. KLM har på sin side vist
videre til Booking.com. Videre vil Transavia Airlines refundere prisdifferansen mellom
ny billett og den opprinnelige billetten. Nemnda viser til at klager har fått manglende
oppfølging og hjelp i denne saken og anbefaler derfor at Transavia Airlines refunderer
klagers utgift til ny billett fra Amsterdam til Faro med 270 euro i sin helhet. En refusjon
av opprinnelig billett er da ikke nødvendig. Nemnda mener at det er transporterende
selskap som er ansvarlig overfor klager, selv om den sviktende oppfølgningen skyldes
reisebyrået.

Vedtak

Transportklagenemnda anbefaler at Transavia Airlines utbetaler standarderstatning på
400 euro til klager, samt refunderer klagers utgift til ny flybillett med 270 euro, eventuelt
med fratrekk av allerede utbetalt erstatningsbeløp på 250 euro og 155 euro dersom
klager har mottatt dette.