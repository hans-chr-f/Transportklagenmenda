Vedtak i Transportklagenemnda - Fly

Sammendrag

Krav om erstatning og erstatning grunnet kansellering.

Dato
31.10.2016

Saksnummer
1194/15F

Tjenesteyter
Thai Airways

Klager har i det vesentlige anført:

Klager skulle reist fra Bali til Oslo via Bangkok 6. august 2015 kl. 16:05 med TG432.

Denne reisen hjem ble innstilt på grunn av vulkanutbrudd på østlige del av Java.

Klager ble omrutet til Bangkok den 9. august. Klagerne fikk der tilbud om å stå på standby på
dagens flygninger til Skandinavia, eller bli føyet til en annen destinasjon i Europa og så ta toget
hjem. Etter mye frem og tilbake ble klagerne innvilget å bli fløyet til Paris, men ikke videre
hjem.

Klagerne ventet nesten ett døgn i Paris, før kom seg videre til Oslo via Edinburgh for egen
regning.

Klager krever erstattet sine utgifter samt standardkompensasjon i henhold til EU-forordning
261/2004.

Det vises for øvrig til klagers brev.

Thai Airways har i det vesentlige anført:

EU-forordning 261/2004 som klager viser til, omfatter flyselskaper som er hjemmehørende
i EU område, og selskaper hjemmehørende utenfor EU område som flyr ut fra, og innen
EU område. Forordningen gjelder ikke for flyselskaper som er hjemmehørende utenfor EU
område, som flyr utenfor EU område eller inn til EU område. Forordningen gjelder ikke for
Thai Airways flyvninger i Asia, eller fra Asia til EU område.

Thai Airways forpliktelse er å booke passasjeren om til egen første mulige avgang.

Det er beklagelig at klager opplevde at informasjonen på ankomst Bangkok ikke var
tilstrekkelig. Thai Airways har vært i kontakt med flyplassen i Bangkok og fått svar at det ikke
var noen av passasjerene som ankom om natten som hadde kort tid til sin neste avgang.
I Thai Airways «Condition of Carriage» står det beskrevet hvordan forsinkelser og videre
befordringer kan foregå. Hadde klager valgt å kjøpe ny billett med et annet selskap fra Bali
eller Bangkok og hjem så hadde klager hatt rett til en refusjon av den ubenyttede delen av
billetten. Det stemmer at passasjerene ble tilbudt å reise til en annen europeisk destinasjon
og betale transport derfra og hjem til Norge for egen regning. Dette er hva klager har gjort
og derfor kan ikke Thai Airways ta det økonomiske ansvaret / kostnaden klager har hatt for å
komme seg til Oslo.

Thai Airways følger bestemmelsene i henholdsvis Montrealkonvensjonen og
Warszawakonvensjonen. Vilkårene for reise med Thai Airways finnes man på nettsiden under
«Condition of Carriage» og da spesielt artikkel 9.

Det vises også til fremlagt dokumentasjon.

Thai Airways kan ikke imøtekomme klagers krav.

Det vises for øvrig til Thai Airways brev.

Nemnda bemerker:

EU-forordning 261/2004 fastsetter felles regler for erstatning og assistanse til passasjerer ved
nektet ombordstigning og ved innstilt eller vesentlig forsinket flygning. Forordningen artikkel
3 angir forordningens virkeområde. Det fremkommer her at forordningen ikke får anvendelse
ved reiser fra en lufthavn som ligger utenfor EU/EØS-området dersom flyselskapet ikke er
hjemmehørende i EU/EØS-området.

Klagen gjelder en hendelse på Bali, og Thai Airways er ikke hjemmehørende i EU/EØS-
området. EU-forordningen får således ikke anvendelse i denne saken.

Thai Airways er forpliktet til å følge reglene i Montrealkonvensjonen. I henhold til artikkel 19
er flyselskapet ansvarlig for tap passasjeren blir påført som følge av forsinkelse med mindre
selskapet godtgjør at det har tatt alle forholdsregler som med rimelighet kan kreves for å
unngå tapet eller at det ikke har vært mulig for dem. Nemnda legger på bakgrunn av de
foreliggende opplysninger til grunn at problemene skyldtes aske fra vulkanutbrudd. Thai
Airways hadde ikke mulighet til å unngå dette, og nemnda er av den oppfatning at Thai
Airways ikke er ansvarlig for klagers tap etter Montrealkonvensjonen.

Klagerne hadde billett fra Bali via Bangkok til Oslo. Thai Airways hadde følgelig forpliktet
seg til å fly klagerne til Norge. Etter nemnda vurdering falt ikke denne forpliktelse bort selv
om det var en hendelse utenfor Thai Airways kontroll som førte til at flygningen ikke kunne
gjennomføres som avtalt. Det synes heller ikke bestridt.

Thai Airways har henvist til sine vilkår der det fremgår at selskapet ved kansellering plikter
å ombooke passasjeren til første ledige flygning med Thai Airways. Klager fikk et slikt tilbud,
men valgte etter omstendighetene i stedet å akseptere et alternativt tilbud om å bli fløyet til
en annen destinasjon i Europa for deretter å komme seg til Oslo på egenhånd/ egen regning.

Nemnda er av den oppfatning at Thai Airways har henholdt seg til sine vilkår, og at de ikke er
ansvarlig for de kostnader klager ble påført etter ankomst Paris. Nemnda finner følgelig ikke å
kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.