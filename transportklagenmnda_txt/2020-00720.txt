Vedtak i Transportklagenemnda - Fly

Sammendrag

Krav om standarderstatning som følge av kansellering. Værforhold.

Dato
15.12.2020

Saksnummer
2020-00720

Tjenesteytere
Norwegian Air Shuttle

Klager har i det vesentlige anført

Klager skulle reise fra Riga til Oslo og deretter med DY328 fra Oslo til Tromsø den 9.
januar 2020. Planlagt ankomst i Tromsø var kl. 21.30. Flyvningen fra Oslo til Tromsø ble
imidlertid kansellert samme dag. Han ble omrutet med en ny flyvning dagen etter.

Klager krever standarderstatning i henhold til EU-forordning 261/2004 som følge av
kanselleringen.

Tjenesteyterne har i det vesentlige anført
Flyvningen DY328 fra Oslo til Tromsø den 9. januar 2020 ble kansellert som følge av
værforholdene i Tromsø og Alta. Begge flyplassene ble berørt av kryssvind og glatt
rullebane.

Berørte passasjerer mottok forpleining i tråd med EU-forordning 261/2004. Klager ble
omrutet med DY8428 fra Oslo til Tromsø, med avgang kl. 06.00 den 10. januar 2020.

Det var ikke noe annet tiltak selskapet kunne ha iverksatt foruten å omrute passasjeren
til neste tilgjengelige flyvning. Verken wetleasing eller omposisjonering av en annen
flymaskin ville ha forhindret kanselleringen i dette tilfellet. Siden værforholdene påvirket
alle flyselskaper, var heller ikke kjøp av billetter med et annet flyselskap eller omruting
med andre selskaper noe alternativ.

Dårlige værforhold er å anse som ekstraordinære omstendigheter. I tilfeller hvor en
driftsforstyrrelse skyldes en ekstraordinær omstendighet er flyselskapet unntatt fra
plikten til å betale standarderstatning.

Formålet med å sikre passasjerene en høy grad av beskyttelse, som nevnt i EU-
forordningen 261/2004, innebærer at flyselskapene ikke bør oppfordres til å unngå å
treffe nødvendige tiltak i forbindelse med hendelser og i stedet prioritere punktligheten
og opprettholdelsen av flyvningen fremfor sikkerheten til passasjerene. Dette er også
trukket frem av EU-domstolen i saken C-315/15.

I henhold til EU-domstolens vurdering i saken C-402/07 (Sturgeon) har passasjerer
som ankommer endelig bestemmelsessted minst tre timer forsinket rett på
standarderstatning i tråd med artikkel 7 i EU-forordning 261/2005.

Flyselskapet er imidlertid unntatt fra plikten til å betale standarderstatning dersom
årsaken til driftsforstyrrelsen er ekstraordinære omstendigheter utenfor flyselskapets
kontroll. Dårlige værforhold, som sterk vind i dette tilfellet, er ansett å falle utenfor
flyselskapets kontroll.

Norwegian anser kanselleringen for å være utenfor selskapets kontroll i dette tilfellet.
Norwegian kan ikke imøtekomme klagers krav om standarderstatning.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.

Værforhold som påvirker flytrafikken, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Norwegian har fremlagt dokumentasjon som viser at det var perioder med kraftige
vindkast og en blanding og snø og regn i Tromsø den 9. januar 2020. Nemnda mener
at selskapet har godtgjort at det var vanskelige landingsforhold som var årsaken til
kanselleringen i dette tilfellet. Klager ble omrutet med en ny flyvning tidlig neste morgen.

Kanselleringen skyldes ekstraordinære omstendigheter som ikke kunne vært unngått
selv om alle rimelige tiltak var truffet. Klager har derfor ikke rett på standarderstatning.

Vedtak

Transportklagenemnda - fly anbefaler ikke at klager gis medhold.

Forbrukerrepresentant Maite de Geus-Cossard, Forbruker Europa, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.