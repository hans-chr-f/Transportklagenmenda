Vedtak i Transportklagenemnda
- Kollektivreiser

Sammendrag

Refusjon av bussbillett, samt utgift til taxi på 1735 kr

Dato
21.01.2020

Saksnummer
2019-03305

Tjenesteytere
Vy Buss AS

Klager har i det vesentlige anført

Klager skulle reise med bussen den 31.juli 2019 kl.03.50. Hun hadde et fly hun skulle
rekke som gikk kl. 06.00 og måtte derfor være på flyplassen minst 1 time før avgang.
Klager mottok en melding kvelden før om at bussen ville bli 1 time forsinket. Siden
beskjeden kom sent på kvelden fant ikke klager noen alternativ transport som ville
komme frem i tide før flyavgang. På grunn av dette var klager nødt til å ta taxi til
flyplassen. 

Klager krever refusjon av bussbillett, samt utgift til taxi på 1735 kr.

Tjenesteyterne har i det vesentlige anført
Klager skulle reise fra Hønefoss til Oslo Lufthavn den 31.juli 2019 kl.03.50. På grunn av
et stort steinras ble denne avgangen forsinket med ca. 60 minutter. Vi informerte våre
passasjerer så snart vi ble gjort oppmerksomme på hendelsen. Det ble sendt ut varsel
9 timer før planlagt avgang fra Hønefoss. Denne hendelsen var utenfor vår kontroll og
gir ikke rett på refusjon av alternativ transport. Klager har derfor ikke rett på refusjon av
verken billetten eller utgift til taxi. 

Vy Buss AS kan på bakgrunn av dette ikke se noen grunn til å endre standpunkt i denne
saken.

Nemnda bemerker

Klager skulle den 31. juli 2019 ta buss fra Hønefoss kl. 03.50 for å nå flyavgang på Oslo
Lufthavn kl. 06.00. Kvelden før fikk hun beskjed om at bussen ville bli ca. 60 minutter
forsinket. Klager tok taxi og krever refundert utgift på kr. 1735.

Nemnda legger til grunn opplysningene fra Vy Buss om at det var et stort steinras som
var årsak til forsinkelsen. 

Nemnda viser til at Vy har en reisegaranti som på visse vilkår gir rett til å få dekket
utgifter til alternativ transport ved forsinkelser. 

Reisegarantien gjelder imidlertid ikke ved forsinkelser som skyldes forhold utenfor Vys
kontroll som blant annet ved ulykker, veiarbeid, naturkatastrofer og ekstraordinære og
uforutsette værforhold. 

Etter nemndas syn må et større steinras anses som å være utenfor transportselskapets
kontroll. Reisegarantien kommer følgelig ikke til anvendelse. 

Nemndas flertall, nemndas leder og bransjerepresentantene, finner ikke grunnlag for å
anbefale at klager får refundert utgifter til taxi.

Nemndas flertall kan heller ikke se at det er grunnlag for å anbefale refusjon av
billettutgiften da forsinkelsen var på mindre enn to timer, jf. Passasjerrettighetene til Vy
Buss pkt. 4.5.

Mindretallet, forbrukernes representanter, er av den oppfatning at klager i dette tilfellet
må få erstattet sine billettutgifter. Vy buss sitt transportvilkår pkt. 4.5 om at refusjon av
billettutgiftene forutsetter en forsinkelse på over 2 timer er formulert helt generelt. I
tilfeller som her, der bussens formål er å reise til en flyplass for å rekke et fly, vil det være
for lenge å vente inntil 2 timer med å skaffe seg alternativ transport til flyplassen for å
rekke flyet. 2 timers forsinkelse vil derfor for de reisende fremstå som vesentlig mangel
ved tjenesten, som berettiger heving av avtalen. Et slikt vilkår stemmer dessuten dårlig
overens med vilkårene pkt. 4. 3 som forutsetter at du som reisende må beregne deg
inntil 60 min. ekstra reisetid for å kunne få dekket utlegg man har hatt pga. forsinkelsen.
Etter mindretallets syn må kravet på erstatning for utgiftene til forhåndsbetalt billett
vurderes konkret. I denne saken var varslet forsinkelse på 60 min, noe som gjorde at
klager måtte reise alternativt for å rekke flyet. Det vil i en slik situasjon være rimelig at
klager får dekket utgiftene til forhåndsbetalt billett fullt ut. Prinsippet om at man ikke skal
måtte betale for en tjeneste man ikke mottar, gjelder uansett om årsaken til forsinkelsen
ligger utenfor Vy buss sin kontroll.

Vedtak fattes i samsvar med flertallets syn.

Vedtak

Transportklagenemnda kollektivtransport finner å ikke å kunne anbefale at klager gis
medhold.