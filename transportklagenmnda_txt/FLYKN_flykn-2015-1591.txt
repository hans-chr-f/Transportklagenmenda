Vedtak i Transportklagenemnda - Fly

Sammendrag

Krav om erstatning grunnet forsinkelse.

Dato
02.11.2016

Saksnummer
1591/15F

Tjenesteyter
KLM

Klager har i det vesentlige anført:

Klager skulle reist fra Oslo til Amsterdam den 25. september kl. 14:05 med KL1146, og videre
til Manchester kl. 16:35 med KL1093.

Flyvningen fra Oslo til Amsterdam ble forsinket og klager rakk ikke sin videreforbindelse.
Klager ble booket om til neste ledige flyvning fra Amsterdam den 26. september kl. 07:55 med
KL1073. Ankomst Manchester ble 15 timer og 25 minutter forsinket.

Klager krever standarderstatning 250 euro i henhold til EU-forordning 261/2004 og refusjon av
utgifter for ubrukt hotellrom 125,25 pund.

Det vises for øvrig til klagers brev.

KLM har i det vesentlige anført:

Flyvningen KL1146 ble forsinket med en time fordi innkommende flyvning (KL1145) måtte
mellomlande i Kristiansand på grunn av en syk passasjer.

Hendelsen var ekstraordinær og kunne ikke vært unngått selv om alle rimelige tiltak var blitt
tatt. Det vises til fremlagt dokumentasjon.

KLM kan ikke imøtekomme klagers krav.

Nemnda bemerker:

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. Eu-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Nemnda legger til grunn at forsinkelsen skyldtes at flyet på forutgående flyvning måtte gå
ned i Kristiansand pga. en syk passasjer. Nemnda er av den oppfatning at dette er å anse som
en ekstraordinær omstendighet i forordningens forstand. Nemnda finner videre godtgjort at
forsinkelsen ikke kunne vært unngått selv om alle rimelige tiltak var truffet. Forsinkelsen gir
således ikke rett til erstatning og nemnda finner ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.