Vedtak i Transportklagenemnda - Fly

Sammendrag

Krav om erstatning grunnet nektet ombordstigning.

Dato
05.12.2013

Saksnummer
324/13F

Tjenesteyter
Widerøes Flyveselskap AS

Krav om erstatning grunnet nektet ombordstigning.

Klager har i det vesentlige anført:

Klager skulle reise fra Torp til Newcastle via Stavanger den 7. april 2013.

Ved innsjekk på Torp fikk klager beskjed om at han måtte gå ut av transittområdet i Stavanger,
og gå gjennom sikkerhetskontrollen på nytt. Klager stilte seg undrende til dette da han hadde
passert sikkerhetskontrollen på Torp.

Klager fulgte anvisningen fra Widerøe, men kom da for sent til sin videreforbindelse.

I ettertid viser det seg at klager ikke hadde behøvd å gå ut av transittområdet. Han stiller seg
kritisk til feilinformasjonen han mottok.

Klager krever erstatning for utgiftene han pådro seg som følge av feilinformasjonen.

Det vises for øvrig til klagers brev.

Widerøe har i det vesentlige anført:

Widerøe viser til sine vilkår som tydelig presiserer at passasjerer selv er ansvarlig for å
innhente opplysninger om innsjekkingsfrister, samt være klar til ombordstigning som er
fastsatt.

Klager gikk ut av transittområdet, og rakk dermed ikke sin videreforbindelse. Widerøe kan ikke
stilles ansvarlig for dette. Flyselskapet har undersøkt saken internt, det vises til fremlagt logg.
Det kan se ut som om klager har misforstått.

Widerøe kan dessverre ikke imøtekomme klagers krav.

Nemnda bemerker:

Det varierer fra flyplass til flyplass om flyplassen har eget transittområde eller om det er
nødvendig å gå gjennom sikkerhetskontrollen en gang til ved mellomlanding.

Passasjeren har ansvaret for å skaffe seg nødvendig informasjon om dette.

Stavanger lufthavn har eget transittområde. I utgangspunktet er det grunn til å anta
at Widerøe er kjent med dette. Det står påstand mot påstand om klager likevel fikk feil
informasjon.

Nemnda ser ikke bort fra at det kan ha oppstått en misforståelse mellom klager og Widerøes
innsjekkingspersonale på Torp. Nemnda finner på bakgrunn av de foreliggende opplysninger
imidlertid ikke sannsynliggjort at Widerøe kan lastes for dette.

Nemnda er etter dette av den oppfatning at klager selv må bære ansvaret for at han ikke rakk
sin videreforbindelse.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.