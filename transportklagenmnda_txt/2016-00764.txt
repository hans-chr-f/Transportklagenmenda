Vedtak i Transportklagenemnda - Fly

Sammendrag

Krav om erstatning grunnet kansellering.

Dato
23.06.2017

Saksnummer
2016-00764

Tjenesteytere
Supersaver

Klager har i det vesentlige anført

Den 26. januar 2016 bestilte klager en reise for ni personer t/r Oslo - Vancouver via
London hos Supersaver, for reise 11. - 25. juli 2016. Den 1. juli ringte klager Supersaver
for å sjekke om alt var i orden med bestillingen, og fikk dette bekreftet.

Ved innsjekk den 11. jul ble reisefølget nektet ombordstigning med begrunnelse av at
reservasjonen var kansellert. Klager fikk ingen nærmere forklaring på hvorfor, men ble
tilbudt ny reiserute via London og Dallas i USA kl 21.25 samme dag. For å reise via USA
måtte reisefølget ha visum. De bestilte dette på nettet og gikk igjen til innsjekk. På nytt
ble de nektet ombordstigning med begrunnelse av at visum var ugyldig. Det viste seg at
klager hadde kommet til en falsk nettside, og hadde blitt svindlet for 9 visum à 89 euro,
tilsammen 801 euro. 

Klager og reisefølget måtte skuffet dra hjem til Fredrikstad.

For å komme seg til Vancouver måtte gruppen dele seg i to, tre personer ble booket om
til 12. juli kl. 21.25, mens seks ble booket om til 13. juli kl. 11.50. Fra London reiste følget
samlet til Vancouver og ankom den 13. juli kl 18.45, to døgn forsinket.

I ettertid viser det seg at årsaken til at klager ble nektet ombordstigning første gang var
at de hadde for kort connection i London. Klager stoler på at hans reisebyrå passer på at
tidene mellom to flybytter er innenfor reglementet. 

Klager stiller seg kritisk til hendelsen og krever erstatning:

600 euro per person i henhold til EU-forordning 261/2004, tilsammen 10 800 euro.
328 euro for tilsammen 9 flybussbilletter t/r Oslo - Fredrikstad, samt drosje t/r busstasjon
- hjemsted.

Klager krever tilsammen 11 128 euro i standarderstatning og refusjon.

Tjenesteyterne har i det vesentlige anført
Supersaver er en formidler av flybilletter, og står ikke ansvarlig for utførelse av selve
flyvningen. Ruteendringer er utenfor Supersavers kontroll. Alle eposter vedrørende
ruteendringer blir sendt til den epostadressen som ble oppgitt ved bestilling av reisen.
Den 21. april sendte Supersaver e-post til klager vedrørende ruteendringen, deretter
ytterligere tre ganger uten at klager ga noen tilbakemelding.

I Supersavers regler og vilkår som klager krysset av for å ha lest ved bestilling står
følgende:

Den reisende har ansvar for:
- å regelmessig overvåke den oppgitte epostadressen, da all korrespondanse fra oss skjer
via epost. 
- å regelmessig kontrollere flytider og eventuelle endringer i rutetider for både ut og
hjemreise. 

Videre står det at flyselskapene på kort varsel kan endre sine tidtabeller samt innstille fly,
og at reisebyrået ikke erstatter eventuell utgifter i forbindelse med ruteendringer som
togbilletter, hotellovernatting eller leiebil. 

Supersaver har gjentatte ganger forsøkt å få tak i klager uten å lykkes, og kan ikke stå
ansvarlig for hans tapte utgifter.

Supersaver kan ikke imøtekomme klagers krav.

Nemnda bemerker

Ruteendring forekommer hos de fleste flyselskap fra tid til annen. En ruteendring som
her, innebærer kansellering av en avtalt flygning, jf EU-forordning 261 / 2004 artikkel 2
bokstav l). Kansellering gir grunnlag for standarderstatning etter artiklene 5 og 7 med
mindre flyselskapet kan bevise at passasjeren har fått informasjon om endringen minst 2
uker før planlagt avgangstid. Dette gjelder enten flyreisen er kjøpt direkte fra flyselskapet
eller fra en formidler, jf EU-domstolens dom av 11.05.2017 (Krijgsman - SLM). 

Det er flyselskapene som er ansvarssubjekter etter forordningen. Formidlere av
flybilletter vil kunne bli holdt ansvarlig for tap som følge av mangelfull formidling av
informasjon på alminnelig erstatningsrettslig grunnlag. Hvis formidleren er årsaken til
at passasjeren ikke har fått varsel om kansellering minst 2 uker i forveien, følger det av
Krijgsman-dommen at flyselskapet kan kreve regress hos formidleren.  

Klageren har kjøpt flybillettene med flyselskapet British Airways gjennom formidleren
Supersaver. 

Slik nemnda ser det har ikke Supersaver dokumentert at klageren fikk informasjon om
kanselleringen minst 2 uker i forveien. Supersaver har bare gjengitt og ikke fremlagt
e-postene som skal ha blitt sendt med denne informasjonen 21.04. og 09.05.2016.
Etter nemndas syn burde det enkelt latt seg gjøre å fremlegge disse e-postene for å
rydde tvil av veien. For nemnda ser det da ut til at klageren ikke har fått varsel om
kanselleringene i tide. I så tilfellet kan klageren kreve standarderstatning fra British
Airways som flyselskapet kan kreve erstattet fra Supersaver. 

British Airways er ikke blitt gitt anledning til å uttale seg. 

Nemnda anbefaler etter dette at Supersaver enten formidler et mulig krav på
standarderstatning til British Airways eller forskutterer en regress ved å utbetale
standarderstatningen direkte til klageren. På grunn av reiseavstanden utgjør
standarderstatningen 600 euro per person (til sammen 9 personer). 

Nemnda ser derimot ikke at Supersaver kan holdes ansvarlig for reiseutgifter til og fra
flyplassen. Disse utgiftene ser ut til å ha sammenheng med at klageren ikke lyktes i å
søke ESTA-visum fra offisielt nettsted. Disse utgiftene står klageren nærmest til å dekke
selv.

Vedtak

Transportklagenemnda - fly anbefaler at Supersaver enten formidler et mulig krav på
standarderstatning til British Airways eller forskutterer en regress ved å utbetale en
standarderstatning på 600 euro per person.