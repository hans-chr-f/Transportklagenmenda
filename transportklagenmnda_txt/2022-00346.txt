Tjenesteyter følger ikke vedtaket i saken (27.06.2023)
Kommentar fra tjenesteyter:

Klager har informert om at Qatar Airways ikke følger nemndas vedtak

Vedtak i Transportklagenemnda - Fly

Sammendrag

Krav om erstatning for nektet ombordstigning på grunn av manglende
innreisedokumenter til Thailand under covid-19 pandemien.

Dato
23.06.2022

Saksnummer
2022-00346

Tjenesteytere
Qatar Airways

Klager har i det vesentlige anført

Klager hadde billett med Qatar Airways og skulle reise fra Oslo via Doha til Phuket den 3.
november 2021.  Ved innsjekking på  Oslo lufthavn ble han nektet ombordstigning  fordi
han ikke hadde såkalt "SHABA certificate". Han måtte derfor booke om billetten sin til
neste dag og da fikk han sjekket inn og reist til tross for at han fremdeles ikke hadde noe
SHABA certificate".

Klager anfører at han hadde alle nødvendige innreisedokumenter som trengtes
til Thailand på dette tidspunktet. Det hadde ikke vært mulig å utstede nye SHABA
dokumenter siden den 1. november 2021 da Thailand hadde gått over til det
nye "Thailand Pass system". Klager hadde kvitteringer for såkalt "7 night SHA+
accommodation og "1-time RT-PCR-COVID-19 test", men innsjekkingspersonalet nektet
ham likevel å sjekke inn den 3. november.

Siden nektet ombordstigning var en feil fra Qatar Airways side, krever klager sine utgifter
dekket med THB 23305 for ombooking av billetten, NOK 2135 for hotellovernatting ved
flyplassen og i tillegg standarderstatning i henhold til EU-forordning 261/2004 for nektet
ombordstigning.

Tjenesteyterne har i det vesentlige anført
Qatar Airways har ikke inngitt tilsvar til nemnda. Til klager har flyselskapet i det
vesentligste svart: 

"The report shared to us by our airport team states that updates on entry requirements
to Thailand (for Thais and other nationals) have taken effect on 01 November 2021, and
was shared to them by our Thailand colleagues. In this regard, part of the requirement to
enter into Thailand, and to be exempted from Quarantine, is for any to
passenger provide a receipt or proof of payment for 1-night accommodation (AQ or SHA+
or OQ), specifying accommodation fees and 1-time RT-PCR COVID-19
test fees. It is also advised that the accommodation must be within 2-hour transportation
from traveler’s port of arrival. As this was not available during your check-in on 03
November 2021, our colleagues were unable to accept you on your flight.".

Nemnda bemerker

Qatar Airways har ikke inngitt tilsvar. Før saken behandles i nemnda, skal partene
gis mulighet til å uttale seg om både faktiske og rettslige sider av saken. Dersom
partene ikke benytter seg av sin adgang til å uttale seg, kan nemnda likevel treffe
vedtak på grunnlag av de opplysninger som er fremkommet tidligere i saken, jf.
transportklagenemndforskriften § 5-3.

EU-forordning 261/2004 artikkel 2 bokstav j definerer hva som utgjør «nektet
ombordstigning» i EU-forordningens forstand. Av bestemmelsen kommer det frem
at avvisning av en passasjer som møter til innsjekking i henhold til vilkårene fastsatt i
artikkel 3 nummer 2, i utgangspunktet utgjør nektet ombordstigning. Unntak fra dette er
når det er rimelig grunn til avvisningen, for eksempel av helse- eller sikkerhetsmessige
årsaker eller fordi reisedokumentene er utilstrekkelige jf. artikkel 3 nummer 2.

I dette tilfellet ble klager avvist ved innsjekkingen på Oslo lufthavn den 3. november
2021 med den begrunnelse at han manglet et såkalt «SHABA certificate». Klager måtte
deretter booke om billetten og sjekket inn uten problemer neste dag. Klager har forklart
at han hadde satt seg godt inn i innreisebestemmelsene til Thailand og mener kravet
om «SHABA certificate» ikke lenger var gjeldene etter 1. november. Flyselskapet har ikke
forklart eller dokumentert årsaken til at klager ble nektet innsjekk den 3. november.
Nemnda mener derfor at det at klager fikk sjekket inn dagen etter uten problemer tyder
på at det aktuelle innsjekkingspersonalet kan ha nektet klager innsjekk på feil grunnlag
den 3. november.

På bakgrunn av dette anbefaler nemnda at Qatar Airways erstatter klagers utgifter
til ombooking av reisen med THB 23305 og hotellovernatting med NOK 2135, samt
utbetaler standarderstatning på 600 euro for nektet ombordstigning, jf. EU-forordning
261/2004 artikkel 4 nr. 3, jf. artikkel 8 og 9.

Vedtak

Transportklagenemnda anbefaler at Qatar Airways erstatter klagers utgifter til
ombooking av reisen med THB 23305 og hotellovernatting med NOK 2135, samt
utbetaler standarderstatning på 600 euro for nektet ombordstigning.