Vedtak i Transportklagenemnda - Fly

Sammendrag

Krav om erstatning for ødelagt bagasje.

Dato
08.06.2012

Saksnummer
603/11F

Tjenesteyter
Norwegian Air Shuttle ASA

Krav om erstatning for ødelagt bagasje.

Klager har i det vesentlige anført:

Klager reiste fra Oslo til Antalya 6. september 2011 med DY1260. Et barnesete for bil ble sendt
som spesialbagasje.

Etter noen dager oppdaget klager at barnesetet var ødelagt. Skaden må ha skjedd i
Norwegians varetekt, da setet var i fin stand ved innsjekk på Gardermoen.

Skaden ble ikke forevist innen syv dager etter reisen da klagers barn ble syke, og tiden etter
ankomst Tyrkia gikk med til legebesøk og pleie av barna.

Klager vil også påpeke at tre glidelåser på en koffert ble ødelagt på returreisen fra Antalya
til Oslo den 13. oktober på DY1263. Klager mener dette er nok et bevis på Norwegians
hardhendte behandling av bagasje.

Klager krever erstatning for ødelagt barnesete kroner 2 799.

Norwegian har i det vesentlige anført:

I henhold til Norwegians regler og vilkår skal alle uregelmessigheter på innsjekket bagasje
rapporteres til Norwegians representanter på flyplassen umiddelbart og senest 7 dager etter
reisen. Dette er også i henhold til Lov om luftfart § 10-26.

Da klager ikke meldte fra om skaden innen fristen kan Norwegian dessverre ikke imøtekomme
klagers krav.

Nemnda bemerker:

Luftfartsloven § 10-26 lyder:

Mottas innskrevet reisegods eller gods uten klage fra mottakerens side, formodes godset å
være utlevert i god stand og overensstemmende med befordringsdokumentet eller de på
annen måte registrerte opplysninger jf. § 10-15 annet ledd første punktum, om ikke annet blir
godtgjort.

Er godset skadet eller delvis tapt, må mottakeren klage om det til fraktføreren umiddelbart
etter at skaden eller tapet oppdages, og senest innen 7 dager for innskrevet reisegods og 14
dager for gods, regnet fra mottakelsen. Ved forsinkelse må det klages senest innen 21 dager
fra den dag da godset ble stilt til rådighet for mottakeren.

Enhver klage skal være skriftlig og overlevert eller avsendt innen fristens utløp.

Det følger av luftfartsloven § 10-27 at dersom klage om skaden ikke blir gitt innen den frist
som følger av § 10-26, faller ethvert krav mot fraktføreren bort, med mindre han har handlet
svikaktig.

Nemnda legger på bakgrunn av de foreliggende opplysninger til grunn at skriftlig klage over
skade på barnestolen ikke ble sendt inn innen syv dager etter flyreisens avslutning. Kravet er
således fremsatt for sent, og kravet faller bort.

Klage over ødelagte glidelåser ble sendt inn på mail to dager etter flyreisens avslutning.
Reklamasjonsfristen er således overholdt.

Klage ble imidlertid ikke fremsatt på flyplassen, og koffertene formodes således å ha vært i
orden på dette tidspunkt med mindre det motsatte blir godtgjort.

Nemnda har ved den videre vurdering av saken delt seg i et flertall og et mindretall.

Nemndas flertall, lederen og flyselskapenes representanter, er etter en samlet
vurdering av den oppfatning at klager ikke har godtgjort at koffertene ble skadet
under transporten. Flertallet viser til at en ikke har annet enn klagers påstand om når
koffertene ble ødelagt. De fremlagte fotografier gir ingen informasjon om når skaden
inntraff. Flertallet finner etter dette ikke å kunne anbefale at klager gis medhold.

Nemndas mindretall, forbrukernes representanter, finner det mest sannsynlig at
koffertene ble ødelagt under flyreisen og er av den oppfatning at Norwegian bør
erstatte utgiftene til reparasjon av disse.

Nemnda traff etter dette slikt

Vedtak:

Transportklagenemnda-fly finner ikke å kunne anbefale at klager gis medhold.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Janne G. Soløy, Widerøes Flyveselskap AS

Olav Grøttland, SAS