Vedtak i Transportklagenemnda - Fly

Sammendrag

Tilbakebetaling av skatt og avgifter for avbestilt billett.

Dato
20.11.2010

Saksnummer
16/10F

Tjenesteyter
KLM

Tilbakebetaling av skatt og avgifter for avbestilt billett.

Klager har i det vesentlige anført:

Klager skulle den 5. juli 2009 reise fra Bergen til Nice. Reisen måtte kanselleres pga sykdom.
Klager ønsker refundert innbetalte skatter og avgifter. KLM har bekreftet at skatter og avgifter
ville bli refundert, men utbetaling er ikke skjedd.

KLM har ikke avgitt uttalelse til nemnda. Til klager har KLM i det vesentlige anført:

Det vil ta 2-3 uker før skatter og avgifter vil bli refundert.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf forskrift om klagenemnda for flypassasjerer § 5-3.

KLM har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Myndigheter og flyplasser pålegger flyselskap å kreve inn skatter og avgifter per reisende
passasjer. Disse skattene og avgiftene kreves bare fra flyselskapet når passasjeren faktisk
velger å reise. Dersom passasjeren ikke benytter seg av sin planlagte reise, har passasjeren
rett til å få refundert slike offentlige skatter og flyplassavgifter. Klager har i dette tilfellet
ikke reist, og har rett til refusjon av innbetalte offentlige skatter og flyplassavgifter. Nemnda
anbefaler at KLM refunderer de innbetalte skatter og flyplassavgifter umiddelbart.

Vedtak:

Flyklagenemnda anbefaler at KLM umiddelbart refunderer innbetalte flyplassavgifter og
skatter knyttet til klagers avbestilte billett.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Olav Grøttland, SAS Norge AS

Janne G. Soløy, Widerøes Flyveselskap ASA