Vedtak i Transportklagenemnda - Fly

Sammendrag

Krav om full refusjon av ny flybillett. Klagers flyvning ble kansellert. Klager
kjøpte ny tur-retur-billett, da dette var billigere enn å kjøpe en enveisbillett.

Dato
16.09.2020

Saksnummer
2019-04248

Tjenesteytere
Norwegian Air Shuttle
Brussels Airlines

Klager har i det vesentlige anført

Klager skulle reise med DY1781 fra Algarve til Oslo og deretter med DY7001 fra Oslo
til New York den 15. juni 2019. Planlagt ankomst i New York var kl. 20.05 den 15. juni.
DY7001 ble imidlertid kansellert. Som følge av kanselleringen fikk klager utgifter til mat
og drikke, hotellovernatting og transport mellom hotellet og flyplassen i Oslo, og disse
har Norwegian gitt refusjon for. I tillegg kjøpte klager ny flybillett som hun krever full
refusjon for. Denne billetten kostet 870,01 USD og var en tur-retur-billett mellom Oslo
og New York, via Brussel. Klager anfører at det var billigere å kjøpe en tur-retur-billett
enn å kjøpe en enveisbillett fra Oslo til New York med avreise 16. juni 2019. Norwegian vil
imidlertid ikke dekke mer enn halvparten, 435 USD, av denne billetten.

Klager krever refusjon av hele den nye billetten på 870,01 USD som hun kjøpte for å
komme seg tilbake til New York.

Tjenesteyterne har i det vesentlige anført
Klager krever refusjon av de resterende 50 % av billetten som hun har fått delvis
refundert.

Så fremt det ikke fremlegges en bekreftelse fra Brussels Airlines som viser hvor mye
utreisedelen av billetten kostet, mener Norwegian at det er korrekt å kun refundere 50 %
av billetten.

Norwegian kan for øvrig opplyse om at klager har fått utbetalt standarderstatning på 600
euro for kanselleringen av DY7001.

Nemnda bemerker

Klagers flyvning DY7001 fra Oslo til New York den 15. juni 2019 ble kansellert. Nemnda
legger til grunn at klager har fått dekket utgifter til mat og drikke, hotellovernatting og
transport mellom hotellet og flyplassen, i tillegg til 50 % av den nye billetten hun kjøpte
for å komme seg tilbake til New York.

Kansellering gir rett til standardkompensasjon med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordningen 261/2004 artikkel 5. Norwegian har
overfor nemnda opplyst om at standarderstatning på 600 euro er blitt utbetalt til klager.

Klager krever refusjon av den resterende halvdelen av billetten hun kjøpte for å komme
seg fra Oslo til New York. Nemnda mener at det er sannsynlig at det var rimeligere å
kjøpe en tur-retur-billett enn en enveisbillett i dette tilfellet, og at klager ikke ville kjøpt
en slik billett dersom det var dyrere.  Nemnda mener derfor at Norwegian må refundere
hele billettprisen.

Vedtak

Transportklagenemnda-fly anbefaler at Norwegian dekker full billettpris på 870 USD.