Vedtak i Pakkereisenemnda

Sammendrag

Saken gjelder sykdom under opphold i Alanya, Tyrkia.

Dato
07.02.2013

Saksnummer
182/12

Tjenesteyter
Tyrkiareiser AS

Sakens dokumenter ble lagt frem.

Klager: X

Turarrangør: Tyrkiareiser AS

Antall reisende: 3

Reisens pris: 14.889

Saken gjelder:

Saken gjelder sykdom under opphold i Alanya, Tyrkia.

Klager anfører at tre av reisefølget fikk mavesmerter og diare allerede to dager etter
ankomst. Dette skyldtes forholdene på stranden og i vannet.

Ekskrementer og annet fløt i vannet. Det skrev seg fra badebåter som slapp kloakken rett ut.
Klagers kone og to døtrer fikk ødelagt ferien og den påfølgende uke ved at de ikke kunne spise
normalt - en av dem måtte til lege etter hjemkomst.

Tyrkiareiser har henvist til at sykdom på reise er en sak for reiseforsikringen.

Det er vanskelig å påvise smittekilde i forbindelse med slik sykdom, men verken hotellet eller
Tyrkiareiser har hørt om andre som har blitt syke av badevannet på stedet.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for prisavslag med mindre de avhjelpes innen
rimelig tid.

Det kan etter omstendighetene i spesielle tilfeller tenkes å foreligge en mangel ved reisen hvis
badevann og strand er så uhygienisk at det representerer en helsefare. Sykdom som oppkast
og diare kan imidlertid skyldes smitte fra mange ulike smittekilder, og reklamasjonsnemnda
finner det ikke sannsynliggjort at det i dette tilfelle skyldes forholdene på stranden eller i
badevannet utenfor hotellet.

Vedtak:

Reklamasjonsnemnda for pakkereiser kan ikke anbefale at det gis prisavslag.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Elise Korsvik, Forbrukerrådet

Christine Tang, Detur Norway AS

Malin T. Løken, Ving Norge AS