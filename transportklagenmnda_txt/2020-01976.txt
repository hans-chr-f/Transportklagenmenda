Vedtak i Transportklagenemnda
- Kollektivreiser

Sammendrag

Billett kjøpt etter kontrollstart - krav om frafall av gebyr.

Dato
10.09.2020

Saksnummer
2020-01976

Tjenesteytere
Ruter

Klager har i det vesentlige anført

Klager ble ilagt gebyr 20. februar 2020. Klager anfører at hun hadde kjøpt billetten
kl. 14:15 og at bussen hadde avgang fra Bryn kl. 14:17. Videre anfører hun at da det
var kontroll ombord på bussen kl. 14:30 åpnet hun appen og så at billetten starten
nedtellingen. Hun mener det må ha vært en feil med appen siden hun kjøpte billetten kl.
14:15 og at hun ikke kan noe for at det er en feil i Ruter appen. Hun synes derfor at det
er urimelig at hun må betale et gebyr, når hun hadde kjøpt billett. 

Klager forklarer at hun hadde en kiropraktortime kl. 15:00 som varte i 30 minutter, så det
var ikke noe hensikt for henne å utsette billetten. Hun forklarer at hun kjøpte ny billett
for hjemreisen kl. 15:55. 

Klager krever frafall av gebyret.

Tjenesteyterne har i det vesentlige anført
Klager ble ilagt gebyr på bussen 20. februar 2020 fordi hun fremviste en billett i app som
ble startet opp etter at kontrollen hadde startet. 

Ruter kan se at hun begynte kjøp av billett kl. 14:15:30, men at hun ikke bekreftet kjøpet
før kl. 14:26:51. Kjøpet kan fremdeles avbrytes dersom billetten ikke bekreftes, og
påbegynt kjøp alene gir derfor ikke anledning til reise. 

Bussen var på holdeplass Økern T, hvor kontrollørene gikk ombord, kl. 14:26:09. I gebyret
er det notert at klager allerede satt ombord på bussen. 

Billetten er ikke gyldig før nedtellingen har begynt, noen den ikke gjorde før kl. 14:26:51,
det vil si etter at kontrollen hadde begynt ombord på bussen. Reisende er ansvarlig
for å ha gyldig billett ved påstigning av et transportmiddel eller ved inntreden i en
kontrollsone. 

Ruter ser ingen grunn til frafall av dette gebyret.

Nemnda bemerker

Klager ble ilagt gebyr på bussen 20. februar 2020 fordi hun fremviste en billett i app som
ble startet opp etter at kontrollen hadde startet. 

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning. Klager kunne ikke fremvise
gyldig billett under kontrollen. Vilkårene for å ilegge gebyr var således til stede.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Nemnda bemerket at det ved kjøp av billetter via app er den reisendes ansvar å sørge for
at billetten blir lastet ned og deretter også aktivert.

Klagers billett ble først bekreftet etter at kontrollen var startet, og det var således
grunnlag for ileggelse av gebyr.

Vedtak

Transportklagenemnda for kollektivtransport finner ikke å kunne anbefale at klager gis
medhold.