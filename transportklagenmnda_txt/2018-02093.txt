Vedtak i Transportklagenemnda
- Kollektivreiser

Sammendrag

Manglet billett

Dato
20.09.2018

Saksnummer
2018-02093

Tjenesteytere
Ruter

Klager har i det vesentlige anført

Klager ble ilagt gebyr på T-banen 9. juli 2018 fordi han ikke hadde kjøpt billett. 

Klager erkjenner at billetten ble kjøpt etter at han gikk ombord på T-banen, men ber om
at Ruter utviser skjønn basert på hans billetthistorikk. Klager viser til at han har kjøpt 13
månedsbilletter og en rekke enkeltbilletter. 

Klager ber om at Ruter frafaller gebyret.

Tjenesteyterne har i det vesentlige anført
Klager ble ilagt gebyr på T-banen 9. juli 208 fordi han ikke hadde noen gyldig billett.
Gebyret er betalt på stedet, og ikke registrert på navn.

Da kontrollørene annonserte kontroll, startet klager et billettkjøp i appen. Dette kjøpet
ble aldri gjennomført. Billetten må være bekreftet før kontrollsonen på stasjonen blir
passert, så i dette tilfellet ville det uansett vært for sent.

Gebyret er således korrekt ilagt, og Ruter kan ikke se noen grunn til å endre standpunkt i
denne saken.

Nemnda bemerker

Klager ble ved kontroll på T-banen fra Nationaltheatret den 9. juli 2018 ilagt gebyr fordi
han ikke kunne vise gyldig billett

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager erkjenner at han gikk ombord på T-banen uten gyldig billett. Vilkårene for å ilegge
gebyr var dermed oppfylt. 

Klager viser til at han var på vei til å kjøpe billett i mobilappen ombord, og ber om at
Ruter utviser skjønn basert på hans billetthistorikk.

Nemnda bemerker at Nationaltheatret har en kontrollsone før ankomst til perrongen.
Billetten må være kjøpt og aktivert før passering av kontrollsoner.

Nemnda er kjent med at Ruter kan utøve skjønn i enkelte tilfeller, for eksempel på
bakgrunn av den reisendes kjøpshistorikk. Nemnda har generelt ikke grunnlag for å
vurdere skjønnsutøvelsen ved Ruters saksbehandling. I dette tilfelle bemerkes likevel at
den reisendes kjøpshistorikk ikke gir automatisk krav på frafall av gebyr.  

Nemnda kan ikke se at det er grunnlag for å anbefale at gebyret frafalles

Vedtak

Transportklagenemnda Kollektivtransport finner ikke å kunne anbefale at klager gis
medhold