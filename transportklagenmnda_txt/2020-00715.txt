Vedtak i Transportklagenemnda - Fly

Sammendrag

Krav om utbetaling av CashPoints i kroner. Klager forsøkte å bestille
flybilletter med bruk av CashPoints, men opplevde teknisk feil.

Dato
18.02.2021

Saksnummer
2020-00715

Tjenesteytere
Norwegian Air Shuttle

Klager har i det vesentlige anført

Den 22. februar 2020 forsøkte klager å bestille en reise mellom Oslo og Narvik for
seg selv og en medpassasjer via Norwegians nettsider. Han ønsket å betale delvis
med CashPoints som han hadde til gode. Hver gang han forsøkte å betale delvis med
betalingskort og delvis med CashPoints, fikk kan imidlertid en feilmelding. Han kontaktet
Norwegians kundeservice på chat og forklarte problemet, men fant likevel ikke noen
løsning. Han endte opp med å måtte bestille flybillettene helt og fullt med betalingskort.

Klager viser til fremlagt dokumentasjon på at bestillingene som han forsøkte å
gjennomføre delvis med CashPoints, ikke gikk gjennom, på tross av flere forsøk.

Klager krever at Norwegian nullstiller CashPoints-saldoen hans og utbetaler de
utestående 742 CashPoints i kroner.

Tjenesteyterne har i det vesentlige anført
Klager bestilte billetter for to passasjerer på DY369 fra Oslo til Narvik, med avgang den 5.
mars 2020.

Klager krever delvis refusjon av billettene, da kan anfører at det ikke var mulig å bruke
CashPoints ved betaling av denne reisen. Norwegian gjør oppmerksom på at begge
passasjerene i bestillingen gjennomførte den aktuelle flyvningen.

Norwegian bekrefter at den aktuelle bestillingen ikke ble betalt med CashPoints. Klager
anfører at det var feil med systemet, og han har fremlagt bilder som viser en feilmelding i
forbindelse med autorisasjonen av transaksjonen.

Norwegian kan bekrefte at det ikke er registrert noen feil i bestillingssystemet på den
aktuelle bestillingsdagen, den 22. februar 2020.

Norwegian kan ikke imøtekomme klagers krav om delvis refusjon.

Nemnda bemerker

Klager har inngått avtale med Norwegian om opptjening av CashPoints ved innmelding i
programmet "Norwegian Rewards". Norwegian har i sine vilkår fraskrevet seg alt ansvar
for feil som skyldes opptjening eller uttak av CashPoints.

Denne saken knytter seg til eventuell rett til bruk av CashPoints i henhold til vilkårene
i fordelsprogrammet, og ikke rettigheter som følge av at det er inngått "avtale
om yting av tjenester som faller innenfor luftfartslovgivningens virkeområde", jf.
transportklagenemndforskriften § 1-4. Nemnda mener at tvist mellom passasjer og
flyselskap vedrørende 
forståelsen av vilkårene i slike kommersielle fordelsprogrammer ligger utenfor nemndas
mandat, jf. forskriftens § 1-3, og saken må derfor avvises, jf. § 6-2 bokstav a.

Vedtak

Saken avvises