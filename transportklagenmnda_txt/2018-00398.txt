Vedtak i Pakkereisenemnda

Sammendrag

Krav om prisavslag grunnet feil type leilighet.

Dato
22.05.2018

Saksnummer
2018-00398

Tjenesteytere
Ving Norge AS

Klager har i det vesentlige anført

Klager bestilte en pakkereise for en person i tre uker og en person i to uker, med
innkvartering i en to-romsleilighet Superior, delvis renovert, på Bungalows Atlantida, Los
Cristianos, Tenerife Syd i perioden 29.10.2017 - 19.11.2017. Totalpris for to personer var
kr. 37.210. 

Etter klagers syn var Superior to-romsleiligheten og dens beliggenhet ikke i samsvar med
forventningene. Forøvrig må de ha blitt innkvartert i feil type leilighet da det kun var
badet som var renovert. Det var klagers fjerde år på rad på Bungalows Atlantida.

Klager krever refusjon av mellomlegget mellom en vanlig to-romsleilighet og en Superior
to-romsleilighet.

Det vises for øvrig til korrespondanse fra klager.

Tjenesteyterne har i det vesentlige anført
Avtalen omfatter pakkereisen slik den fremgår av bestilling, bekreftelse, reisebevis
eller lignende dokument, samt eventuelle tilleggsytelser som inkluderes i pakkereisen
ifølge avtale mellom partene. Forøvrig omfatter avtalen også arrangørens eventuelle
individuelle betingelser.

Videre er opplysninger arrangøren har gitt på sine nettsider, i kataloger, brosjyrer e.l. en
del av avtalen med mindre de må antas å være uten betydning for kundens kjøp av den
aktuelle pakkereise. 

Klager har bestilt to-roms leilighet Superior, delvis renovert.

Ving har vedlagt tre vedlegg:

Vedlegg 1: Beskrivelse av leiligheter på hotellet.
Ving har markert i gult hva som gjelder for to-romsleilighet Superior, delvis renovert. Det
kommer tydelig frem at Superior leilighetene ble renovert i 2017 med nye bad, kjøkken
og møbler. Videre informerer Ving om at leilighetene har en balkong eller terrasse på
5m2.

Vedlegg 2: Bilder fra Ving.no superiorrom.
Av bildene på Vings nettsider kommer det tydelig frem hvordan kunden kan forvente at
leiligheten ser ut.

Vedlegg 3: Bilder av leilighet 55.
Ving viser til bilder deres kolleger på reisemålet har tatt av leilighet 55 som klager har
bodd i. Etter Vings syn er disse bildene er mer eller mindre identiske med bildene på
Vings nettsider. 

Ving informerer ikke om at det er store balkonger/terrasser eller solsenger på
balkongen/terrassen.

Ving er av den oppfatning av at klager har fått tildelt rett leilighet i henhold til
bestillingen.

Det vises for øvrig til korrespondanse fra Ving Norge AS.

Nemnda bemerker

I medhold av Alminnelige vilkår for pakkereiser punkt 1, anses avtalen mellom partene
inngått ved bekreftet bestilling. 

I medhold av punkt 2 omfatter avtalen pakkereisen slik den fremgår av bestilling og
bekreftelse og reisebevis eller lignende dokument. For øvrig omfatter avtalen også
arrangørens eventuelle individuelle betingelser. Videre er opplysninger arrangøren har
gitt i kataloger, brosjyrer eller lignende en del av avtalen med mindre de må antas å være
uten betydning for kundens kjøp av den aktuelle pakkereise. 

Etter å ha gjennomgått de tilsendte dokumentene legger nemnda til grunn at klageren
bestilte en delvis renovert leilighet med nytt bad, nytt kjøkken og nye møbler.  Terrassen
er oppgitt til å være ca. 5 kvadratmeter.

Etter hva nemnda kan forstå er det en slik leilighet klageren har fått.  Hvilken benevnelse
som har vært brukt av hotellet/nettsteder for å beskrive leilighetene ved bestillinger
foretatt i årene 2014 til 2016 er ikke relevant denne sammenheng. 

Ved hver ny bestilling gis det en bekreftelse på hva man har bestilt og betalt for.
Nemnda kjenner ikke spesielt til dette hotellet, men erfarer at det er vanlig at leiligheter
som helt eller delvis er nyoppusset regnes som i en bedre kategori og i en høyere
prisklasse enn leiligheter som er slitt og i behov av renovering. De vedlagte bildene av
leiligheten viser etter nemndas syn at klageren har fått tildelt riktig type leilighet med
nytt bad, nytt kjøkken og nye møbler.

Klageren påtaler store endringer i hotellkontrakten.  Nemnda peker på at man inngår
en ny avtale når man bestiller en ny pakketur.  Hva som eventuelt var inkludert ved
bestilling av en tidligere pakkereise er derfor uten betydning. Det er det som fremgår av
den nåværende bestillingen og bekreftelsen som omfattes av avtalen. 

Nemnda kan etter dette ikke anbefale at det blir gitt refusjon.

Vedtak

Pakkereisenemnda finner ikke å kunne anbefale at det blir gitt noen refusjon i dette
tilfellet.