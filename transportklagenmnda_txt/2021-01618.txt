Vedtak i Transportklagenemnda
- Kollektivreiser

Sammendrag

Krav om frafall av gebyr - Vipps

Dato
14.01.2022

Saksnummer
2021-01618

Tjenesteytere
Vy
Ruter

Klager har i det vesentlige anført

Klager ble ilagt gebyr 6. august 2021. Klagers representant, hans mor, forklarer at
han hadde en sommerjobb i Oslo og hans 30 dagers billett hadde nettopp gått ut.
Representanten anfører at han kjøpte en ny 30 dagers billett på morgenen 6. august
2021. Videre anfører representanten at billetten ble kjøpt, men på grunn av en systemfeil
ble den kansellert i løpet av dagen. Det var dette klager fikk opplyst av kontrolløren om
bord på toget. Kontrolløren måtte ilegge gebyr, men sa at klager kunne klage på det
siden det skyldtes en systemfeil. 

Representanten forklarer at hun har vært i kontakt med Vy og Ruter på telefonen to
ganger, samt skriftlig med Ruter. Hun har også snakket med Vipps. Representanten
anfører at kjøpet først har gått igjennom, men så har Ruter kansellert bestillingen fra
Vipps, slik at billetten ble kansellert. Representanten lurer på om dette skjedde fordi
Ruter på dette tidspunktet opererte med en ny og gammel app. Representanten mener
uansett at dette ikke er noe de kan klandres for og mener at gebyret er utstedt på feil
grunnlag. 

Representanten forklarer at Ruter har opplyst at ifølge deres logg ble kjøpet 'Igangsatt/
Opprettet' kl. 09:41. Kl. 09:42 ble beløpet 'Reservert' og 14 minutter senere kl. 09:56 ble
billetten 'Kansellert'. Representanten anfører at da beløpet var reservert fikk sønnen
hennes billetten opp i appen. 

Hvordan denne systemfeilen har skjedd vet ikke klager og representanten, og det virker
ikke som Ruter vet det heller, men dette skal ikke de bøte for. Representanten forklarer
at de har såpass tillit til Ruters billettsystemer at når de ser at kjøpet har gått igjennom så
tror de ikke at billetten blir kansellert like etterpå. Representanten tipper det har skjedd
noe krøll med overgangen fra ny til gammel app. 

Representanten mener at en 17 år gammel gutt som har kjøpt en 30 dagers billett ikke
sjekker om billetten er gyldig før hver reise. Representanten ville heller ikke gjort dette
når hun ser at billetten ble kjøpt og når hun ser billetten i appen. 

Representanten forklarer at sønnen har kjøpt mange billetter hos Ruter før, og lukker
ikke appen før han ser at kjøpet har gått igjennom. Det er ikke snakk om en hektisk
hverdag, klager så at billetten kom opp. 

Det var aldri noen intensjon å snike på toget, men en irriterende feil i systemet gjør at
de må bruke mye tid og krefter på å forklare at ikke er en feil fra deres side. Dette er ikke
noe de kan lastes for, og faller ikke innenfor ansvarsområdet til den reisende om å påse
at billetten er gyldig, fordi den kom opp som kjøpt, før den like etterpå på uforklarlig vis
ble kansellert.

Klager krever frafall av gebyret.

Tjenesteyterne har i det vesentlige anført
I denne saken har både Ruter og Vy inngitt tilsvar til nemnda:

Vy har i sitt tilsvar svart følgende:
Klager ble påtruffet i vogn merket "kun gyldig billett" den 6. august 2021. Klager kunne
ikke fremvise gyldig billett under billettkontrollen og ble ilagt gebyr. Klager viser til bilde
av kansellert kjøp hos Ruter. Generelt, ved bestilling via app og betaling med Vipps blir
først beløp reservert. Når man har «sendt penger» og transaksjon er godkjent vil billett
bli utstedt. Dersom betaling ikke gjennomføres eller transaksjon ikke godkjennes vil
betalingen kanselleres og ha status som reservert i noe tid hos bank før reservasjonen
oppheves. Vy har for øvrig ikke noe med forsøket på kjøp av billett å gjøre.

Vy har forståelse for at det kan være frustrerende å bli ilagt kontrollgebyr , allikevel må
den reisende forsikre seg om at man har billett i orden. Kontrollgebyr ble ilagt på det
objektive kriterium og faktum at klager ikke kunne presentere gyldig billett for reisen han
benyttet seg av.

Vy opprettholder krav om betaling av kontrollgebyret.

Ruter har i sitt tilsvar svart følgende:
Ruter forklarer at billettkjøpet ble kansellert etter 15 minutter da det ikke var mulig å
trekke penger fra konto. Dette er noe som utføres automatisk når man ikke får trukket
fra konto. Hva som er årsaken til dette kan vi ikke se (feil på Vippskonto, manglende
dekning etc.). Feilen ligger da hos kunden og ikke i Ruterappen. Billetten har aldri blitt
levert til telefonen slik at den har startet nedtelling.

Nemnda bemerker

Klager ble ilagt gebyr 6. august 2021 fordi han ikke kunne fremvise gyldig billett under
billettkontrollen.

Det fremgår av Vys transportvilkår § 4 A at passasjerer som ved kontroll ikke kan vise
gyldig billett, vil bli ilagt et gebyr. Bestemmelsen er objektiv, og gebyr kan således
ilegges selv om passasjeren ikke har opptrådt klanderverdig. Videre fremgår det av
transportvilkårene § 3 at digitale/elektroniske billetter skal være aktivert før man går på
toget. 

Klager kunne ikke fremvise gyldig billett under billettkontrollen, så vilkårene for å ilegge
gebyr var dermed til stede. I regelverket finnes det ingen unntak fra denne regel. 

Klagers representant har anført at billetten ble kjøpt på morgenen 6. august 2021, men
på grunn av en systemfeil ble den kansellert i løpet av dagen. 

Nemnda viser til Ruter sin opplysning om at billetten aldri har blitt levert til telefonen, da
det ikke var mulig å trekke penger fra kontoen. Dette er kjøpers ansvar. 

Videre viser nemnda til dokumentasjon fremlagt av klager med billettens
ordreinformasjon hvor det fremgår at billettkjøpet ikke gikk igjennom. 

Klager hadde i dette tilfellet ikke sikret seg at billetten ble lastet ned, slik at han ikke
hadde gyldig billett ved påstigning. Nemnda bemerker at den reisende selv har ansvar
for å ha gyldig billett før påstigning.

Klager må selv forsikre seg om at betaling er gjennomført og billett er utstedt når man
velger å kjøpe billett via app. Ved kjøp via mobilappen er kjøp ikke gjennomført før
skjermbildet viser gyldig billett.

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda finner ikke å kunne anbefale at klager gis medhold.