Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
14.03.2017

Saksnummer
2016-00590

Tjenesteytere
Widerøe

Klager har i det vesentlige anført

Klager skulle reise fra Oslo til Sogndal den 14. juni 2016 med WF147 kl. 12:20. Avgangen
ble kansellert, og klager ble booket om til ny avgang via Sandane, som medførte at klager
ankom bestemmelsesstedet mer enn fire timer forsinket. 

Klager stiller seg undrende til hvorfor akkurat hans fly ble kansellert, mens andre fly til
nærliggende områder tok av med kun små forsinkelser. 

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
WF147 ble kansellert som følge av at Avinor hadde problemer med sin radar, det vises til
fremlagt dokumentasjon. Hendelsen er ikke kompensasjonsberettiget i henhold til EU-
forordning 261/2004, da årsaken var ekstraordinær og utenfor Widerøes kontroll. 

Klager ble booket om til neste ledige avgang. 

Widerøe ønsker å refundere eventuelle utgifter i ventetiden mot kvitteringer, men kan
ikke imøtekomme klagers krav om standarderstatning.

Nemnda bemerker

Kansellering gir rett til erstatning med mindre flyselskapet godtgjør at innstillingen
skyldtes ekstraordinære omstendigheter som ikke kunne vært unngått selv om alle
rimelige tiltak var truffet, jf EU-forordning 261/2004 artikkel 5 og 7.

Nemnda mener at flyselskapet Widerøe har dokumentert at innstillingen av klagerens
flygning fra Oslo til Sogndal kl 12:20 14.06.2016, skyldtes en ekstraordinær omstendighet.
Selskapet har lagt frem en logg fra kl 11:50 denne dagen som viser at det ble gitt beskjed
fra Operations Control Center (OCC) om at klagerens flygning måtte innstilles på grunn
radarproblemer hos Avinor i Stavanger. 

Nemnda mener også at Widerøe har dokumentert at innstillingen ikke kunne vært
unngått selv om alle rimelige tiltak var truffet. Den samme loggen viser at maskinen som
skulle hente klageren i Oslo fortsatt sto i Florø kl 11:50 på grunn av radarfeilen, og at
det var uvisst når den fikk ta av. Etter det nemnda forstår ble ikke andre flygninger for
Vestlandet denne ettermiddagen berørt fordi deres maskiner ikke sto igjen i området
som var berørt av radarfeilen. 

Kanselleringen gir etter dette ikke rett til standarderstatning.

Vedtak

Transportklagenemnda - fly anbefaler ikke at klageren gis medhold.