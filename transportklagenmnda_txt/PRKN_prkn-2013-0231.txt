Vedtak i Pakkereisenemnda

Sammendrag

Saken gjelder manglende air condition.

Dato
10.06.2014

Saksnummer
231/13P

Tjenesteyter
Nazar Nordic AB

Sakens dokumenter ble lagt frem.

Klager: X

Turarrangør: Nazar Nordic AB

Reisemål: Tyrkia

Antall reisende: 7

Reisens pris: 30.408,-

Tidsrom: 150613 - 230613

Saken gjelder:

Saken gjelder manglende air condition.

Klageren anfører at temperaturen var altfor høy under hele oppholdet, opptil 32 grader
hver eneste kveld/natt. I tillegg til at det var umulig å sove, brukte de mye tid på dette.
Til slutt fikk de en vifte, men temperaturen var like høy. De kontaktet først Nazars
representant 18. juni og ble enige om at de skulle gå direkte til resepsjonen.

Nazar anfører at de først ble kontaktet den 20. juli, men har i sitt tilbud valgt å legge til
grunn kundens påstand om at han tok kontakt den 18. juni.

Nazar har tilbudt kr.2.150,- i kompensasjon.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for prisavslag med mindre de avhjelpes innen
rimelig tid etter at kunden har meldt fra om problemet.

Manglende a/c hvor dette er en del av avtalen, må anses som en mangel som gir rett til
prisavslag.

I henhold til nemndas praksis bør manglende a/c kompenseres med kr.1.000,- per person
per uke. Nazar har i sitt tilbud beregnet kompensasjonen fra 18. juni med den begrunnelse at
kunden ikke har rett til kompensasjon før fra den dagen reisearrangøren ble kontaktet.

Dette er riktig utgangspunkt, men i dette tilfelle må det legges til grunn at det ikke ville ha spilt
noen rolle om Nazar hadde blitt kontaktet noen dager tidligere i og med at det ikke viste seg
mulig å utbedre anlegget.

Klageren har opplyst at svikten gjaldt det ene av de to rommene han hadde bestilt. På dette
rommet var det ifølge bestillingen tre personer.

Prisavslaget blir da kr.3.000,-.

Vedtak:

Reklamasjonsnemnda for pakkereiser anbefaler at det gis et prisavslag på kr.3.000,-.

Vedtaket var enstemmig.