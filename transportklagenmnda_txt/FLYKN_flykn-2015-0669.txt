Vedtak i Transportklagenemnda - Fly

Sammendrag

Krav om erstatning grunnet kansellering.

Dato
04.03.2016

Saksnummer
0669/15F

Tjenesteyter
Bravofly

Krav om erstatning grunnet kansellering.

Klager har i det vesentlige anført:

Klager hadde bestilt en reise hos Bravofly med Sun Air t/r Oslo - Billund for reise den 25. - 28.
juni 2015. Den 13. april mottok klager melding fra reisebyrået om at reisen var kansellert. Han
måtte kjøpe nye og dyrere billetter med annet selskap.

Klager krever full refusjon av opprinnelige billetter, 570,16 euro, samt refusjon av differansen
mellom opprinnelige og nye flybilletter, 324,75 euro. Bravofly vil kun erstatte opprinnelige
billetter minus administrasjonsgebyr på 20 euro, eller et reisegavekort på 570,16 euro.

Det vises for øvrig til klagers brev.

Bravofly har i det vesentlige anført:

Bravofly er kun en formidler av flybilletter. På vegne av flyselskapet informerte Bravofly klager
om kanselleringen over to måneder før avreise.

Flyselskapet autoriserte refusjon av billettene i form av gavekort som ble sendt klager den
26. mai. Dersom klager ønsker kan voucheren kanselleres og beløpet kan overføres klagers
kredittkort.

Bravofly kan ikke imøtekomme klagers krav utover det som allerede er tilbudt.

Det vises for øvrig til Bravoflys brev.

Nemnda bemerker:

Bravofly er en formidler av flybilletter. De står ansvarlig overfor kunden for sine tjenester, dvs.
formidling av billetter, informasjon mv. Bravofly har ikke noe ansvar for selve flygningen.

Flygningene ble kansellert. Det kan synes som det skyldtes ruteendring. Bravofly er ikke
ansvarlig for dette. Bravofly har formidlet flyselskapets tilbud om refusjon av billettprisen med
fradrag av Bravoflys behandlingsgebyr.

Det fremgår ikke av saken om beløpet er utbetalt.

Klager krever refusjon av ekstrautgifter til kjøp av nye billetter. Kravet er fremsatt overfor
Bravofly som har formidlet billettene. Det ser ikke ut til at Bravofly har videresende kravet til
Sun Air som skulle ha opererte flygningen.

Nemnda anbefaler at Bravofly videresender kravet til Sun Air. Dersom de opprinnelige
billettene ikke er refundert fullt ut i kontakter, anbefales det gjort.

Vedtak:

Transportklagenemnda-fly anbefaler at Bravofly videresender erstatningskravet til Sun Air.
Dersom de opprinnelige billettene ikke er refundert fullt ut i kontanter, anbefales det gjort.

Vedtaket var enstemmig.