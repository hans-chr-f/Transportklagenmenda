Vedtak i Transportklagenemnda - Fly

Sammendrag

Krav om refusjon av beløp betalt for bagasje. Tvist om hvilken billettype som ble bestilt.

Dato
24.06.2022

Saksnummer
2022-00383

Tjenesteytere
KLM

Klager har i det vesentlige anført

Klager bestilte flybilletter på KLM sine nettsider for å reise fra Oslo til Monterrey mars
2022 (tur/retur, med retur i april 2022).

Da innsjekket bagasje var viktig for klager, valgte hun standardbilletter hvor dette skulle
være inkludert. Klager dobbeltsjekket at alt så riktig ut før hun utførte betalingen. Da
klager mottok billettene pr. e-post oppdaget hun at ingen bagasje var inkludert, og at
KLM hadde utstedt de "enkleste" billettene. I tillegg var returreisen kansellert.  Klager
kontaktet KLM på Whatsapp, både for å klage på at hjemreisen ble kansellert med en
gang, og at billettene ikke inkluderte bagasje. KLM fikset en ny returflyvning, men kunne
ikke hjelpe klager med bagasjen. Klager ble henvist til å kjøpe bagasje på flyplassen.
Hun fikk imidlertid ikke vite hva prisen ville komme på. Klager så på hjemmesiden til
flyselskapet, og så at det kunne komme opp helt mot 240 euro. Klager så på dette som
uaktuelt. da hun allerede egentlig hadde funnet billetter som inkluderte bagasje.

KLM sa at det kan skje "endringer i bestillingen" fordi flere kan se på samme billetter.
Klager sjekket imidlertid rett etter bestillingen ble gjennomført, og så at samme billetter
fortsatt var tilgjengelige til samme pris. 

Klager kontaktet KLM flere ganger etterpå både på Whatsapp, Facebook og telefon. Hun
fikk til slutt tips om å sende inn en reklamasjon. Dette gjorde klager den 20. januar. Hun
fikk ikke svar.  

Klager ønsket opprinnelig en løsning i saken før avreise den 24. mars. Det endte
imidlertid med at klager måtte kjøpe bagasje på egenhånd. For utreisen fikk hun
betalt for bagasje på nettet etter å ha sjekket inn (483 NOK). For returreisen fikk hun
feilmelding når hun forsøkte å kjøpe bagasje på nettet. Hun måtte kjøpe ekstra bagasje
på flyplassen i Monterrey (1600 Mexikanske pesos/733,59 NOK).

Tjenesteyterne har i det vesentlige anført
Klager har lastet opp skjermbilder som viser billettpriser. Det fremgår imidlertid ikke hva
prisene omfatter. Datoer eller ruter vises heller ikke. 

KLM har sendt inn oversikt over de ulike billettypene/reiseklassene. Før kjøpet
gjennomføres vil klager bli presentert et referat av bestillingsdetaljene, inkludert rute,
pris, antall bagasje inkludert og flyselskap. Reglene gjelder kun for KLM-flyvninger. 

Etter å ha sett på klagers billett kan KLM stadfeste at det var tale om en Light Fare-billett.
Denne billettypen inkluderer ikke bagasje.  Hun måtte derfor kjøpe bagasje. Basert på
prisen klager betalte var avgiftene korrekte.

Nemnda bemerker

Ved bestilling av en flyreise på internett, er det viktig å undersøke vilkårene nøye før
bestilling av flyreisen bekreftes. Når tilbudet er akseptert, er avtalen som den store
hovedregel bindende. 

Klager har anført at det under bestillingsprosessen sto at hun kjøpte standardbilletter
hvor bagasje var inkludert.  KLM har på sin side sjekket klagers booking og stadfestet at
klager kjøpte en "light fare" billett hvor bagasje ikke var inkludert. 

I henhold til fremlagt bookingbekreftelse hadde klager økonomibilletter med 0 innsjekket
bagasje inkludert. Inkludert var imidlertid 1 stk håndbagasje/liten koffert og 1 stk mindre
tilbehør. 

Basert på sakens dokumentasjon finner ikke nemnda det godtgjort at klagers billettype
var en annen ved endt bestilling enn under bestillingsprosessen. Nemnda finner med
dette ikke grunnlag for å gi klager medhold i kravet om refusjon av bagasjekostnadene
som oppstod.

Vedtak

Transportklagenemnda anbefaler ikke at klager gis medhold.