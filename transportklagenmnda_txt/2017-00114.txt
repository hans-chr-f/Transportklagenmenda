Vedtak i Transportklagenemnda
- Kollektivreiser

Sammendrag

Erstatning for alternativ transport

Dato
27.03.2017

Saksnummer
2017-00114

Tjenesteytere
Nordland fylkeskommune

Klager har i det vesentlige anført

13. desember skulle klager ta bussrute 3 fra Årnesveien til City Nord. Bussen skulle gå kl.
0928. Ca kl. 0940 snakket klager med busselskapet som bekreftet at bussen var forsinket,
samt at ved forsinkelser over 20 minutter så hadde klager krav på å få dekket alternativ
transport. Siden forsinkelsen var på 30 minutter, valgte klager å ta drosje. 

Til Nordland fylkeskommunes kommentar om at buss 9 ikke stanser ved Årnesveien,
bemerker klager at det gjaldt linje 3 og at hun dagen før hadde tatt samme buss
til samme tid. Klager kunne ikke se at det var satt opp skilt om at holdeplassen var
midlertidig stengt.

Klager krever refusjon av utleggene hun hadde til drosjen, kr. 129.

Tjenesteyterne har i det vesentlige anført
Nordland fylkeskommune viser til ruteplanleggeren for området, som viser at stoppene
i Årnesveien i perioden ikke var i bruk som følge av anleggsarbeid, og at det var hengt
opp informasjon om dette på de aktuelle holdeplassene. Bussen var med andre ord ikke
forsinket, den skulle ikke gå i Årnesveien. 

På bakgrunn av tiltak Nordland fylkeskommenar har gjort  for å opplyse de reisende om
at de aktuelle stoppene ikke var i bruk i perioden, mener de at det er korrekt å gi avslag
på søknad om refusjon av drosjeutlegget.

Nemnda bemerker

Nemnda legger til grunn at klager den 13. desember skulle ta bussrute 3  fra Årnesveien
til City Nord i Bodø. Bussen kom ikke til avgangstiden og klager har opplyst at hun ved
kontakt med busselskapet fikk bekreftet at bussen var forsinket. Hun tok derfor drosje. 

Nordlandfylkeskommune viser til at bussrute 9 ikke stoppet i Årnesveien på grunn av
byggearbeider og at det var gitt informasjon på reiseplanleggeren og på holdeplassen. 

Klager har deretter presisert at det ikke dreier seg om bussrute 9, men bussrute 3, og har
også vist til at hun tok bussen dagen før til samme tidspunkt. Hun så ikke noen oppslag
på holdeplassen. Fylkeskommunen har ikke kommentert de siste anførslene fra klager.  

Nemnda finner på denne bakgrunn at klagers opplysninger må legges til grunn og klager
anses å ha fått mangelfull/og eller misvisende informasjon. 

Nemnda finner å kunne anbefale at klager får erstattet utgiftene til taxi.
Fylkeskommunen har ikke bestridt at vilkårene for erstatning ikke er til stede.

Vedtak

Transportklagenemnda Kollektivtransport anbefaler at klager gis medhold.