Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
05.11.2019

Saksnummer
2018-04880

Tjenesteytere
Widerøe

Klager har i det vesentlige anført

Klager skulle reise fra Oslo til Brønnøysund med mellomlanding i Sandnessjøen den 12.
februar 2018 kl 14.35 med WF702. Klager og de andre passasjerene måtte forlate flyet
i Sandnessjøen grunnet usikkerhet om flyet kunne lande i Brønnøysund som følge av
vindforhold. Klager ble fraktet i rutebuss fra Sandnessjøen og ankom Brønnøysund fem
timer forsinket.   

Det viste seg at flyet faktisk klarte å lande i Brønnøysund. 

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
Grunnet dårlige landingsforhold i Brønnøysund, mye vind som går rett på tvers av banen,
tok kaptein i samarbeid med operativ avdeling en beslutning om at passasjerene ble satt
av i Sandnessjøen for å bli fraktet med bakketransport til Brønnøysund. Dette for å ikke
risikere at passasjerene endte opp tilbake i Oslo.

Da Widerøe hadde passasjerer som ventet i Brønnøysund ville det bli gjort et forøk på å
lande. Flyet fikk en åpning i vinden og klarte å ta seg ned. 

Widerøe viser til fremlagt METAR som viser at det var vind fra 140 grader sørøst, dette er
rett på tvers av rullebanen. Vindkast på 38 knop er utenfor Widerøes begrensninger på
tverrvind i Brønnøysund.

Både Brønnøysund og Sandnessjøen hadde store problemer med vind den dagen og
flere fly fra begge stasjonene ble kansellert eller kraftig forsinket.
Hendelsen er ikke kompensasjonsberettiget da årsaken var ekstraordinære
omstendigheter utenfor Widerøes kontroll. 

Widerøe kan ikke imøtekomme klagers krav.

Nemnda bemerker

Klager skulle reise fra Oslo til Brønnøysund med mellomlanding i Sandnessjøen den 12.
februar 2018 kl 14.35 med WF702. Klager og de andre passasjerene måtte forlate flyet
i Sandnessjøen og  ble fraktet i rutebuss fra Sandnessjøen og ankom Brønnøysund fem
timer forsinket.  Det viste seg at flyet faktisk klarte å lande i Brønnøysund. 
og klager krever standarderstatning med 250 euro.

Grunnet dårlige landingsforhold i Brønnøysund, mye vind som gikk rett på tvers av
banen, tok kapteinen i samarbeid med operativ avdeling en beslutning om å sette av
passasjerene i Sandnessjøen for å bli fraktet med bakketransport til Brønnøysund. Dette
for å ikke risikere at passasjerene endte opp tilbake i Oslo.

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf EU-forordning 261/2004 artikkel 5 og 7.

Værforhold som påvirker flytrafikken ved at det ikke er mulig å lande / ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det
kreves ikke at værforholdene er den direkte utløsende årsaken. Det er tilstrekkelig at de
vanskelige værforholdene utgjør en indirekte årsak til kanselleringen.

Ved vurderingen av om alle rimelige tiltak ble truffet for å unngå kanselleringen, må
det foretas en helhetsvurdering av situasjonen. Widerøe hevder at omdisponeringen
selskapet foretok, skjedde for å ikke risikere at passasjerene endte opp tilbake i Oslo
dersom det ikke ville være mulig å lande i Brønnøysund. Etter nemndas syn var dette
en beslutning som ble tatt av hensyn til passasjerene slik situasjonen fremstod for
kapteinen der og da. 

Nemnda legger på bakgrunn av de foreliggende opplysninger til grunn at Widerøe
har godtgjort at kanselleringen skyldtes været, og at det var en slik ekstraordinær
omstendighet som ikke kunne vært unngått og at alle rimelig tiltak ble truffet for å unngå
forsinkelsene. 
Dette medfører at klager ikke har krav på erstatning.

Vedtak

Transportklagenemnda-fly anbefaler ikke at klager gis medhold.