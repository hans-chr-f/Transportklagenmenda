Vedtak i Transportklagenemnda
- Kollektivreiser

Sammendrag

Krav om frafall av ilagt gebyr og erstatning for kontrollørenes
oppførsel. Anført alvorlige psykiske problemer.

Dato
05.04.2022

Saksnummer
2022-00175

Tjenesteytere
Vy

Klager har i det vesentlige anført

Klager ble ilagt gebyr den 29. desember 2021.

Klager anfører at når han forteller noen om at han går på flere antidepressiver og at
han har psykiske problemer, er den normale reaksjonen til folk at de holder seg unna
og slutter å forstyrre ham. Klager anfører at han kan ikke oppføre seg eller handle
100 % som et rasjonalt menneske. Klager anfører at medisinene manipulerer det
kjemiske i hjernen. Klager anfører at han har en personlighetsforstyrrelse og lider av
posttraumatiske lidelser og ADHD.

Klager anfører at han fortalte alt dette til kontrollørene, og at han viste dem at han har
et honørrabattkort på grunn av de psykiske problemene. Klager anfører at de likevel
insisterte på å ilegge ham gebyr, siden kan kun hadde en billett for én sone i Oslo og ikke
hadde billett for en annen sone.

Klager anfører at han fortalte dem at han hadde kjøpt billetter i seks år og aldri fått gebyr
før, og når han bruker toget, kjøper han alltid billett om bord.

Klager anfører at kontrollørene sa at han er i vognen der man må ha betalt for billetten,
mens i andre vogner kan man kjøpe billetten om bord. Klager anfører at han sa til dem at
han ikke visste dette. Klager anfører at de sa at dette står på skilt. Klager anfører at han
svarte at han trodde at dette var et skilt med generell informasjon til folk om at de må
kjøpe billett hvis de har glemt dette. Klager anfører at han hadde prøvd å kjøpe billett i
Vy-appen, men at han ikke hadde funnet riktig avgangstid.
Klager anfører også at han hadde måttet skynde seg for å nå toget, fordi det bare går et
tog hver time, og han hadde ikke tid til å kjøpe billett på automat.

Klager anfører at han fortsatte med å forsvare seg selv, og billettkontrollørene fortsatte å
plage ham frem til toget ankom Oslo S. Klager anfører at da de ankom Oslo S, fant han ut
at de hadde tilkalt tre eller fire sikkerhetsvakter, for å skape enda mer panikk.

Klager anfører at han har en video som viser at han forklarte situasjonen før gebyret ble
betalt. Klager anfører at det som skjedde, er frastøtende. Klager anfører at kontrollørene
behandlet ham inhumant, at de oppførte seg som barbariske pirater, og at det som
skjedde er ulovlig og uprofesjonelt.

Klager anfører at kontrollørene stilte ham i et hjørne og hentet tre eller fire
sikkerhetsvakter for å terrorisere ham og trakassere ham. Klager anfører at
antidepressivene han går på, øker sinnet eller redselen hans og gjør at han noen ganger
tenker irrasjonelt. Klager anfører at han kunne ha hoppet ut på skinnene og skadet
seg selv, fordi han følte seg truet der han var omringet av syv personer bestående av
kontrollører og sikkerhetsvakter.

Klager anfører at kontrollørene brøt straffeloven § 174, fordi de torturerte ham og
behandlet ham på en uetisk måte. Klager viser til fremlagt kopi av legeerklæring, som
viser at han har helseproblemer som gjør ham avhengig av å ha fred og ro rundt seg.

Klager anfører at kontrollørene brøt loven og kunne ha risikert livet hans ved å ignorere
ropene hans om hjelp da han ba dem om å slutte å plage ham, siden han har alvorlige
psykiske problemer og går på flere medisiner. Klager anfører at han var redd for
konsekvensene, men kontrollørene ignorerte dette og presset ham hardt og fortsatte å
trakassere ham.

Klager anfører at hans plikt er å informere dem om helseproblemene hans og plikten
deres til å ta hensyn til helsen hans, men de brøt denne plikten. Klager anfører at selv
politiet plikter å ta vare på syke som har psykiske problemer på en ordentlig måte, jf.
politiloven § 12-3.

Klager anfører at Vy ikke ga ham en unnskyldning første gang han klagde. Klager
anfører at han ikke forventer mer av et selskap som Vy, som ikke respekterer seg selv.
Klager anfører at dersom han blir sidestilt med rasjonelle mennesker med tanke på
alle antidepressivene han tar og alle de psykiske lidelsene han har, finnes det ikke
rettferdighet i Norge.

Til Vys tilsvar har klager anført at det ikke bare er slik at billettkontrollørene behandlet
ham på en uetisk måte og ikke respekterte legeerklæringene hans, men de har i tillegg
fremsatt den løgnaktige påstanden at han utviste motstand mot å betale gebyret. Klager
anfører at han aldri sa dette eller nevnte det, men at han ba dem om å la ham være i fred
og slutte å plage ham, siden han har alvorlige helseproblemer som gjør at han må ha ro
rundt seg.

Klager anfører at Vy fortsetter å svare som de vil og ignorerer hans øvrige spørsmål.
Klager stiller spørsmål ved hvorfor de alltid unngår å kommentere legeerklæringene i
svarene sine.

Klager anfører at han ikke har gjort noe galt. Klager anfører at han måtte skynde seg for
å rekke toget i stedet for å kjøpe billett på automat og vente i én time på neste tog og
fryse i hjel i ti minusgrader.

Klager anfører at han har gått på to tunge antidepressiver og to angstdempende
medisiner, og han anfører at han mentalt sett ikke er oppegående nok til å se eller legge
merke til de små markeringene på vognene. Klager anfører at han bare så vidt kom seg
på toget, og vennen som fulgte ham til stasjonen, var bekymret for ham.

Klager anfører at Vy-appen ikke tillot ham å kjøpe billett, siden toget allerede hadde kjørt,
og billettselgeren hadde gått forbi veldig raskt en to gangers tid.

Klager anfører at hvis Vy ikke respekterer legeerklæringer, må de avslutte virksomheten
og åpne en matbutikk der de kan la jungelloven gjelde. Klager stiller seg undrende til hva
de ville ha tapt dersom de hjalp ham med å kjøpe billett om bord i stedet for å risikere
livet hans som barbariske pirater. Klager anfører at Vy vil at en syk og medisinert person
med kritiske psykiske problemer skal overholde reglene uten å gjøre noe unntak.

Klager anfører at han er klar over at legeerklæringene hans kan medføre store
problemer for Vy og gi ham stor erstatning hvis han setter en advokat på saken. Det
er derfor klager vil prøve å løse saken før den eskaleres og ender opp i avisen. Klager
anfører at han har samme rettigheter som en norsk statsborger og han er beskyttet av
loven.

Klager anfører at han i det siste har begynt å få tåkesyn.

Klager anfører at Vys billettkontroll påførte ham enormt med stress. Klager stiller
spørsmål ved hvordan det kan ha seg at norske myndigheter ansetter ukvalifiserte og
uansvarlige mennesker som Vy og risikerer passasjerenes sikkerhet og liv. Klager anfører
at han ble utsatt for diskriminering og rasisme siden han er utlending, og Vy bryter regler
og viser muskler overfor syke mennesker på en feig måte.

Klager anfører at Vy blir medansvarlig for konsekvensene av hans helsemessige
situasjon. Klager ber om at legeerklæringene han har sendt inn, ikke blir ignorert. Klager
anfører at lokale ressurser ikke lærer Vy hvordan de skal respektere seg selv ved å
respektere kundene.

Det vises til klagers øvrige anførsler i fremlagt dokumentasjon.

Klager krever frafall av ilagt gebyr og erstatning for den psykiske torturen og skaden han
ble påført.

Tjenesteyterne har i det vesentlige anført
Den 29. desember ble det utført en billettkontroll på toget fra Dal til Oslo. Kontrollen
startet etter at toget hadde kjørt fra Lillestrøm, og neste stasjon var Oslo S. Det vises til
fremlagt logg over tidene for toget.

Vy vet ikke fra hvilken stasjon klager gikk om bord på toget, men billettkontrollørene
stoppet ham i en ubetjent vogn, der han ikke kunne fremvise gyldig billett fra Lillestrøm
til Oslo. Klager ble derfor ilagt gebyr, siden han ikke hadde gyldig billett.

Fra Lillestrøm til Oslo må man ha billett fra sone 2Ø og sone 1. Reisekortet som klager
viser til, har kun en billett for sone 1.

Billetter kan kjøpes via Enturs billettautomater, kiosker eller Ruter-, Entur- eller Vy-appen.
Dersom man av en eller annen grunn ikke kan kjøpe billett på forhånd, kan man kjøpe
billett i en av vognene som er merket «billettsalg». I Vys reisevilkår punkt 3 er det oppgitt
at billetter ikke kan kjøpes i vogner som er merket «ubetjent» eller «kun gyldig billett». I
de ubetjente vognene er det tydelig markert, både ut- og innvendig, at man må ha gyldig
billett. Dersom man ignorerer vilkårene og markeringen av de ubetjente vognene og
går om bord uten å ha gyldig billett fra avgangsstedet til ankomststedet, tar man selv
risikoen for å bli ilagt gebyr under en eventuell billettkontroll.  
Det er ubestridt at klager ikke hadde gyldig billett fra Lillestrøm til Oslo og derfor ble
ilagt gebyr i henhold til Vys reisevilkår punkt 4 A: «Hvis du ikke kan vise gyldig billett i en
kontroll, må du betale et gebyr fastsatt av Samferdselsdepartementet.».

Gebyret gjelder for alle passasjerer som ikke kan fremvise gyldig billett. Gebyret ble
betalt på stedet, til en lavere sum, og Vy finner ikke grunnlag for å frafalle gebyret.

Vy beklager at klager var misfornøyd med personale, men han ville ikke samarbeide, og
sikkerhetsvakter måtte tilkalles for å hjelpe til.

Nemnda bemerker

Klager har fremsatt krav om frafall av ilagt gebyr og ulempeerstatning for tort og svie.

Det fremgår av Vys transportvilkår punkt 4 A at passasjerer som ved kontroll ikke kan
vise gyldig billett, vil bli ilagt et gebyr. Bestemmelsen er objektiv, og gebyr kan således
ilegges selv om passasjeren ikke har opptrådt klanderverdig. Videre fremgår det av
transportvilkårenes punkt 3 at digitale/elektroniske billetter skal være aktivert før man
går på toget.

Klager kunne ikke fremvise gyldig billett under billettkontrollen, og vilkårene for å ilegge
gebyr var således til stede.

Klager har blant annet anført at han ikke hadde tid til å kjøpe billett på automat før
togets avgang, og at de tunge medisinene han går på medførte at han ikke la merke
til at vognen han gikk inn i var en ubetjent vogn. Klager har anført at han har alvorlige
psykiske lidelser og har vist til innsendte legeerklæringer.

Nemnda har i sin praksis lagt til grunn at den reisende selv har ansvaret for å ha
tilstrekkelig tid til å kjøpe billett før påstigning.

Nemnda bemerker at klagere påberoper forskjellige helsemessige årsaker til at de
ikke har kjøpt billett. Nemnda bemerker at gebyrreglene er objektive og gebyr ilegges
uavhengig av om vedkommende hadde ment å ikke kjøpe billett eller ikke. Det føres en
streng praksis, da det påberopes ulike grunner til at man ikke har billett, blant annet
sykdom og helseproblemer.

Nemnda har forståelse for at det kan oppleves strengt å bli ilagt gebyr dersom man
har alvorlige psykiske lidelser. Nemnda finner imidlertid at det ikke kan anbefales at
gebyr frafalles i slike tilfeller. Nemnda har for øvrig ikke grunnlag for å vurdere om
kontrollørene kan bebreides for sin atferd.

Hva gjelder kravet om erstatning, bemerker nemnda at dette faller utenfor nemndas
kompetanse, jf. transportklagenemndforskriften § 1-3, og denne delen av kravet avvises
derfor, jf. § 6-2.

Vedtak

Transportklagenemnda kan ikke anbefale at klager gis medhold i kravet om frafall av ilagt
gebyr. Kravet om erstatning avvises.