Vedtak i Pakkereisenemnda

Sammendrag

Saken gjelder forsinket bagasje.

Dato
26.09.2012

Saksnummer
349/11

Tjenesteyter
Solia AS

Sakens dokumenter ble lagt frem.

Klager: X

Turarrangør: Solia AS

Antall reisende: 2

Reisens pris: 6.050,-

Saken gjelder:

Saken gjelder forsinket bagasje.

Klager anfører at ved ankomst Fuerteventura 24. oktober manglet bagasjen deres.
Reiseleder mente den ville dukke opp neste morgen. Etter flere dagers venting uten
bagasje måtte de til slutt handle inn alt de trengte. De brukte en hel dag på dette.

De krever kr. 5.000,- som erstatning for ikke-økonomisk tap.

Solia har beklaget at bagasjen ikke kom før 27. oktober og har tilbudt kr. 1.500,- som
prisavslag.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1 - Mangler kan gi grunnlag for forholdsmessig prisavslag.
Reklamasjonsnemnda har tidligere lagt til grunn at det er en del av avtalen mellom den
reisende og turarrangøren at sistnevnte er ansvarlig for at bagasje kommer frem til reisemålet
sammen med den reisende.

Gjør den ikke det, foreligger det en mangel i lovens forstand som gir grunnlag for erstatning/
prisavslag.

Klager har ikke fremsatt krav om erstatning for utlegg eller utgifter.

Nemnda antar dette er dekket gjennom eventuell reiseforsikring.

Etter pakkereiseloven § 6-4 tredje ledd kan kunden tilkjennes godtgjørelse selv om han ikke
har lidt økonomisk tap hvis mangelen har voldt vesentlig ulempe.

Etter nemndas mening er det en vesentlig ulempe å være uten bagasje i 4 dager, og nemndas
flertall anser kr.2.000,- å være en passende kompensasjon.

Nemndas mindretall, reiselivsbransjens representanter, anser det tilbudte prisavslag på kr.
1.500,- som tilstrekkelig.

Vedtak:

Reklamasjonsnemnda anbefaler at klager utbetales kr. 2.000,- i kompensasjon.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Mette Lindgren, Apollo Reiser AS

Vigdis Fiske Amisol AS.