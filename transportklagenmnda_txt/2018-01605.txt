Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
21.03.2019

Saksnummer
2018-01605

Tjenesteytere
British Airways

Klager har i det vesentlige anført

Klager med reisefølge reiste med British Airways flyvning BA747 fra Stavanger (SVG) til
London - Heathrow (LHR) 17. juni 2016 kl. 18.05. Flyvningen ble imidlertid forsinket, og
klager mistet følgelig sin videreforbindelse med BA183 til New York (JFK) og BA4382/
AA947 fra New York til Miami (MIA). Passasjerene ble booket om med BA207 fra London
til Miami 18. juni kl. 10.40. 

På bakgrunn av det ovennevnte har klager fremsatt krav om standardkompensasjon i
henhold til EU-forordning 261/2004 på 600 euro pr. person, totalt 3 600 euro for seks
passasjerer.

Tjenesteyterne har i det vesentlige anført
Passasjerene var booket på en reise med reiseruten Stavanger - London (Heathrow)
- New York (JFK) - Miami med avreise fra Stavanger 17. juni 2016. Flyvningene var
henholdsvis BA747, BA183 og BA4382. British Airways' flyvning BA747 fra Stavanger til
London ble forsinket, og passasjerene mistet sin videreforbindelse til New York. De ble
imidlertid booket om til BA207 direkte til Miami 18. juni kl. 10.40. 

Forsinkelsen skyldtes restriksjoner fra flyveledertjenesten og dårlige værforhold. Det
ble utstedt advarsler som følge av varslet tordenvær i London, og antallet flyvninger pr.
time måtte reduseres som følge av dette. Det var bygeskyer i området, og slike skyer bør
unngås av flymaskiner. Restriksjonene som følge av værforholdene skapte problemer
for flyveledertjenesten, da enkelte luftkorridorer måtte stenges. Skyene var forventet å
ramme London-området, inkludert Heathrow og Gatwick. 

Flyvningens planlagte avgangstid var kl. 18.05 lokal tid, og flyvningen tok av 67 minutter
forsinket. Flyvningen landet også 67 minutter forsinket på Heathrow. Passasjerene ble
booket om til BA207 18. juni. Denne flyvningen ankom 27 minutter før oppsatt rutetid. 

British Airways anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav om standardkompensasjon.

Nemnda bemerker

British Airways' flyvning BA747 fra Stavanger til London 17. juni 2016 ble forsinket med
67 minutter, og klager mistet sine videreforbindelser til New York og Miami. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen.

I dette tilfellet skyldtes forsinkelsen tordenvær og begrenset kapasitet i luftrommet over
London denne dagen. Det vises til fremlagt dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningens forstand. British Airways iverksatte tiltak ved å booke
passasjerene om til direkteflyvning til Miami neste dag. Nemnda legger til grunn at
forsinkelsen ikke kunne vært unngått selv om alle rimelige tiltak var truffet. Forsinkelsen
gir etter dette ikke rett til standarderstatning, og nemnda anbefaler ikke at klager gis
medhold i sitt krav.

Vedtak

Transportklagenemnda - fly anbefaler ikke at klager gis medhold.