Vedtak i Transportklagenemnda - Fly

Sammendrag

Krav om full refusjon av flybillett etter klagers avbestilling.

Dato
13.09.2024

Saksnummer
2023-03352

Tjenesteytere
Norse Atlantic Airways
Supersaver

Klager har i det vesentlige anført

Klager hadde bestilt flyreise New York-Oslo via Supersaver med Norse Atlantic Airways
som opererende flyselskap. Reisen ble bestilt den 30. juni 2023 med avgangsdato den 31.
juli 2023. Betalingen ble gjort med Klarna.

Klager ville avbestille reisen pga. akutt sykdom og kontaktet Supersaver den 23. juli på
telefon. Klager hevder at Supersaver ga informasjon om at klager ville få refusjon ved
egen avbestilling. Klager avbestilte derfor reisen.

I ettertid har klager fått beskjed om at billetten ikke var refunderbar ved egen
avbestilling. Klager hevder at det ikke har blitt gitt samtykke til avbestilling uten refusjon.

Klager krever full refusjon av flybilletten på 4 334 NOK som ble avbestilt av klager.

Tjenesteyterne har i det vesentlige anført
Norse Atlantic Airways har, tross oppfordring, ikke inngitt tilsvar til nemnda.

Supersaver har i det vesentlige anført:

Den 30. juni 2023 bestilte kunden en enveisreise for én passasjer med flyselskapet Norse
Atlantic Airways. Turen var planlagt til 31. juli 2023 fra New York til Oslo.

Kunden kontaktet Supersaver den 23. juli 2023 på telefon og ba om avbestilling av
reisen pga. personlige grunner. I denne samtalen har kunden blitt informert om at i
henhold til flyselskapets avbestillingsregler er ingen refusjon mulig, noe kunden har
aksepterte. En avbestillingsbekreftelse ble også sendt til kundens e-post i forbindelse
med kanselleringen.

Kunden kontaktet Supersaver den 8. september 2023 og ba om refusjon for denne
billetten og kunden ble informert om at ingen refusjon var mulig for denne billetten,
som også ble bekreftet av kunden ved avbestilling den 23. juli 2023. Kunden har i denne
chatsamtalen ment at det har vært en misforståelse og ba om at fakturaen fra Klarna ble
kansellert.

Supersaver viser også til at ingen refusjon er mottatt fra flyselskapet for denne billetten
og bestillingen. Supersaver avviser på denne bakgrunn ansvar for refusjon av billetten.

Nemnda bemerker

Ved bestilling av en flyreise på internett er det viktig å undersøke vilkårene nøye før
bestilling av flyreisen bekreftes. Når tilbudet er akseptert, er avtalen som den store
hovedregel bindende. Flyselskapene kan ha ulike regler og vilkår for avbestilling. Det
foreligger ingen lovbestemt rett til refusjon av avbestilte flybilletter.

Basert på saksdokumentene mener nemnda at klager avbestilte flybilletter som ikke
var refunderbare. Nemnda viser til at klager kontaktet Supersaver på telefon den 23.
juli 2023 og fikk beskjed om at flybilletten ikke var refunderbar ved egen avbestilling.
Allikevel valgte klager å avbestille flybilletten. Nemnda kan ikke se at klager skal ha
mottatt opplysninger som var egnet til å kunne misforstås. 

Klager har ikke bestridt tilsvaret til Supersaver, tross oppfordring. Klager har heller ikke
lagt til noen ekstra avbestillingsforsikring via Supersaver for denne reisen som kunne
autorisere full refusjon med forbehold om en legeerklæring.

Ettersom klager ikke reiste, vil klager ha krav på refusjon av refunderbare skatter og
avgifter for billettene. Nemnda anbefaler at Norse Atlantic Airways refunderer dette til
klager, dersom dette ikke er gjort.

Nemnda har forståelse for at klager finner det urimelig at verken Supersaver eller Norse
Atlantic Airways kan gjøre et unntak og gi refusjon av flybilletten. Imidlertid er reglene
som nevnt over, og nemnda kan ikke anbefale at klager gis medhold.

Vedtak

Transportklagenemnda anbefaler at Norse Atlantic Airways refunderer skatter og
avgifter for den ubenyttede flybilletten, dersom dette ikke er gjort. For øvrig kan ikke
Transportklagenemnda anbefale at klager gis medhold.