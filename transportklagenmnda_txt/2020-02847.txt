Vedtak i Transportklagenemnda - Fly

Sammendrag

Krav om standarderstatning og full refusjon grunnet
kansellering som følge av covid-19 pandemien.

Dato
09.03.2021

Saksnummer
2020-02847

Tjenesteytere
Norwegian Air Shuttle

Klager har i det vesentlige anført

Klager hadde bestilt reise fra Oslo til Mallorca for reise 23. april 2020 med DY1736. Den
18. mars ble klager informert om at flyvningen var kansellert. Da klager skulle søke
refusjon på billetten fikk han kun mulighet til å velge cash points. Klager ønsker ikke cash
points, men full refusjon på sin konto. 

Klager krever standarderstatning i henhold til EU-forordning 261/2004, samt full refusjon
av den ubenyttede flybilletten kroner 4 052.

Tjenesteyterne har i det vesentlige anført
Klager valgte refusjon i form av CashPoints. Når man fyller ut søknad om CashPoints på
Norwegians hjemmeside må man krysse av for å ha lest regler og vilkår. Her kommer det
frem at man ikke kan gjøre om CashPoints til kontant refusjon. 

Norwegian kan på grunnlag av ovennevnte ikke imøtekomme klagers krav.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7. Regelen
gjelder ikke dersom passasjeren har fått informasjon om endringen minst to uker før
planlagt avgangstid. I dette tilfellet fikk klager beskjed om kanselleringen den 18. mars,
mer enn to uker før avgang. Klager har etter dette ikke krav på standarderstatning. 

Ved kansellering skal passasjeren gis valget mellom refusjon eller omruting, jf. EU-
forordning 261/2004 artikkel 8 nummer 1. Den 13. mai 2020 kom EU-kommisjonen med
en anbefaling om at verdikuponger aksepteres som et alternativ til refusjon i form av
penger under Covid-19-pandemien. Det understrekes likevel i samme anbefaling at
refusjon i form av verdikuponger kun er mulig så lenge passasjeren har gitt sitt samtykke
til dette.

Nemnda er av den oppfatning at Norwegian ikke sannsynliggjort at klager fikk en reell
mulighet til å velge mellom refusjon i form av penger og CahsPoints. Norwegian har
derfor ikke dokumentert at klager har gitt til samtykke til refusjon med CashPoints.
Nemnda mener således at klager har rett på refusjon i form av penger.

Vedtak

Transportklagenemnda-fly anbefaler at Norwegian refunderer klagers billett til hans
konto.