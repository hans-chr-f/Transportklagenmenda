Vedtak i Transportklagenemnda - Fly

Sammendrag

Krav om standarderstatning samt full refusjon av flybillett
grunnet kansellering som følge av covid-19 pandemien.

Dato
06.12.2021

Saksnummer
2021-01160

Tjenesteytere
eDreams
TAP Air Portugal

Klager har i det vesentlige anført

Klager hadde bestilt reise hos eDreams med TAP Air Portugal t/r Oslo - Sevilla 23.
desember 2020 - 7. jan 2021, pris 156,66 euro. 

Den 14. desember oppdaget klager tilfeldig at reisen var kansellert. Han mottok ingen
informasjon fra selskapene om kanselleringen. 

Klager krever standarderstatning i henhold til EU-forordning 261/2004, samt full refusjon
av flybilletten.

Tjenesteyterne har i det vesentlige anført
Verken eDreams eller TAP Air Portugal har avgitt uttalelse til nemnda.

Nemnda bemerker

Klager fikk beskjed om kanselleringen mindre enn to uker før avreise, jf. EU-forordning
261/2004 artikkel 5 nummer 1 bokstav c) i). TAP Air Portugal har ikke svart nemnda
og har ikke fremlagt dokumentasjon for at kanselleringen eventuelt skyldtes en
ekstraordinær omstendighet som ikke kunne vært unngått. Klager har etter nemndas syn
i utgangspunktet krav på standarderstatning.

Klager krever videre refusjon av billetten, noe han har krav på ved kansellering i henhold
til EU-forordning artikkel 8 nummer 1 dersom han velger dette fremfor omruting. 

Reisen er kjøpt via et reisebyrå. Det er imidlertid flyselskapet, og i dette tilfellet TAP Air
Portugal, som er ansvarssubjekt etter EU-forordning 261/2004. 

Det følger av EU-forordning 261/2004 artikkel 5 nr. 1 at det ved kansellering er det
"transporterende luftfartsselskapet" som skal tilby assistanse etter artikkel 8, altså
omruting eller refusjon. Flyselskapet er etter forordningen ansvarlig overfor passasjeren
direkte. Nemnda mener derfor at TAP Air Portugal må refundere klagers billettutgifter på
156,66 euro direkte til klager.

Vedtak

Transportklagenemnda anbefaler at TAP Air Portugal utbetaler 400 euro til klager, samt
refunderer klagers billett på 156,66 euro direkte til klager.