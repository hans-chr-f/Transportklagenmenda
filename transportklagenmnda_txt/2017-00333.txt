Vedtak i Pakkereisenemnda

Sammendrag

Krav om prisavslag grunnet hotellets beliggenhet ved kjøp av en uspesifisert reise.

Dato
21.04.2017

Saksnummer
2017-00333

Tjenesteytere
TUI Norge AS

Klager har i det vesentlige anført

Klager kjøpte en uspesifisert reise, kategori 1, for 1 person til Gran Canaria i perioden
14.01.2017 - 21.01.2017. Totalpris kr. 2.528.

Klager har anført at hotellet han fikk tildelt rom på lå på toppen av fjellet i et meget
isiolert området hvor det ikke fantes noe liv i nærheten.  
Veien fra hotellet til sentrum gikk nedover og tok ca. 30 - 35 minutter, og veien fra
sentrum til hotellet gikk oppover og det tok ca. 50 - til 55 minutter, men det var umulig
å gå til fots veien tilbake til hotellet grunnet stigningen. Det fantes ingen offentlig
transport. Den eneste muligheten var drosje. 

Klager krever refundert 140 euro.

Det vises for øvrig til korrespondanse fra klager.

Tjenesteyterne har i det vesentlige anført
Klager har kjøpt en uspesifisert reise kategori 1 og TUI viser til sine vilkår for uspesifiserte
reiser. 

Kunden hadde ingen avtale om beliggenhet og det var derfor ingen mangel ved
innkvarteringen.

Det vises for øvrig til korrespondanse fra TUI Norge AS.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. 
alminnelige vilkår for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen
rimelig tid og uten vesentlig ulempe for de reisende, jf. pakkereiseloven § 6-2.  

Klageren har bestilt en uspesifisert reise og har betalt totalt kr. 2.528 inkludert flyreise.

Reisen skjer i henhold til arrangørens spesielle vilkår for uspesifiserte reiser.  Man kan bli
innkvartert på steder som ikke er en del av arrangørens offisielle program. 

Etter klagerens syn lå hotellet usentralt til. 

I arrangørens vilkår fremgår det at reisende som stiller krav til kvalitet og komfort
ikke anbefales å velge uspesifisert innkvartering. Det samme gjelder reisende med
gangbesvær eller handicap, samt reisende med barn. Det tas ingen spesielle hensyn ved
tildeling av bosted. Innkvartering skjer i rom eller leilighet av meget enkel standard.

Det er videre klaget over kakerlakker.  Dette er et insekt som ofte finnes i sydlige land.
Det er vanlig at det blir foretatt spraying av hotellrommet hvis hotellet får melding om
slike problemer.  Det ble også gjort I dette tilfellet. Klageren har for øvrig vært i kontakt
med stedlige representanter på destinasjonen og fikk bytte rom. Han ble i etterkant
kontaktet av en av reiselederne per sms for å høre om alt var i orden. Denne  ble aldri
besvart.  Reiseledere antok da at problemet var løst. 

Nemnda kan etter dette ikke anbefale at klageren gis prisavslag eller erstatning.

Vedtak

Pakkereisenemnda kan ikke anbefale klagerne gis prisavslag eller erstatning.