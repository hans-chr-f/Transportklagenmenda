Vedtak i Transportklagenemnda - Fly

Sammendrag

Krav om erstatning av ødelagt barnevogn.

Dato
16.06.2023

Saksnummer
2022-02903

Tjenesteytere
Norwegian Air Shuttle

Klager har i det vesentlige anført

Klager reiste med Norwegian flyvning DY543 og DY356 fra Stavanger til Bodø via Oslo.
Klager forteller at barnevognen ble skadet under transport. Vognen var forsvarlig pakket
inn i Stokke Pram pack. Da klager ankom Bodø flyplass oppdaget vedkommende at den
ene pinnen på understellet som holder sittedelen av vognen var brukket av. I tillegg
hadde platen som lå i sittedelen av vognen fått en brest da den nesten var knekt i to.

Klager forteller at flyet hadde sen ankomst og var i tillegg forsinket med 45 minutter.
Den sene ankomsten medførte at Norwegian hadde stengt kundeservice skranken sin
for dagen. Således var det ingen Norwegian ansatte tilgjengelige til å se på den skadde
vognen. Skaden ble først vist frem til en ansatt før hjemreise torsdag den 29.09.2022.
Den ansatte i Norwegian skranken fortalte at det ikke var uvanlig skade selv om vognen
var forsvarlig pakket og skrev en skaderapport som klager fikk ta med seg.

Klager skriver videre til nemnda at Norwegians nettsider ikke var enkle å navigere i og at
det dermed ikke var lett å få dokumentasjonen lagt inn akkurat slik hun ville i saken sin
mot Norwegian. Klager mener også at dersom det hadde vært mulig å legge inn bilder
på nettsiden til Norwegian hadde hun gjort dette, da det er i alles interesse at saken blir
belyst best mulig.

Klager krever erstatning på 16.199 NOK for den ødelagte vognen.

Tjenesteyterne har i det vesentlige anført
Norwegian skriver til nemnda at klager sendte et krav/klage til Norwegian 30.09.2022
med ref. #840399. I kravet viser klager til skaderapport med ref. BOODY15644 som ble
laget på flyplassen 29.09, fire dager etter at klager mottok sin bagasje. Vi understreker at
skaderapporten i seg selv ikke inneholder en bekreftelse på erstatning, og dette står også
skrevet på selve rapporten som klager mottok.

Norwegian forteller at i kravet til flyselskapet skriver ikke klager hvorfor vognen ikke
ble meldt direkte ved ankomst og Norwegian har ikke mottatt bilder av den skadede
vognen. Norwegian forteller at de bemerker seg at klager skriver at skaden ikke ble
meldt siden det ikke var representanter tilgjengelig på flyplassen. Norwegian har ingen
indikasjoner på at representantene på Bodø Lufthavn ikke var til stede eller jobbet ved
denne ankomsten. Flight DY356 var 33 minutter forsinket 25.09.2022.

I henhold til internasjonale lover og regler for luftfart, herunder Montrealkonvensjonen,
må bagasjeuregelmessigheter rapporteres umiddelbart, og ikke senere enn 7 dager etter
at bagasjen er mottatt. Dog står det, at dersom en mottar bagasjen uten å rapportere
om uregelmessigheten, anses den å være mottatt i god behold. Vi viser til direkte utklipp
fra Artikkel 31: Article 31 — Timely Notice of Complaints 1. Receipt by the person entitled
to delivery of checked baggage or cargo without complaint is prima facie evidence that
the same has been delivered in good condition and in accordance with the document of
carriage or with the record preserved by the other means referred to in paragraph 2 of
Article 3 and paragraph 2 of Article 4.

Dersom skaden ikke rapporteres umiddelbart ved ankomst, må klager selv kunne bevise
at han/hun ble forhindret i dette ved for eksempel mangel på personale på flyplassen
og/eller ved eventuell annen dokumentasjon som viser at skaden oppsto mens bagasjen
var I flyselskapets varetekt. Bevisbyrden ligger da altså hos den reisende/klager.

I svaret til klager 02.11.2022, forteller Norwegian at de understreket viktigheten av å
undersøke bagasjen sin etter en reise, og informerte også i dette svaret om at det er den
reisende som må kunne bevise at skaden oppsto mens i flyselskapets varetekt.

Vi anser at det er spesielt prekært å sjekke at viktig og verdifylt utstyr som barnevogn
er i orden, og eventuelt rapportere om uregelmessigheter før en forlater flyplassen.
Skulle en ikke finne en representant på stedet, er det da viktig å dokumentere skaden på
flyplassen.

Selskapet bestrider klagers krav.

Nemnda bemerker

I henhold til luftfartsloven § 10-18 første ledd er fraktfører ansvarlig for skader på
reisegods «såfremt den hendelse som har forårsaket skaden, er inntruffet om bord
på luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset». Det er ikke anledning til å ta forbehold i generelle vilkår
som begrenser fraktførers ansvar etter luftfartsloven.

Klager meldte ikke skaden på flyplassen ved ankomst, og har opplyst at skranken var
stengt da flyet landet etter klokken 22.30. Nemnda legger klagers opplysninger om dette
til grunn, idet nemnda anser det som sannsynlig at klager hadde benyttet seg av hjelp
fra Norwegian ansatte dersom denne var bemannet ved deres sene ankomst. Nemnda
mener at klager har sannsynliggjort at barnevognen ble skadet under lufttransporten, og
at dette er flyselskapets ansvar. Vognen hadde omfattende skader. Det vises til fremlagte
fotografier, fremlagt skaderapport og bekreftelse fra forhandler om at vognen ikke
kunne repareres.

Nemnda mener at klager har krav på gjenanskaffelsesverdien av en tilsvarende vogn. En
tilsvarende ny vogn koster 16 199. Det må gjøres fradrag for alder og slitasje. Vognen ble
kjøpt i 2017, og basert på nemndspraksis reduseres erstatningen med 10 % pr år, og den
samlede erstatningen blir da kr 6 480.

Nemnda anbefaler at SAS utbetaler kr 6 480 til klager.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at klager gis medhold og at Norwegian utbetaler klager
kr 6 480 til klager.