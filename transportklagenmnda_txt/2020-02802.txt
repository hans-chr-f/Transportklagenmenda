Vedtak i Transportklagenemnda
- Kollektivreiser

Sammendrag

Krav om frafall av kontrollgebyr.

Dato
07.12.2020

Saksnummer
2020-02802

Tjenesteytere
Ruter

Klager har i det vesentlige anført

Klager har vist til at han skulle reise fra Stovner til CC Vest den 25. august 2020. Som følge
av at bankkortet hans var sperret, fikk han ikke kjøpt billett via appen. Klager forsøkte
deretter å kjøpe billett på billettautomaten, men den var ute av drift. Klager prøvde
deretter å kjøpe billett via Narvesen på Stovner, men der fikk han beskjed om at de
hadde en feil i systemet som gjorde at klager ikke fikk kjøpt billett. Klager hadde dårlig tid
og reiste derfor videre til Nationaltheatret hvor han forsøkte å kjøpe billett fra Narvesen.
Klager fikk også her beskjed om at systemet var ute av drift. Klager tok derfor bussen
da han måtte rekke jobb, og ble stoppet i kontroll. Klager forklarte kontrolløren hvorfor
han ikke hadde billett, men ble allikevel ilagt gebyr. Klager viser videre til at han har fått
bekreftet fra Narvesen på Stovner at han var der for å kjøpe billett mens systemet var
nede.

Klager krever at gebyret frafalles.

Tjenesteyterne har i det vesentlige anført
Ruter har vist til at klager ble stoppet i kontroll på buss 32. Ruter anfører at dette var
etter at klager hadde passert flere kiosker og billettmaskiner. Ruter har videre vedlagt
dokumentasjon på at billettsalget på Narvesen Stovner T-bane fungerte. Ruter viser til at
det er solgt flere billetter også i tidsrommet som klager reiste derifra. Ruter viser videre
til at det ikke er gjort noe forsøk på kjøp av billett i appen han oppgir. Imidlertid er det
kjøpt billett i appen senere samme dag med samme bankkort. Ruter viser også til at det
ikke er registrert noen feil som gjelder deres salgsapparat.

Ruter ser ingen grunn til å frafalle gebyret.

Nemnda bemerker

Klager ble ilagt gebyr om bord busslinje 32 den 25. august 2020 fordi han ikke kunne
fremvise gyldig billett ved kontroll.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner. Det følger videre
av punkt 6.2 første avsnitt at passasjerer som ved kontroll ikke kan vise gyldig billett, vil
bli ilagt gebyr. Bestemmelsen er objektiv. Gebyr kan således ilegges selv om passasjeren
ikke har opptrådt klanderverdig.

I dette tilfellet hadde ikke klager kjøpt billett før ombordstigning og vilkårene for å ilegge
gebyr var således til stede. Nemnda har forståelse for at det kan oppleves strengt å bli
ilagt gebyr i et slikt tilfelle som dette, men nemnda understreker at det er klagers ansvar
å kunne vise gyldig billett.

Vedtak

Transportklagenemnda – Kollektiv finner ikke grunn til å anbefale at klager gis medhold.