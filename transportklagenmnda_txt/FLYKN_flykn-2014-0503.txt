Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
17.03.2015

Saksnummer
503/14F

Tjenesteyter
Vueling

Krav om standarderstatning grunnet forsinkelse.

Klager har i det vesentlige anført:

Klager skulle reise fra Bergen til Barcelona den 30. juni 2013 kl. 15:55 med VY8515. Flyet ble
forsinket til dagen etter kl. 08:30, klager ble innlosjert på hotell.

Klager var del av en gruppe idrettsutøvere som skulle videre til Andorra. Hun gikk glipp av to
treningstimer à 30 euro, i tillegg måtte de spleise på drosje til bestemmelsesstedet, klager har
ikke kvittering på dette.

Klager krever standarderstatning 400 euro i henhold til EU-forordning 261/2004. Videre krever
klager 60 euro for tapte treningstimer, samt drosjeutgifter.

Det vises for øvrig til klagers brev.

Vueling har i det vesentlige anført:

VY8515 ble forsinket som følge av uforutsett teknisk feil, det vises til fremlagt teknisk rapport.
I henhold til EU-forordning har ikke klager krav på kompensasjon, da hendelsen var forårsaket
av ekstraordinære omstendigheter utenfor Vuelings kontroll.

Ved forsinkelser på mer enn to timer kan passasjerene velge å endre billetten sin
kostnadsfritt. Ved forsinkelser på mer enn fem timer kan passasjerene velge å avbryte reisen
mot full refusjon. Klager valgte å vente på ny avgangstid dagen etter.

Vueling ønsker å refundere klagers eventuelle utgifter i ventetiden mot kvitteringer, men kan
ikke imøtekomme hennes krav utover dette.

Det vises for øvrig til Vuelings brev.

Nemnda bemerker:

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU- domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

Nemndas flertall, samtlige medlemmer unntatt forbrukerrepresentant Hanne Beth
Takvam-Borge, er av den oppfatning at en teknisk svikt likevel kan komme så uventet
at flyselskapet ikke har reelle muligheter til å forhindre feilen eller overvinne følgene
av den uten at det går ut over passasjerene. I slike tilfelle er ikke flyselskapet pliktig
til å betale erstatning til den reisende. Det er flyselskapet som må godtgjøre at det
foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå forsinkelsen.

Nemndas mindretall, forbrukerrepresentant Hanne Beth Takvam-Borge, er av en litt
annen oppfatning.

Slik mindretallet ser det ligger det innen flyselskapets sedvanlige aktivitetsutøvelse å måtte
løse tekniske feil, uavhengig av når feilen oppdages. Om feilen er uforutsett eller ikke, er av
liten betydning, da det ikke er unormalt at tekniske feil kan oppstå.

Mindretallet legger derfor til grunn at det som hovedregel vil være flyselskapet som må bære
ansvar for teknisk svikt, også når teknisk svikt oppstår uventet. I slike tilfeller er flyselskapet
som hovedregel pliktig å betale erstatning til de reisende. Unntak kan tenkes, i tilfeller
som ligger utenfor flyselskapets kontrollsfære, eksempelvis ved streik, kollisjon med fugl,
terrorhandlinger eller værforhold. Det er flyselskapet som må godtgjøre at de har truffet alle
rimelig tiltak for å unngå forsinkelse eller kansellering.

En samlet nemnd viser førøvrig til nemndas generelle uttalelse om tekniske feil av 26.
januar 2015. Uttalelsen er vedlagt.

Forsinkelsen skyldtes i dette tilfellet feil på flyets bremsesystem.

Forsinkelsen er forelagt Luftfartstilsynet i forbindelse med annen klage på samme flygning,
sak 469/13F. Luftfartstilsynet hadde ikke noe å bemerke til Vuelings beskrivelse av den
tekniske feilen eller den fremlagte dokumentasjon.

Flertallet legger på bakgrunn av de foreliggende opplysninger til grunn at feilen oppsto uten
forvarsel til tross for at rutinemessig teknisk vedlikehold var gjennomført.

I den foreliggende situasjon var det etter flertallets vurdering ikke praktisk mulig å treffe tiltak
for å unngå feilen eller forsinkelsen. Forsinkelsen gir derfor ikke rett til standarderstatning
etter EU-forordningen.

Mindretallet har kommet til at flyselskapet ikke har godtgjort at feilen er utenfor
flyselskapets kontrollsfære. Mindretallet er følgelig av den oppfatning at klager har rett til
standarderstatning.

Anvendelse av EU-forordningen berører ikke en passasjers rett til erstatning på annet
grunnlag. Vueling er i henhold til luftfartsloven § 10-20/Montrealkonvensjonen artikkel 19
ansvarlig for tap som følge av forsinkelse, med mindre selskapet godtgjør at det har tatt alle
forholdsregler som med rimelighet kan kreves for å unngå tapet, eller dette ikke har vært
mulig for dem.

Flertallet er av den oppfatning at Vueling i dette tilfellet ikke hadde mulighet til å unngå
forsinkelsen. Forsinkelsen gir således ikke rett til erstatning av treningsutgifter mv.

På bakgrunn av flertallets vurdering traff nemnda slikt

Vedtak:

Transportklagenemnda-fly finner ikke å kunne anbefale at klager gis medhold.