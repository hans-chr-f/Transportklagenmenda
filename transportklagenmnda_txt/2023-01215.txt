Vedtak i Transportklagenemnda
- Kollektivreiser

Sammendrag

Krav om kjøregodtgjørelse som følge av at neste buss i oppgitt reiserute ikke ventet.

Dato
08.09.2023

Saksnummer
2023-01215

Tjenesteytere
Fram

Klager har i det vesentlige anført

Klager anfører at han skulle reise fra Volda rutebilstasjon til Strandafjellet den 10. mars
2023. Klager anfører at han søkte på FramMR-appen og fant følgende rute: 
Fra Volda rutebilstasjon (kl. 18.35) til Moa trafikkterminal (kl. 20.10). Videre fra Moa
trafikkterminal (kl. 20.10) til Strandafjellet (kl. 21.17). Klager anfører at han kjøpte billett
hele veien. Klager anfører at da han kom til Moa, var det imidlertid ingen buss som gikk
videre. Klager anfører at han fant en lokalbuss som kjørte ham til Magerholm, og der ble
han hentet av en bil som kjørte fra Strandafjellet for å hente ham på Aursnes fergekai.

Klager anfører at han finner det litt påfallende at man har et system der man får opp
aktuell reiserute der det ikke åpenbart er korrespondanse videre, og at man betaler
for hele reiseruten uavhengig av om det faktisk er korrespondanse eller ikke. Klager
stiller spørsmål ved hvordan et slikt system vil fungere for brukere som er mindre digitalt
bekvemme eller som av andre årsaker vil slite med å forstå logikken, som barn, eldre og
funksjonshemmede.

Klager krever totalt 210 kroner i kjøregodtgjørelse for sjåførens reise tur-retur mellom
Strandafjellet og Aursnes.

Tjenesteyterne har i det vesentlige anført
Fram viser til svaret selskapet ga til klager.

I svaret til klager anfører Fram at når man kjører søk i reiseplanleggeren til Fram, vil
det komme opp reiseforslag. Ikke alle turene som kommer opp, er korresponderende
busser. Turene med oppsatt korrespondanse er markert med en (i) og korrespondanse i
søket.

På turen klager fikk opp i reiseplanleggeren er det ikke markert korrespondanse, og Fram
kan derfor ikke garantere at bussene vil vente på hverandre.

Nemnda bemerker

Klager har fremsatt krav om kjøregodtgjørelse som følge av at bussen han hadde
planlagt å ta videre fra Moa trafikkterminal kl. 20.10 den 10. mars 2023 var kjørt da han
ankom Moa med en annen buss.

I henhold til Frams reisegaranti kan passasjeren ha rett til å få dekket utlegg til drosje
eller egen bil eller annen alternativ transport dersom man blir mer enn 20 minutter
forsinket. Det fremgår av informasjonen på Frams nettsider at reisegarantien gjelder
for enkeltreiser og ved overgang på reisene. Imidlertid er det et krav om at man
beregner tilstrekkelig overgangstid i tillegg til nødvendig gangtid «dersom det ikkje er fast
korrespondanse».

Nemndas har ved avgjørelsen delt seg i et flertall og et mindretall. 

Flertallet, nemndsleder og bransjerepresentantene er kommet til at det ikke er grunnlag
for å få dekket kjøregodtgjørelse. 

Flertallet viser til at det ikke var beregnet tilstrekkelig overgangstid i dette tilfellet, da
bussen fra Volda hadde planlagt ankomsttid i Moa kl. 20.10, og bussen fra Moa hadde
planlagt avgangstid kl. 20.10.

Flertallet kan etter dette ikke se at reisegarantien kommer til anvendelse.

Til klagers anførsel om at man kjøper billett for reiseruten man får opp i reisesøket, viser
flertallet til at det i informasjonsdelen i Fram-appen, under «Produktinformasjon, ansvar
og leveranse» er oppgitt at man ved å bruke reisesøket ikke kjøper billett til den bestemte
avgangen, men til en bestemt strekning og billettkategori, og at billetten derfor ikke
regnes som en reservasjon på avgangen eller garanti for reise på avgangen. 

Klager hadde kjøpt billett til to ulike bussruter, og må selv forsikre seg om at reisen han
kjøper billett til lar seg gjennomføre. Flertallet skal imidlertid bemerke at selskapet i sin
app bør vurdere å merke tydeligere at ruter ikke korresponderer. 

Mindretallet, forbrukerrepresentantene, mener at klager har krav på erstatning for
kostnadene til alternativ transport. Klager kjøpte billett Volda-Moa-Strandafjellet
basert på et reiseforslag i appen til Fram MR. Ruten hadde 0 minutters overgangstid på
Moa. På klagers kvittering fremgår det at han har kjøpt en «enkeltbillett» «fra Volda til
Strandafjellet». 

Det er oppgitt at billetten er gyldig fra kl. 18:30 til 23:00. Billetten er altså ikke knyttet til
de spesifikke bussavgangene som kom opp i appen, men til den aktuelle strekningen
i et bestemt tidsrom. I dette tilfellet gikk det imidlertid ingen flere busser fra Moa til
Strandafjellet den dagen. Klager hadde da ingen reell mulighet til å benytte den siste
strekningen på billetten etter at han ikke rakk overgangen. 

Fram MR har anført at klager har beregnet for kort overgangstid på reiseruten.
Mindretallet viser til skjermbilder FramMR har lagt fram fra appen, hvor den aktuelle
reiseruten framgår uten noen advarsel om kort overgangstid eller informasjon om at
ruten ikke korresponderer. Mindretallet mener utformingen av appen er egnet til å
villede forbrukere til å kjøpe billetter til ruter som i praksis ikke er gjennomførbare. Det
er urimelig at det fulle ansvaret for å beregne overgangstid legges på passasjeren når
appen er utformet på denne måten. 

Mindretallet mener etter dette at klager har krav på kjøregodtgjørelsen som er krevet.

Vedtak

Transportklagenemnda kan ikke anbefale at klager gis medhold. Dissens.