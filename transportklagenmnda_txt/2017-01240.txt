Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
13.03.2018

Saksnummer
2017-01240

Tjenesteytere
Helvetic Airways AG
Swiss International Air Lines

Klager har i det vesentlige anført

Klager skulle reise fra Oslo til San Francisco via Zürich den 10. april 2017. Flight LX1211
fra Oslo til Zürich ble forsinket slik at klager mistet sin videreforbindelse. Klager har ikke
opplyst når hun ble booket om, bare at hun ankom endelig bestemmelsessted mer enn
fem timer forsinket.

Klager krever standarderstatning 600 euro i henhold til EU-forordning 261/2004.

Tjenesteyterne har i det vesentlige anført
Swiss International Air Lines har til klager i det vesentlige anført:

LX1211 ble forsinket som følge av et uforutsett teknisk problem som oppstod like før
avgang. Hendelsen er ikke kompensasjonsberettiget da årsaken var ekstraordinære
omstendigheter utenfor Swiss International Air Lines kontroll. 

Det vises for øvrig til Swiss International Air Lines brev til klager. 

Swiss International Air Lines har til nemnda i det vesentlige anført:

Da LX1211 ble operert av Helvetic Airways bes det om at klagen føres direkte mot
opererende flyselskap. 

Helvetic Airways har ikke avgitt uttalelse til nemnda.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Nemnda viser til EU-forordning 261/2004 artikkel 6 jf. artikkel 7, jf. artikkel 5, jf. EU-
domstolens avgjørelser i sak Sturgeon-Condor av 19. november 2009 og i sak Nelson
m.fl. av 23. oktober 2012.

Det er det «transporterende luftfartsselskap» som er ansvarlig etter EU-forordningen.
I henhold til artikkel 2 bokstav b, er et «transporterende luftfartsselskap» et
«lufttransportforetak som utfører eller har til hensikt å utfør en flygning i henhold til en
avtale med en passasjer eller på vegne av en annen person, juridisk eller fysisk, som har
avtale med denne passasjeren». 

Klager kjøpte billetten på Swiss International Air Lines sin hjemmeside. Det fremkommer
av billetten at den aktuelle flygningen er operert av Helvetic Airways på vegne av Swiss
International Air Lines. Nemnda forstår det slik at det dreier seg om wetlease i dette
tilfellet, og Swiss International Air Lines er følgelig  ansvarlig for flygningen.

Swiss International Airways har bare uttalt til klager at årsaken til kanselleringen var en
teknisk feil uten at denne er  nærmere beskrevet eller dokumentert. Nemnda anser på
denne bakgrunn at selskapet  ikke har godtgjort at forsinkelsen skyldtes ekstraordinære
omstendigheter som ikke kunne vært unngått selv om alle rimelige tiltak var truffet. 

Nemnda anbefaler etter dette at klager gis medhold.

Vedtak

Transportklagenemnda - fly anbefaler at Swiss International Air Lines utbetaler
standarderstatning til klager med 600 euro.