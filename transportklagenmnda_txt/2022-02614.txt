Vedtak i Transportklagenemnda - Fly

Sammendrag

Krav om refusjon av utgifter knyttet til alternativ transport grunnet kansellering.

Dato
11.10.2023

Saksnummer
2022-02614

Tjenesteytere
Qatar Airways
Gotogate - Marco Polo
Bravofly

Klager har i det vesentlige anført

Klager med reisefølge skulle reise fra Shiraz til Oslo via Doha den 13.08.2022 med Qatar
Airways. Klager anfører at hjemreisen deres ble kansellert den 01.08.2022 av Qatar
Airways. I den anledning ble familien tilbudt omruting med avreise den 14.08.2022.
Klager aksepterte omrutingstilbudet, men fikk senere beskjed om at denne flyvningen
også ble kansellert, og at neste tilgjengelige flyvning for familien ikke var før i september.

Ettersom klager ikke hadde mulighet til å vente til september av naturlige årsaker knyttet
til jobb og skole for barna så de seg nødt til å bestille nye billetter med henholdsvis
Air Viva og Pegasus Airlines via Dubai og Istanbul før endelig destinasjon i Oslo.
Den alternative reisen påførte klager utgifter på tilsammen 38 337,18 NOK grunnet
kanselleringene. 

Klager krever refusjon av 38 338 NOK grunnet kanselleringen av klagers opprinnelige og
omrutede reise.

Tjenesteyterne har i det vesentlige anført
Qatar skriver til nemnda at klagers opprinnelige hjemreise ble kansellert av operasjonelle
årsaker. Selskapet skriver videre at klagers alternative flyvning ble avbestilt av klager selv
og at de derfor ikke er pliktig å utbetale klagers krav.

Gotogate skriver til nemnda at selskapet refunderte et innkommende beløp fra Qatar
Airways på 8799 NOK til klager den 12. august. Selskapet skriver at refusjonen er gjort
i henhold til reisevilkårene deres. Gotogate nekter videre klager refusjon for utgifter
knyttet til innstilling av klagers flyvninger med Qatar Airways og poengterer at rollen
deres er kun som formidler.

Bravofly skriver at klager ikke har noen booking registrert hos de, men at sønnen hadde
en booking på utreisen.

Nemnda bemerker

Klager krever refusjon av nye billetter fra Shiraz til Oslo via Dubai og Istanbul på grunn av
kanselleringen av klagers opprinnelige hjemreise og omrutingstilbud. 

Nemnda legger til grunn at klagers returreise den 13. august 2022 ble kansellert av
Qatar Airways den 27. juli 2022. Klager fikk beskjed om at både QR477 fra Shiraz til Doha
og QE175 fra Doha til Oslo var kansellert den 27. juli 2022. Nemnda legger videre til
grunn at omrutingstilbudet klager fikk med avreise den 14. august også ble kansellert av
flyselskapet den 1. august.

EU-forordning 261/2004 får bare anvendelse for flygninger innen EU-/ EØS-området,
flygninger fra EU-/ EØS-området til en tredjestat og flygninger fra en tredjestat hvis det
«transporterende luftfartsselskap for flygningen er et EF-luftfartsselskap», jf artikkel
3 punkt 1 bokstav b. Det «transporterende luftfartsselskap» er i artikkel 2 bokstav b)
definert til «et lufttransportforetak som utfører eller har til hensikt å utføre en flygning i
henhold til en avtale med en passasjer eller på vegne av en annen person, juridisk eller
fysisk, som har en avtale med denne passasjeren.

Ettersom Qatar Airways er et ikke europeisk flyselskap og dermed ikke et EF-
luftfartsselskap, jf. artikkel 3 punkt 1 bokstav i EU-forordningen og flyvningen tar av fra
en tredjestat (Iran), kommer ikke forordningens regler til anvendelse for klagers flyvning.

Klager krever ekstrautgiftene de har hatt knyttet til hjemreisen refundert.

Klager har oppgitt at Qatar gav beskjed om at neste tilgjengelige flyvning var i
begynnelsen av september etter å ha kansellert flyvningen 14. august. Klager valgte da å
avbestille bookingen med Qatar og kjøpe nye billetter med Viva Air og Pegasus Airlines.

Ettersom EU-forordning 261/2004 ikke kommer til anvendelse må spørsmålet vurderes
etter luftfartslovens og Montrealkonvensjonens regler.

I henhold til luftfartsloven § 10-20 og Montrealkonvensjonens artikkel 19, er fraktføreren
ansvarlig for tap som følge av forsinkelse, inkludert kansellering av passasjerer, med
mindre det godtgjøres at alle forholdsregler som med rimelighet kan kreves for å unngå
tapet, er tatt, eller at dette ikke har vært mulig. Qatar Airways har ikke oppgitt noen
konkret årsak til kanselleringen eller lagt frem dokumentasjon som viser at klagers
flyvning/-er i dette tilfellet ble innstilt på grunn av ekstraordinære omstendigheter. 

Fast nemndspraksis viser at omruting utover to dager etter opprinnelig avreisetidspunkt
oftest må ses på som utilstrekkelige tilbud. I tillegg til dette vil vurderingen av hva som
kan anses som omruting snarest mulig måtte ses i lys av klagers individuelle behov for å
komme frem så fort som mulig. 

Nemnda anser tilbudet om omruting i september som utilstrekkelig. Qatar Airways har
ikke godtgjort at de tok alle forholdsregler som med rimelighet kan kreves for å klager
raskere hjem til Norge. Selskapet er derfor ansvarlig for klagers omrutingskostnader.

GotoGate skriver til nemnda at de mottok et refusjonsbeløp på 8799 NOK fra Qatar som
ble utbetalt til klager den 13.08.2022. Dette beløpet vil måtte trekkes fra refusjonskravet.

Nemnda anbefaler at Qatar Airways dekker klagers utgifter knyttet til hjemreisen med Air
Viva og Pegasus Airlines fra Shiraz til Oslo via Dubai og Istanbul på 29 538 NOK.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at Qatar Airways utbetaler klager 29 538 NOK i
refusjon for den alternative reisen.