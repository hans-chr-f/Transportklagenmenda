Vedtak i Transportklagenemnda
- Kollektivreiser

Sammendrag

Krav om sletting av gebyr for ugyldig billett.

Dato
04.07.2013

Saksnummer
78/12 J

Tjenesteyter
NSB

Krav om sletting av gebyr for ugyldig billett.

Klager har i det vesentlige anført:

Den 02.10.12 tok klager toget fra Ås til Oslo. På denne turen hadde han glemt sitt
semesterkort og kunne dermed ikke bevise at han er student da det ble foretatt billettkontroll.
Kontrolløren fortalte klager at dersom han sendte en e-post til NSB med semesterkortet som
vedlegg, kunne kontrollgebyret som ble gitt han bli fjernet. Dette viste seg å ikke stemme.
Klager sendte semesterkortet til NSB, men har likevel fått beskjed om at han må betale.
NSB begrunner dette med at billetten klager reiste med var upersonlig. Klager finner dette
argumentet urimelig og krever at gebyret slettes eller reduseres.

NSB har i det vesentlige anført:

Som det fremgår av NSBs Transportvilkår § 4 C vil passasjerer som ved kontroll
ikke har stemplet eller på annen måte gyldig billett, bli ilagt et gebyr fastsatt av
Samferdselsdepartementet. Klager ble påtruffet på toget i ubetjent vogn den 02.10.12. Klager
fikk altså gebyr basert på det objektive kriteriet at han ikke hadde gyldig billett.

Klager reiste med en Ruter AS billett med studentrabatt. Det er kundens ansvar å sørge for å
ha gyldig billett for hele reisen. Når man reiser med rabattert billett, er rabattbeviset en del av
billetten, og må vises personale.

Når det gjelder glemt periodebillett eller studentbevis (bekreftelse på betalt semesteravgift),
så finnes det heller ikke noen ordning med at slike kort kan forevises i etterkant av en reise.
Årsaken til dette er at Ruter AS sine periodebilletter er upersonlige, og ordningen med
«glemmegebyr» er bortfalt. Det samme gjelder også for glemt legitimasjon for rabatterte
periode- og enkeltbilletter.

NSB finner ikke grunnlag for å ettergi gebyret klager ble ilagt.

Nemnda bemerker:

Det fremgår av NSBs transportvilkår § 4 C at passasjerer som ved kontroll ikke kan fremvise
gyldig billett vil bli ilagt et gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig.

Hva som er gyldig billett fremgår av NSB og Ruters bestemmelser for den enkelte type billett,
jf. NSBs transportvilkår § 4 A og Ruters reisevilkår for rabatterte billetter.

For å kunne reise med rabattert billett, må passasjeren kunne vise frem gyldig bevis når
personalet ber om det. Dette følger av både NSBs og Ruters reisevilkår. Når man reiser på
studentrabatt må studentbevis eller annen legitimasjon med foto kunne fremlegges sammen
med bevis for at semesteravgiften er betalt. Dette skal passasjeren ha med på reisen sammen
med den rabatterte billetten for at denne skal være gyldig.

Klager hadde ikke med seg studentbevis på reisen. NSBs kontrollør kunne derfor ilegge ham
et gebyr i henhold til transportvilkårene. Nemnda kan derfor ikke se at ileggelse av gebyr var
feil.

Nemnda har ved den videre vurdering av saken delt seg i et flertall og et mindretall.

Flertallet, lederen og forbrukernes representanter, mener den informasjonen som
ble gitt under kontrollen må vektlegges. I følge klager fikk han ved billettkontrollen
informasjon om at dersom han sendte inn en e-post til NSB med semesterkortet som
vedlegg kunne gebyret slettes. NSB har ikke bestridt at denne informasjonen ble gitt,
men viser til at ordningen med at studentbevis/bevis for betalt semesteravgift kan
vises i etterkant av en reise er opphørt innenfor Ruters billettsystem.

Flertallet er av den oppfatning av at når det skal utstedes gebyr må informasjonen til
passasjeren være korrekt i forhold til den billettypen passasjeren har og hvilke vilkår
som gjelder. Flertallet legger til grunn at klager har fått informasjon fra kontrolløren om
at semesterkortet kunne ettersendes slik at gebyret ble slettet. Klager har fulgt denne
anvisningen og bør således av rimelighetsgrunner slippe å betale gebyret.

Flertallet finner etter dette å anbefale at NSBs gebyr for ugyldig billett slettes.

Mindretallet, jernbaneforetakenes representanter, mener NSB ikke er bundet av hva
klager hevder at kontrolløren har sagt i forbindelse med billettkontrollen. Det er et
klart vilkår at man må kunne fremvise studentkort og bevis for betalt semesteravgift
for å kunne reise med en billett med studentrabatt. Mindretallet forutsetter at
kontrolløren har opptrådt korrekt og at gebyret ikke bør frafalles i dette tilfellet.

På bakgrunn av flertallets vurdering traff nemnda slikt

Vedtak:

Transportklagenemnda - jernbane anbefaler at NSB sletter klagers gebyr.