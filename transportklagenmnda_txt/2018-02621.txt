Vedtak i Transportklagenemnda - Fly

Sammendrag

Krav om standardkompensasjon ved kansellering. Værforhold.

Dato
29.08.2019

Saksnummer
2018-02621

Tjenesteytere
KLM

Klager har i det vesentlige anført

Klager skulle reise med KLMs flyvning KL1198 fra Stavanger (SVG) til Amsterdam
(AMS) 7. juni 2017 kl. 10.10, og videre med KL1703 til Madrid (MAD) kl. 13.50 samme
dag. Flyvningen fra Stavanger ble kansellert, og klager ble booket om til KL1202 til
Amsterdam kl. 14.10. Også denne flyvningen ble forsinket, slik at klager mistet sin
planlagte videreforbindelse med KL1705 kl. 16.50, og han ble nok en gang booket om til
KL1707 senere samme kveld. Han ankom sin endelige destinasjon Madrid kl. 23.25. 

Klager har på dette grunnlag fremsatt krav om standardkompensasjon i henhold til EU-
forordning 261/2004 på 400 euro.

Tjenesteyterne har i det vesentlige anført
KLMs flyvning KL1198 fra Stavanger til Amsterdam ble kansellert som følge av vanskelige
værforhold og restriksjoner fra flyveledertjenesten. Klager ble booket om til KL1202
og KL1705 samme dag, men mistet sin videreforbindelse. Dette var også som følge av
restriksjoner fra flyveledertjenesten. Han ble deretter booket om til KL1707, og ankom
Madrid kl. 23.25. KLM har følgelig tilbudt omruting i henhold til EU-forordningens artikkel
8. 

Det var svært sterk vind i Amsterdam denne dagen, og værforholdene påvirket KLMs
drift hele morgenen og medførte redusert kapasitet på rullebanen. KLM har anført
at de ovennevnte værforhold utgjør en slik ekstraordinær omstendighet som fritar
flyselskapene for sitt erstatningsansvar etter EU-forordning 261/2004, og at forsinkelsen
ikke kunne vært unngått selv om alle rimelige tiltak ble truffet. Selskapet har på dette
grunnlag avvist klagers krav om standardkompensasjon.

Nemnda bemerker

KLMs flyvning KL1198 fra Stavanger til Amsterdam 7. juni 2017 ble kansellert. Klager ble
booket om til KL1202 som ble forsinket. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 
I dette tilfellet skyldtes forsinkelsen sterk vind. Det vises til fremlagt dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningens forstand. Passasjeren ble booket om til neste flyvning
fra Stavanger, men også denne ble forsinket. Han mistet sin nye videreforbindelse
til Madrid, men ble booket om på nytt, og ankom Madrid samme kveld. Nemnda
legger til grunn at forsinkelsen ikke kunne vært unngått selv om alle rimelige tiltak var
truffet. Kanselleringen av KL1198 og forsinkelsen av KL1202 gir etter dette ikke rett til
standarderstatning, og nemnda anbefaler ikke at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.