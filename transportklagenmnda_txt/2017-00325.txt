Vedtak i Transportklagenemnda - Fly

Sammendrag

Krav om erstatning grunnet nektet ombordstigning.

Dato
15.12.2017

Saksnummer
2017-00325

Tjenesteytere
Vueling Airlines

Klager har i det vesentlige anført

Klageren skulle reise fra Oslo til Roma den 25. juni 2016 kl 18.10 med Vuelings flight
VY6343. Han møtte i god tid. Ved gaten ble det annonsert at flyet var forsinket og at
ny boarding var satt til kl 18.25. Klageren gikk deretter for å spise. Da han møtte ved
gate like før kl 18.25, var gaten stengt. Klageren og to andre passasjerer ble nektet
ombordstigning. 

Klageren stiller seg sterkt kritisk til at flyselskapet kan endre boarding til et tidligere
tidspunkt enn først annonsert. Klageren møtte ved gaten  innen fristene som var satt og
har oppfylt sine plikter. Likevel ble han nektet ombordstigning. Han måtte kjøpe ny billett
med et annet flyselskap til dagen etter til 298,30 euro. 

Klageren lider av søvnforstyrrelse og er avhengig av en CPAP-maskin for å kunne
sove om natten. Uten tilgang til denne maskinen fikk han en svært ubehagelig natt på
flyplassen. 

Klageren krever standarderstatning for nektet ombordstigning. Videre krever han full
refusjon av ubenyttet Vueling billett med 89,99 euro, samt 100 euro i kompensasjon for å
måtte tilbringe en natt på Gardermoen. 

Det vises for øvrig til klagerens brev.

Tjenesteyterne har i det vesentlige anført
Boarding starter 40 minutter før avgang, og stenger 20 minutter før avgang.
Flyselskapene reserverer seg retten til å kansellere plassen til passasjerer som ikke møter
ved gate før den stenger.  

Ved forsinkelser er det passasjerens ansvar å følge med på annonseringer over
høyttalerne samt informasjonen på tidtavlene. I denne saken stengte boarding kl 18.00, ti
minutter før avgang. 

Vueling kan ikke imøtekomme klagerens krav.

Nemnda bemerker

Etter EU-forordning 261/2004 skal flyselskapet gi passasjerer som nektes ombordstigning
mot sin vilje, jf artikkel 4, standarderstatning i samsvar med artikkel 7, tilbud om refusjon
av flybillettprisen eller omruting snarest mulig til bestemmelsesstedet, jf artikkel 8, og
nødvendig hotellinnkvartering, jf artikkel 9. Standarderstatningen er ment å kompensere
for både økonomisk og ikke-økonomisk skade. 

En passasjer anses ikke for å ha blitt nektet ombordstigning mot sin vilje hvis han
ikke har møtt til innsjekking i tide, jf artiklene 2 bokstav j) og 3 nr 2 bokstav a). Etter
nemndas syn gjelder det samme hvis han har møtt for sent opp ved gate, jf eksempelvis
FLYKN-2016-308.

I klagerens boardingkort sto det at gaten stengte 15 minutter før avgang, det vil i dette
tilfellet si kl 1755. 

Det ser ikke ut til å være omtvistet at klageren møtte opp ved gaten i god tid før denne
fristen, og at det her ble annonsert en ny frist for boarding til kl 1825. Det ser heller
ikke ut til å være omtvistet at det samtidig ble gitt informasjon om at det ville komme
enda en annonsering, og at fristen for boarding etter den andre annonseringen, ble
fremskyndet. Det ser endelig ikke ut til å være omtvistet at klageren ikke fikk med seg
den andre annonseringen, og at han møtte rett før kl 1825. Gaten var da stengt. 

Slik nemnda ser det er det verken grunnlag for standarderstatning eller refusjon i dette
tilfellet:

I motsetning til hva som var tilfellet i FLYKN-2014-523, har klageren i denne saken hele
tiden fått riktig informasjon. I motsetning til hva som var tilfellet i FLYKN-2014-523 og
FLYKN-2014-136, har klageren i denne saken ikke forholdt seg til informasjonen som han
fikk. Som påpekt i FLYKN-2014-523, er det ikke uvanlig at tidspunktet for boarding endrer
seg etter innsjekking. Etter nemndas syn burde klageren etter den informasjonen han
hadde fått, fulgt med på annonseringene.

Vedtak

Transportklagenemnda - fly anbefaler ikke at klageren gis medhold.