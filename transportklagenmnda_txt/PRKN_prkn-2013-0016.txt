Vedtak i Pakkereisenemnda

Sammendrag

Saken gjelder matforgiftning på Nilen-cruise.

Dato
18.09.2013

Saksnummer
16/13P

Tjenesteyter
Apollo Reiser AS

Sakens dokumenter ble lagt frem.

Klager: X

Turarrangør: Apollo Reiser AS

Antall reisende: 2

Reisens pris: 28.636,-

Saken gjelder:

Saken gjelder matforgiftning på Nilen-cruise.

Klager anfører at hun ble matforgiftet om bord på cruisebåten.

Hun henvendte seg først til guiden, og da de kom til Hurghada til hotellets lege, som sendte
henne til sykehuset for behandling. Alle 8 norske gjester om bord ble syke, med de 7 andre
bare 1-2 dager. Også andre gjester og den egyptiske guiden ble syke. Klager var syk i 10 dager
og var 3 ganger på sykehuset for intravenøs antibiotikabehandling. Hun ønsker kompensasjon
for totalt ødelagt ferie.

Apollo har anført at det ikke er uvanlig at man får mageproblemer i Egypt helt
uavhengig av hva slags skip eller hotell man bor på. Bakteriefloraen er svært forskjellig,
og man får lett kontakt med bakteriene f eks ved å ta i penger.

Det aktuelle skipet er et av de aller beste som går på Nilen, rederiets fokus på hygiene er høy.
De har ikke hatt tilsvarende klager fra andre gjester siden de startet med å selge turer på
dette skipet i 2012.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for prisavslag.

Hvis de hygieniske forhold om bord på et cruiseskip er slik at en gjest av den grunn blir syk,
kan det foreligge en mangel som gir grunnlag for kompensasjon.

Det forhold at en passasjer blir syk er imidlertid i seg selv ikke tilstrekkelig grunnlag for å
fastslå at årsaken ligger i de hygieniske forhold om bord eller at det er maten som er årsaken.

Det er svært vanlig at utenlandske gjester i Egypt får mageproblemer, noe som oftest skyldes
at det er en annen bakterieflora enn det gjesten er vant til.

Virus eller bakterier som forårsaker mageproblemer kan man også komme i kontakt med på
svært mange ulike måter uten at det skyldes maten.

Klager hevder at samtlige 8 norske om bord ble syke og også mange av de øvrige passasjerer.
I følge skipets rapport var det 34 gjester om bord fra Luxor til Aswan og 21 fra Aswan til
Luxor. Av disse ble det rapportert at 3 norske hadde mageproblemer og ingen fra de øvrige
gruppene (19 fra USA, 6 fra England og 6 fra Sveits).

Ingen av gjestene ba om lege under cruiset. Det er ikke mulig for nemnda her å ha noen
formening om utbredelsen av mageproblemet om bord var slik klager hevder eller slik
skipets rapport gir uttrykk for. Det synes i alle fall klart at klagers problem var alvorligere enn
vanlig og langt verre enn for de andre norske som var rammet - både i intensitet og varighet.
Nemnda kan imidlertid - ut fra de opplysninger som foreligger - ikke anse det tilstrekkelig
sannsynliggjort at årsaken til klagers alvorlige magesyke var maten eller hygienen om bord.

Vedtak:

Reklamasjonsnemnda kan ikke anbefale at det gis prisavslag.

Vedtaket var enstemmig.