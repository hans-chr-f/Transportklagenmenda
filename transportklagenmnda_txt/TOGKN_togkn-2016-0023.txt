Vedtak i Transportklagenemnda
- Kollektivreiser

Sammendrag

Refusjon av ilagt gebyr for manglene billett.

Dato
17.11.2016

Saksnummer
023/16 K

Tjenesteyter
Ruter

Klager har i det vesentlige anført: 30. januar var klager, som er født 0.0.2000, sammen
med sin bror og sin fetter en tur i byen (Grønland).

De hadde bestemt seg for å ta bussen hjem, men ønsket å spise først. De oppsøkte en
Narvesen-kiosk på Grønland T-banestasjon for å kjøpe billetter. Kommisjonæren ved
Narvesen kunne imidlertid opplyse guttene at de kunne reise på fetterens månedskort siden
han var voksen.

De tok først bussen til Carl Berners plass hvor de spiste, før de tok buss nr. 21 til Helsfyr. På
denne ruten var det billettkontroll, men klager var sikker på at de kunne reise «gratis» på
fetterens billett, slik kommisjonæren hadde forklart.

Broren slapp gebyr siden han var mindreårig, men klager ble ilagt gebyr for manglende billett.

Klager føler seg forledet, dersom han hadde visst at han ikke kunne reise på fetterens
månedskort, ville han ha kjøpt enkeltbillett, noe klager også gjorde da han ankom Helsfyr.

Han likte heller ikke at de ble holdt innestengt i bussen. De hadde noe viktig å rekke, men på
grunn av dette ble de forsinket.

Klager er under 16 år og mener at han selv ikke har ansvar for å følge Ruters
transportvedtekter. Klagers far stiller seg også undrende til hvorfor sønnen ble ilagt fullt gebyr
og mener at studenter og mindreårige får redusert gebyr inntil fylte 18 år.

Faren hadde gitt begge sønnene penger til bussbillett, og han mener at guttene unnlot å kjøpe
billetter fordi kommisjonæren fortalte de at de kunne reise på fetterens månedskort. Faren
ser at hendelsen har preget sønnen, som stadig tar opp at han ble feilinformert hos Narvesen
og at han har dårlig samvittighet for gebyret han ble ilagt.

Det er første gang klager har blitt tatt i billettkontroll, og mener at han har opplevd at andre
har sluppet gebyr og heller fått en advarsel.

Klager mener han ble feilinformert av kommisjonæren hos Narvesen, og fordi det er første
gang han har blitt ilagt gebyr, krever klager at gebyret frafalles.

Ruter har i det vesentlige anført:

Klager født 0.0.2000 ble stoppet i billettkontroll 30. januar 2016 han kunne ikke fremvise noen
form for billett. Hans forklaring er at de trodde at de kunne reise gratis på fetteren sin billett,
dette var informasjon de hadde fått av en ansatt hos Narvesen.

Informasjonen som ble gitt er korrekt, i helgene så kan man gjennom familierabatten ta med
seg inntil fire barn gratis på en voksen billett. Både Klager og far skriver at denne fetteren er
voksen, men han hadde ingen voksenbillett, men en barnebillett, både klager og kontrollør
skriver dette. Barnebilletten er allerede en rabatert billett, så den får man ikke ytterligere
rabatt på.

Videre så mener de at Klager burde sluppet unna med en advarsel og at det er vanlig praksis.

Det er riktig at det utvises skjønn, men det er ingen automatikk i at du slipper med en advarsel
første gang du blir tatt i kontroll. Det finnes ingen historikk i reisekortet som blir lagt frem som
tyder på at dette er en som vanligvis betaler for seg.

Da personalia skulle oppgis i kontrollen, så velger klager å oppgi falsk personalia, han oppgir
et annet navn og en annen fødselsdato enn sin egen. Ruter antar at dette er i hensikt av å
slippe unna gebyr. Kontrollørene oppdaget at personalia var feil, og måtte ta kontakt med
politiet for å få riktig personalia, dette ble bekreftet i telefonsamtalen med politiet.

Klagers far stiller spørsmål om størrelsen på gebyret, de mener at gebyret er for høyt og
at man som 15. åring ikke kan stilles til ansvar, eller er bundet av Ruters transportvedtekt.
Transportvedtekten godtar man når man velger å reise med Ruter. Mindreårige - og særlig
mindreårige over 15 år - har en avgrenset rettslig handleevne til å inngå hverdagsavtaler,
herunder en reiseavtale med Ruter As. Brudd på den inngåtte avtalen medfører
konsekvenser, dvs. plikt til å betale det fastsatte gebyret.

Størrelsen på gebyret er fastsatt av Samferdselsdepartementet, og er for tiden kr 950,- for de
som betaler på stedet, eller for de mellom 15 og 18 år, etter fylte 18 år er beløpet kr 1150,-

Det stilles også spørsmål ved om kontrollørene har tillatelse til å holde igjen kunder i en
billettkontroll.

Ifølge Ruters Transportvedtekt under punkt 9, som er godkjent av Samferdselsdepartementet
med hjemmel i Jernbanelovens § 7 og § 7a, står det:

Tilbakehold kan utøves også mens de opplysninger vedkommende gir, blir verifisert. Dersom
den reisende likevel betaler tilleggsavgiftsbilletten, skal tilbakeholdet avsluttes. Tilbakehold
kan ikke skje dersom det etter omstendighetene vil være et uforholdsmessig inngrep.
Personer under 15 år vil normalt ikke bli tilbakeholdt.

Det er ingen tvil om at klager ikke hadde gyldig billett. Ruter ser alvorlig på at han oppga falsk
personalia i kontrollen, og dette er i seg selv grunn til ikke å la han slippe med en advarsel.

Ruter opprettholder på bakgrunn av dette sitt avslag på klagers krav.

Nemnda bemerker:

Klager, som var nær 15 år og fire måneder, ble påtruffet ved billettkontroll uten gyldig billett
og ble ilagt et gebyr på kr 950.-.

Det fremgår av Ruters transportvedtekt punkt 5 at den reisende plikter å ha gyldig billett
før ombordstigning eller før man passerer kontrollsoner. Av samme bestemmelse fremgår
at passasjerer som ved kontroll ikke kan fremvise gyldig billett, vil bli ilagt et gebyr.
Bestemmelsen er objektiv. Gebyr kan således ilegges selv om passasjeren ikke har opptrådt
klanderverdig.

Nemnda finner ikke sannsynliggjort at klager ble gitt feil informasjon om familierabatten i
Narvesen-kiosken. Det er ifølge Ruter korrekt at inntil fire barn kan reise gratis sammen med
en person med voksenbillett i helgene.

I klagen opplyses at fetteren var voksen og hadde månedskort. Fetterens fødselsdato er ikke
opplyst, men det månedskort som ble fremlagt av ham var et månedskort for barn, dvs. inntil
15 år. Barnebilletter gir ikke grunnlag for familierabatt.

Nemnda bemerk at det er reisendes ansvar å sørge for gyldig billett.

Når det gjelder klagen over gebyrets størrelse, er standardsatsen kr 950 for personer under
18 år. Nemnda legger til grunn at Ruters kontrollører utviser et visst skjønn overfor unge
personer, men dette innebærer ikke at man har krav på å slippe gebyr. I dette tilfellet oppga
klager i første omgang uriktig navn og fødselsdato til kontrolløren. Eventuelt grunnlag for å la
være å ilegge gebyr er da uansett sterkt svekket.

Når det gjelder tilbakehold av reisende, har kontrollører adgang til dette blant annet når det
ved billettkontroll ikke oppgis korrekt personopplysninger. Ruter har opplyst at de normalt
ikke holder tilbake barn under 15 år. Klager var 15 år og nær fire måneder.

Nemnda finner etter en samlet vurdering ikke grunnlag for å anbefale at klagen tas til følge.

Vedtak:

Transportklagenemnda Kollektivtransport finner ikke å kunne anbefale å ta klagen til følge.

Vedtaket er enstemmig.