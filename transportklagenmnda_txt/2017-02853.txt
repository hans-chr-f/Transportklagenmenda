Vedtak i Transportklagenemnda - Fly

Sammendrag

Krav om standarderstatning grunnet nektet ombordstigning.

Dato
06.11.2018

Saksnummer
2017-02853

Tjenesteytere
Kiwi.com
Thai Airways

Klager har i det vesentlige anført

Klager skulle reise fra Bangkok til Stavanger via Oslo den 27. august 2017. Hun ble nektet
ombordstigning i Bangkok grunnet overbooking og ble booket om til neste avgang et
døgn senere, men kun til Oslo. Klager måtte selv kjøpe billett Oslo - Stavanger. Klager ble
ikke tilbudt mat eller hotell i Bangkok. 

Klager krever standarderstatning 600 euro i henhold til EU-forordning 261/2004, samt
refusjon for utgifter til ny billett, kroner 1 584. Klager har kun mottatt kroner 1 200 fra sitt
reisebyrå.

Tjenesteyterne har i det vesentlige anført
Kiwi.com har ikke avgitt uttalelse til nemnda. Til klager har selskapet i det vesentlige
anført:

Kiwi.com er en formidler av flyreiser, og det avhenger av flyselskapene hva passasjeren
får refundert av en ubenyttet billett. I dette tilfellet har flyselskapet refundert kroner 1
200 som er overført klagers konto. Av dette beløpet er kroner 983,40 kompensasjon for
overbooking, mens resten er refusjon for ubenyttet strekning på opprinnelig billett. 

Thai Airways har i det vesentlige anført:

Klager har dessverre møtt opp til feil dato. Thai Airways avganger fra Bangkok til Oslo går
rett over midnatt. Det vil si at dersom man har avreise den 27. august, så må fremmøte
og innsjekking skje den 26. august. Klager ble booket om kostnadsfritt til 28. august. 

Thai Airways viser til fremlagt Station Report for flyavgangen TG954 den 27. august som
viser at flyet ikke var overbooket. Hadde passasjerer vært offloadet på denne avgangen
så ville dette vært oppført i flyets log.

Videre krever klager refusjon av kostnader til ny flybillett Oslo-Stavanger. Så vidt
Thai Airways kan se hadde klager separate flybilletter på strekningene. Thai Airways
står ikke ansvarlig for de av reisens strekninger som ikke er utstedt på Thai Airways
billettdokument. I dette tilfellet ligger ansvaret for feilen hos passasjeren som møtte
frem til flyavgang på feil dato. På bakgrunn av dette kan ikke Thai Airways lastes eller
holdes juridisk eller økonomisk ansvarlig for hendelsen.

Nemnda bemerker

Forordningen får anvendelse på flygninger innen EU-/ EØS-området, flygninger fra EU-/
EØS-området til en tredjestat og flygninger fra en tredjestat hvis det "transporterende
luftfartsselskap for flygningen er et EF-luftfartsselskap", jf artikkel 3 punkt 1 bokstav b.  
Det "transporterende luftfartsselskap" er i artikkel 2 bokstav b definert til "et
lufttransportforetak som utfører eller har til hensikt å utføre en flygning i henhold til en
avtale med en passasjer eller på vegne av en annen person, juridisk eller fysisk, som har
en avtale med denne passasjeren". 
Klagers krav faller etter dette utenfor EU-forordningen fordi forsinkelsen oppsto på en
flygning fra en tredjestat med et ikke-europeisk flyselskap.  Klager har dermed ikke krav
på standarderstatning.
Forordningen begrenser imidlertid ikke den reisendes rett til erstatning på annet
grunnlag, jf artikkel 12.

Klager hevder at hun ble nektet ombordstigning grunnet overbooking. Thai Airways
hevder imidlertid at klager møtte opp til feil dato. Thai Airways avganger fra Bangkok til
Oslo går rett over midnatt. Det vil si at dersom man har avreise den 27. august, så må
fremmøte og innsjekking skje den 26. august. 

Thai Airways viser til fremlagt Station Report for flyavgangen TG954 den 27. august som
viser at flyet ikke var overbooket. Hadde passasjerer vært offloadet på denne avgangen
ville dette vært oppført i flyets log. Klager hatt anledning til å imøtegå selskapets
forklaring, men har unnlatt å kommentere denne. Nemnda finner det etter dette mest
sannsynlig at klager møtte opp på feil dag.

Klager ble booket om kostnadsfritt til 28. august, selv om selskapet ikke pliktet å gjøre
det. 

Klager krever refusjon av utgifter til ny flybillett fra Oslo til Stavanger. Klager hadde ikke
kjøpt gjennomgående billett, men separat billett for denne flyvningen med et annet
selskap. Denne rakk hun ikke fordi hun kom til Oslo en dag for sent. Nemnda kan ikke se
at Thai Airways har noe ansvar i denne forbindelse.

Etter dette kan nemnda ikke anbefale at klager gis medhold.

Vedtak

Transportklagenemnda - fly anbefaler ikke at klager gis medhold.