Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
22.05.2015

Saksnummer
1231/14F

Tjenesteyter
British Airways

Krav om standarderstatning grunnet forsinkelse.

Klager har i det vesentlige anført:

Klager skulle reise fra New York til Oslo via London den 12. juli 2014. Klager ankom London
forsinket med BA174, slik at hun mistet sin videreforbindelse med BA762. Klager ble booket
om på neste avgang, og ankom Oslo 3-4 timer forsinket.

Klager krever standarderstatning 600 euro i henhold til EU-forordning 261/2004.

Det vises for øvrig til klagers brev.

British Airways har i det vesentlige anført:

Klager hadde følgende reiserute i lokale tider: 12. juli: New York - London avg. kl. 19:00 ank. kl.
06:55 flight BA174 13. juli: London - Oslo avg. kl. 07:55 ank. kl. 11:00flight BA762

Minimum connection time i London er 60 minutter. Klager hadde 60 minutter på flybyttet i
London.

BA174 landet i London kl. 07:15 som følge av restriksjoner i luftrommet. Det vises til fremlagt
dokumentasjon fra Air Traffic Control. Klager hadde da kun 40 minutter connection i London
som medførte at hun mistet sin videreforbindelse kl. 07:55. Klager ble booket om til neste fly
og ankom Oslo 3 timer og 40 minutter senere enn planlagt.

Årsaken til forsinkelsen ble ikke forårsaket av British Airways, men som følge av restriksjoner i
luftrommet. Hendelsen er ikke kompensasjonsberettiget i henhold til EU-forordning 261/2004,
da årsaken var ekstraordinære omstendigheter utenfor British Airways kontroll.

British Airways kan ikke imøtekomme klagers krav.

Nemnda bemerker:

Nemnda legger på bakgrunn av de foreliggende opplysninger til grunn at klager ankom Oslo 3
timer og 40 minutter forsinket.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Nemnda finner på bakgrunn av de foreliggende opplysninger godtgjort at forsinkelsen
skyldtes sen avgang fra New York grunnet trafikkrestriksjoner. Nemnda viser til fremlagt
operasjonell rapport. Nemnda er av den oppfatning at dette er å anse som en ekstraordinær
omstendighet, og at forsinkelsen ikke kunne unngås. Vilkårene for standarderstatning etter
EU-forordningen er etter dette ikke til stede.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.