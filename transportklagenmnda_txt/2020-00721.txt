Vedtak i Transportklagenemnda - Fly

Sammendrag

Krav om refusjon av billetter. Bestilte flybilletter med feil dato.

Dato
15.06.2021

Saksnummer
2020-02766

Tjenesteytere
Ticket

Klager har i det vesentlige anført

Klager trykket feil og bestilte billetter med avreise 4. august 2020 og ikke 4. juli som han
hadde tenkt. Klager tok umiddelbart kontakt med Ticket.no, men de avslo refusjon av
bestillingen og viste til Ticket sine kjøpsvilkår. 

Klager mener at fordi han umiddelbart tok kontakt med Ticket.no da han oppdaget at
bestillingen gikk gjennom med feil dato, har han rettmessig krav på refusjon av billettene
med feil dato. Klager krever følgelig at Ticket.no refunderer billettkostnaden pålydende
1409 kroner.

Tjenesteyterne har i det vesentlige anført
Klager bestilte 4. juli 2020 kl. 07.40 flybillett med KLM fra Amsterdam til Oslo med avreise
4. august 2020 via ticket.no sin nettside. Ved bestilling har klager godtatt Tickets vilkår. 

Den 6. juli mottar Ticket en e-post fra klager om at han har bestilt feil dato. Fordi
flyet med KLM er bekreftet, vil Ticket ikke motta refusjon dersom det gjennomføres
avbestilling i henhold til flyselskapets regler. Ticket er en mellommann og følger
derfor opererende flyselskap sine regler. I dette tilfellet ble det fra Tickets side tilbudt
ombooking av billetten, men fordi det medførte merkostnader avviste klager tilbudet. 

Ticket kan på bakgrunn av overnevnte ikke imøtekomme klagers krav.

Nemnda bemerker

I henhold til Tickets sine kjøps- og reisevilkår, som klager måtte godkjenne ved bestilling,
er man som kunde pliktig til å kontrollere at alle opplysninger er korrekt før man
gjennomfører sin bestilling. Dette innebærer blant annet sjekk av dato, tidspunkt for
avreise og destinasjon. 

Nemnda bemerker at ved bestilling av en flyreise på internett, er man selv ansvarlig
for at informasjonen som blir lagt, er riktig. Det er viktig å sjekke at navn på reisende,
kontaktinformasjon, destinasjon, tidspunkt og liknende er riktig før bestillingen
bekreftes. Det er likeledes viktig å undersøke vilkårene nøye før bestilling av flyreisen
bekreftes. Når tilbudet er akseptert, er avtalen bindende og klager har ikke krav på
refusjon av billettene verken på avtalerettslig, erstatningsrettslig eller annet grunnlag. 

Klager har krevd refusjon fordi han umiddelbart tok kontakt med Ticket etter at han
oppdaget feilen (re integra). Til dette bemerker nemnda at det er svært høy terskel for
tilbakekallelse når en bindende avtale er inngått. Høyesterett har i Rt-2012-1904 slått fast
at det avgjørende for tilbakekall er 

- Om løftemottakeren har innrettet seg til at tilbakekall var avskåret
- og om løftegiveren (i dette tilfellet klager) har særlige grunner for tilbakekall. 

I denne saken mener nemnda at det er klart at klager ikke har særlige grunner for
tilbakekall. 

Nemnda anbefaler at klager ikke gis medhold.

Vedtak

Transportklagenemnda anbefaler at klager ikke gis medhold.