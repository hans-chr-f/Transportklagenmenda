Vedtak i Transportklagenemnda - Fly

Sammendrag

Krav om refusjon av utgifter grunnet kansellert flyvning.

Dato
02.11.2016

Saksnummer
1432/15F

Tjenesteyter
British Airways

Klager har i det vesentlige anført:

Klager skulle reist fra Oslo Gardermoen til Denver, via Heathrow London (BA0763), den 5. juli
2015 kl. 11:50.

Den 4 juli kl. 19:00 fikk klager en e-mail om at flyvningen med BA763 fra Oslo Gardermoen
til Heathrow London var kansellert. I e-posten ble det oppgitt telefonnummer i Norge og
Storbritannia klager kunne kontakte. Kontoret i Norge var imidlertid stengt, og klager kom ikke
igjennom på telefonen til Storbritannia. Klager prøvde å ombooke til en tidligere flyvning, men
det var ingen seteplasser ledig.

Flyvningen videre fra Heathrow til Denver (BA219) hadde avgang 5. juli kl. 15:45. Klager bestilte
derfor flybilletter med SAS, avreise 5. juli fra Gøteborg til Stockholm (SK140), og deretter fra
Stockholm til London Heathrow (SK531). Dette resulterte i at klager rakk flyvningen videre til
Denver.

For å rekke flyvningen fra Gøteborg, fikk klager ordnet med skyss fra Oslo, og det påløp derfor
utgifter for bilkjøringen. 4,10 NOK pr. km x 586 km = 2&nbsp;402 NOK.

Sjåføren av bilen ble betalt 5000 NOK, og de nye billettene fra Gøteborg til London med SAS
kom på hele 3&nbsp;749 NOK. Klager krever at British Airways erstatter disse utgiftene.

Det vises for øvrig til klagers brev.

British Airways har i det vesentlige anført:

Den kansellerte flyvningen fra Oslo Gardermoen til Heathrow med BA763 gir klager rett på
kompensasjon i henhold til EU-forordning 261/2004. Distansen er mindre enn 1500 km, og
siden klager ankom innen to timer før forventet ankomst, har klager rett på 125 euro som er
50 % av den opprinnelige kompensasjonen.

British Airways ville ha omrutet klager dersom klager hadde kontaktet dem. Kontoret i
Storbritannia er bemannet hele døgnet. Klager kunne også kontaktet British Airways i Oslo
neste dag.

British Airways hadde omrutet klager med Icelandair neste dag med ankomst Denver fem
minutter senere enn planlagt ankomsttid.

British Airways har refundert billettprisen Oslo - London og vil utbetale en goodwill
kompensasjon på NOK 2&nbsp;385.

Det vises for øvrig til British Airways' brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige
tiltak var truffet, jf. EU-forordning 261/2004 artikkel 5. British Airways har utbetalt en
standarderstatning på 125 euro.

Klager hadde en sammenhengende billett fra Oslo til Denver. I henhold til EU-forordningen
artikkel 5, jf. artikkel 8, hadde hun valget mellom refusjon av hele billettprisen eller omruting
snarest mulig på tilsvarende transportvilkår til det endelige bestemmelsesstedet.

Nemnda legger på bakgrunn av de foreliggende opplysninger til grunn at klager ikke
oppnådde kontakt med BA lørdag kveld. Hun forsøkte å booke om flygningen men lyktes ikke
da flyene var fulle. Klagers sønn kom i gjennom på telefon til London, men fikk ikke annen
beskjed enn om at klager selv måtte ringe. Klager har opplyst at klokken da var 21:30, og at
hun ikke så annen mulighet en selv å arrangere alternativ reise til London.

Nemnda har forståelse for at klager i den foreliggende situasjon selv fant en alternativ måte
å komme seg til London på slik at hun rakk flyet til Denver søndag ettermiddag. Nemnda
er likevel av den oppfatning at klager burde ha gitt British Airways mulighet til å omrute
henne. Omrutingen kunne skjedd med annet selskap til London eller med British Airways /
andre selskap til Denver. British Airways ville hatt en vesentlig bedre oversikt over alternative
muligheter enn klager. Avreise fra London var først søndag ettermiddag, og klager kunne
således eventuelt ha kontaktet British Airways i Norge søndag morgen, dersom ytterligere
forsøk på å kontakte British Airways i Storbritannia lørdag kveld ikke førte frem.

Nemnda er på denne bakgrunn av den oppfatning at British Airways ikke er ansvarlig for
utgiftene klager ble påført ved den alternative reise til London. British Airways har likevel
tilbudt å betale en goodwillerstatning på NOK 2&nbsp;385. Beløpet kommer i tillegg til
refusjon av billettprisen på den kansellerte flygning og standarderstatningen.

Standarderstatningens størrelse varierer med lengden på den kansellerte flygningen, her
Oslo - London. I henhold til artikkel 7 er denne på 250 euro. Dersom passasjeren blir omrutet
og ankomsten til det endelige bestemmelsesstedet ikke overskrider mer enn fire timer på
reiser over 3&nbsp;500 kilometer, kan flyselskapet redusere erstatningen med 50 %. Nemnda
er således av den oppfatning at erstatningen som er utbetalt er i henhold til forordningens
bestemmelser.

Nemnda finner etter dette ikke å kunne anbefale at klager gis medhold i sitt krav
om erstatning av utgifter til alternativ reise til London. Nemnda forstår det slik at
standarderstatningen, billettprisen Oslo - London, samt goodwill erstatningen på NOK
2&nbsp;385 allerede er utbetalt. Dersom utbetaling ikke har funnet sted, anbefales det gjort.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.