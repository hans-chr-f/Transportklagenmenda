Vedtak i Transportklagenemnda - Fly

Sammendrag

Krav om refusjon for tapt bagasje.

Dato
05.06.2020

Saksnummer
2019-04081

Tjenesteytere
Widerøe
SAS

Klager har i det vesentlige anført

Klager reiste fra Paris til Tromsø via Amsterdam og Bergen den 14. mai 2019. Ved
ankomst Tromsø fant han ikke sin koffert på bagasjebåndet. Det ble laget en PIR-rapport
i Tromsø og klage er sendt både til Widerøe og SAS. Bagasjen er fortsatt savnet. Klager
skulle reise rundt i jobbsammenheng i en måned i Europa. 

Bagasjen ble levert til Widerøes agent i Bergen. Klager mistet flyet i Bergen, og Widerøe
booket om billetten med SAS og forklarte at bagasjen allerede var på vei til Tromsø.

Klager har hatt utstrakt korrespondanse med begge flyselskaper. Han mener det er
Widerøe som er ansvarlig her da bagasjen ble sendt med Widerøeflyet og han ble
ombooket til SAS

Det har blitt tilbudt SDR 1288 fra SAS noe klager ikke har svart på om han godtar. 

Klager krever en kompensasjon for tapt bagasje på EUR 3967,63.

Tjenesteyterne har i det vesentlige anført
Widerøe har anført:
Klager reiste den 14. mai 2019 fra Paris via Amsterdam til Bergen med KLM. Når man
ankommer Bergen, må passasjeren tollklarere bagasjen og deretter sjekke bagasjen inn
på nytt innen fristen. 

KL1187 fra Amsterdam til Bergen landet kl. 13:37 lokal tid, 12 minutter etter planlagt
ankomsttid. Basert på erfaring brukte flyet et par minutter på å takse til gaten.
Klager hadde forbindelsesbilletter med Widerøes fly WF626 fra Bergen til Tromsø
klokken 14:35 lokal tid. I mellomtiden skal passasjeren ombord på flyet komme seg til
bagasjekarusellen og hente bagasjen, tollklarere bagasjen og sjekke inn bagasjen på nytt
før kl. 14:05. Dette resulterte i at klager mistet sitt fly med Widerøe og passasjeren ble
ombooket til SAS-fly SK4172 fra Bergen via Trondheim til Tromsø.

Da bagasjen ikke ankom sammen med passasjeren i Tromsø, ble det opprettet en
PIR-rapport. Det er alltid det siste opererende flyselskapet som er ansvarlig for
kompensasjon av tapt bagasje, selv om det var ombooking på forhånd. Hvis SAS finner
grunner til at Widerøe er involvert i tap av bagasje, kan SAS søke regress.

SAS har anført:
Klager mottok ikke sin bagasje ved ankomst Tromsø den 14. mai 2019 med SK4572.

Kravet / tilbakemeldingen ble sendt til SAS 27. juni 2019, mer enn 21 dager etter at
bagasjen ble hevdet savnet. 

Saksøker mottok en PIR / Irregularity Report når han rapporterte den manglende
bagasjen på flyplassen. PIR opplyser tydelig at kravet må sendes til SAS Customer Care
innen 21 dager via www.flysas.com/feedback.

Kravet er for sent fremsatt i henhold til Montreal-konvensjonen artikkel 17. 3, og SAS
motsetter seg primært å oppfylle kravet. 
Imidlertid har SAS sagt seg villig til å betale maksimalt ansvar på SDR 1288.

Nemnda bemerker

Blir reisegods skadet eller går det helt eller delvis tapt, er flyselskapet ansvarlig
såfremt hendelsen som har forårsaket skaden er inntruffet på flyet mens godset var i
flyselskapets varetekt, jf. Luftfartsloven § 10-18/Montrealkonvensjonen artikkel 17 nr. 2:
Ved befordring av reisegods er fraktførerens ansvar for tap på grunn av at reisegodset
forsinkes, skades eller helt eller delvis går tapt, begrenset til et beløp fastsatt av
departementet i forskrift for hver passasjer som for tiden er SDR 1288.
De ansvarsgrenser som er fastsatt i § 10-22, gjelder uansett hvilket ansvarsgrunnlag som
påberopes, jf. § 10-24.

I dette tilfellet krever klager 3967,63 euro for tapt bagasje, noe som overskrider
ansvarsgrensen. SAS, som var siste transportør av bagasjen, er villig til å utbetale SDR
1288. 
Etter nemndas syn har klager ikke krav på mer enn SAS er villig til å betale, og nemnda
kan følgelig ikke anbefale at klager gis medhold.

Vedtak

Transportklagenemnda - fly anbefaler ikke at klager gis medhold, men forutsetter at SAS
utbetaler SDR 1288 som tilbudt dersom dette ikke allerede er gjort.