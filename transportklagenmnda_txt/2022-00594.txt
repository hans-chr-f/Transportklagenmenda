Vedtak i Transportklagenemnda - Fly

Sammendrag

Krav om refusjon av flytbilleter

Dato
19.10.2022

Saksnummer
2022-00594

Tjenesteytere
SAS

Klager har i det vesentlige anført

Klager skulle reise med familie fra OSL-MUC den 18.02.2022 med SAS. Grunnet
kansellering ble familien omrutet til en mellomlanding i København. Klager fikk ikke med
seg endringen da vedkommende trodde det kun var tidspunktet på flyvningen som var
endret. Forholdet medførte at klager oversatt fristen for "full refund" på 15 dager da
vedkommende trodde at reisen gikk som planlagt bare ved et annet tidspunkt.

Den nye reisen med mellomlanding i København var uaktuell for klager med familie
på grunn av små barn og at familien reiste med flere skibagger som spesiell bagasje.
Klager hevder at flyselskapet hadde mer enn god nok tid til å videreselge billettene deres
da familien kansellerte flyvningen 29. desember cirka. 8 uker før avreise, til tross for at
fristen i henhold til SAS sine fare rules var oversittet.

Tjenesteyterne har i det vesentlige anført
SAS anfører i det vesentlige at klager  kansellerte reisen deres den 29. desember hvilket
falt utenfor 15 dagers fristen for å kunne kreve "full refund". Klager ville ha måttet
kansellert reisen sin innen 4. desember for å beholde retten til full refund..

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. SAS har ikke
kommet med tilsvar i saken.

SAS foretok en ruteendring av klagers flygning i desember. En ruteendring innebærer
kansellering av en avtalt flygning. Kansellering gir grunnlag for standarderstatning
etter EU-forordning 261/2004 artikkel 5 og 7 med mindre flyselskapet kan bevise at
passasjeren har fått informasjon om endringen minst 2 uker før planlagt avgangstid.
Basert på opplysninger i saken legger nemnda til grunn at klagers flyvninger mellom Oslo
og Munchen ble kansellert mer enn 14 dager i forveien. Klager har derfor ikke rett på
standarderstatning i henhold til EU-forordning 261/2004 artikkel 5 nummer 1 bokstav c
punkt i). Dette er heller ikke krevet.

Forbrukerrepresentantene presiserer for ordens skyld at klager ikke har fått tydelig
informasjon om at flyvningen er kansellert eller om klagers rett til informasjon om sine
rettigheter etter forordningen.

SAS mener at klager aksepterte ruteendringen da klager forholdt seg passiv og ikke
svarte innen 15 dager etter at klager ble omrutet via København. 

Nemnda mener at klager ikke er avskåret fra retten til refusjon i dette tilfellet. Aksept
av et tilbud fordrer normalt en opptreden fra mottakeren side med en angivelse av
at tilbudet er godtatt. At mottakeren forholder seg passiv er ikke tilstrekkelig. SAS kan
etter nemndas syn ikke ensidig binde klager til å akseptere den nye reiseruten ved å
sette en frist for tilbakemelding slik flyselskapet har gjort i dette tilfellet, jf Eu-forordning
261/04 art 15. Nemnda mener derfor at klager har kravet til refusjon i behold, selv om
vedkommende ikke svarte SAS innen fristen satt i deres e-post.

Vedtak

Nemnda anbefaler at klager gis medhold.