Vedtak i Transportklagenemnda - Fly

Sammendrag

Krav om standarderstatning som følge av forsinkelse.

Dato
24.02.2020

Saksnummer
2019-01744

Tjenesteytere
SAS

Klager har i det vesentlige anført

22. februar 2019 skulle klager og fire medpassasjerer reise med SK244 fra Bergen til Oslo
og deretter med SK4490 fra Oslo til Svalbard. SK4490 hadde planlagt avgang kl. 09.30 fra
Oslo. Denne flyvningen ble imidlertid forsinket, slik at flyet først tok av fra Oslo syv timer
senere.

Klager anfører at årsaken til forsinkelsen ble oppgitt å være værforholdene, men
Norwegian-flyet som skulle gå kl. 08.45 samme morgen, ble kun 15 minutter forsinket.
Klager anfører videre at de fikk beskjed av lokale personer om at været var fint på
Svalbard, og en vær- og satellittekspert fra NASA som de reiste med, sjekket at det ikke
forelå noen aktuelle varsler. Klager stiller seg uforstående til at SAS har oppgitt sterk
kryssvind, i tillegg til snø på rullebanen, som årsak til forsinkelsen. Klager anfører at
fremlagt METAR-rapport viser at det var lett til laber bris hele dagen, et lett skylag, lette
snøbyger og god sikt - med andre ord ikke noe uvanlig vintervær på Svalbard.

Klager har forståelse for at SAS og passasjerene hadde en dårlig opplevelse i forbindelse
med flyvningen Oslo-Longyearbyen kvelden før, da flyet måtte returnere til Oslo på
grunn av værforholdene. Klager anser likevel forsinkelsen i forbindelse med SK4490 som
uforståelig med tanke på forsinkelsens lengde og de aktuelle værforholdene. Klager
anfører at det kun er noen få timer om morgenen den 22. februar som kan unnskyldes
med at det var ekstremvær på Svalbard. Været var som nevnt godt den aktuelle dagen,
flyplassen var åpen hele dagen, og andre fly landet på Svalbard. Klager stiller seg dermed
uforstående til at SAS oppgir værforhold som årsak til at flyet ble såpass mange timer
forsinket den aktuelle dagen.

Klager viser til fremlagt dokumentasjon.

På bakgrunn av dette krever klager standarderstatning i henhold til EU-forordning
261/2004 på 400 euro per person, totalt 2000 euro.

Tjenesteyterne har i det vesentlige anført
Flyvningen SK4490 fikk dessverre en forsinket avgang på 429 minutter (syv timer og 15
minutter) fra Oslo til Longyearbyen. Forsinkelsen skyldtes værforholdene på Svalbard.

SK4490 skulle flys av flyet LNRRG. Dette flyet sto klart på Gardermoen i påvente av å
kunne fly Oslo-Longyearbyen-Oslo.

SK4496, som skulle lande på Longyearbyen flyplass 22. februar kl. 00.30, fikk ikke lande,
på grunn av glatt rullebane. Flyet måtte derfor returnere til Oslo. Værmeldingen viste
tilsvarende forhold om morgenen og utover dagen 22. februar. Det er kapteinen som har
det siste ordet når det skal vurderes om en flyvning skal forsinkes i påvente av bedring i
værforholdene. Dette påfører selskapet store kostnader, men sikkerheten kommer alltid
først.

Det vises for øvrig til fremlagt dokumentasjon.

Værforholdene i Longyearbyen var altså årsaken til forsinkelsen av SK4490 22. februar.
Dette anses som en ekstraordinær hendelse utenfor flyselskapets kontroll. På bakgrunn
av dette kan ikke klagers krav imøtekommes i dette tilfellet.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet, gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen.

SAS har fremlagt dokumentasjon på at forsinkelsen skyldtes værforholdene i
Longyearbyen den aktuelle dagen. Nemnda finner at SAS har godtgjort at årsaken til
forsinkelsen var forhold utenfor flyselskapets kontroll. Flyvningen ble gjennomført så
snart de forventet bedre landingsforhold. På bakgrunn av dette finner nemnda at klager
ikke har krav på erstatning i dette tilfellet.

Vedtak

Transportklagenemnda - fly anbefaler ikke at klager gis medhold.