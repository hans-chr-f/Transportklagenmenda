Vedtak i Transportklagenemnda
- Kollektivreiser

Sammendrag

Bruk av studentbillett etter fylt 30 år

Dato
08.12.2018

Saksnummer
2018-03407

Tjenesteytere
Ruter

Klager har i det vesentlige anført

Klager ble ilagt gebyr ved kontroll på trikken fordi han reiste med studentbillett i en alder
av 34 år. 

Klager viser til at han ikke hadde kjennskap til at det var en øvre grense for studentbillett.
Han burde selvfølgelig sjekket reglene bedre, men opplever straffen som streng.

Klager er for tiden student ved Blindern og boten utgjør 15 prosent av den månedlige
utbetalingen fra Lånekassen. Klager beklager feilen, og ber Ruter frafalle gebyret.

Tjenesteyterne har i det vesentlige anført
Klager ble ilagt gebyr fordi han reiste med studentbillett uten å oppfylle kravene til
rabatten, 

For å reise med studentbillett må en være fulltidsstudent og mellom 20 og 30 år. Er man
over 30 år eller deltidsstudent er det ikke mulig å benytte seg av studentbillett. Det er
kundens ansvar å sette seg inn i hvilke regler som gjelder. 

Når man bruker RuterBillett appen må billettkategori velges, og der står det tydelig at
kategorien student er for heltidsstudenter under 30 år. 

På Ruters nettside finner man på forsiden en knapp for info om billetter og priser. Ved
å klikke på det feltet og videre inn på 30-dagers billett, som er den eneste billettypen
med studentrabatt, så kommer informasjon om reglene for studentrabatt.  Ruter mener
informasjonen er lett tilgjengelig og kan ikke si seg enig i at god tro er grunn til å slippe
gebyr i dette tilfellet.. 

Ruters kan på bakgrunn av overnevnte ikke imøtekomme klagers krav.

Nemnda bemerker

Klager ble ved kontroll på trikken 4. oktober 2018 ilagt gebyr fordi han ikke var berettiget
til å benytte studentbillett.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Nemnda viser til at retten til å benytte billett for studenter bare gjelder for personer
under 30 år. Klager fylte 30 år i januar 2014 og var ikke berettiget til studentbillett.

Vilkårene for å ilegge gebyr var dermed til stede.

Nemnda bemerker at det er den reisendes ansvar å kjøpe billetter i riktig billettkategori.
Betingelsene for bruk av studentbillett fremgår på Ruters nettsider og ved bruk av ruter
appen.

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.