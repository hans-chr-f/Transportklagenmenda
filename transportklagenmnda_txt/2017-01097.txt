Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
16.02.2018

Saksnummer
2017-01097

Tjenesteytere
SAS

Klager har i det vesentlige anført

Klager skulle reise fra Tromsø til Trondheim den 20. april 2017 kl 16.30 med ankomst
kl 18.40. Flyet hadde mellomlanding i Bodø. Strekningen Bodø-Trondheim måtte
kanselleres grunnet kollisjon med fugl.

Klager har ikke anført om han ble ombooket eller om han valgte å avbryte reisen. 

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
SK4581 ble kansellert mellom Bodø og Trondheim grunnet birdstrike, det vises til
fremlagt dokumentasjon. Etter kollisjon med fugl er det nødvendig med ettersyn og
eventuelt reparasjon.  Klager ble booket om via Oslo samme dag og ankom Trondheim kl
23.51. 

Hendelsen er ikke kompensasjonsberettiget i henhold til EU-forordning 261/2004 da
årsaken var ekstraordinære omstendigheter utenfor SAS' kontroll. 

SAS har gjort det de kunne for å få klager frem til endelig bestemmelsessted raskest
mulig. Flyselskapet kan ikke imøtekomme klagers krav om standarderstatning.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf EU-forordning 261/2004 artikkel 5 og 7. 

Det er på det rene at flyet som var planlagt brukt til klagerens flygning fra Tromsø til
Trondheim med stopp i Bodø, kolliderte med fugl på strekningen Tromsø - Bodø.

Det er videre på det rene at det var nødvendig å etterse/reparere flyet i Bodø av
sikkerhetsmessige grunner. Klagerens flygning ble derfor kansellert mellom Bodø og
Trondheim. 

Kollisjon med fugl er en ekstraordinær omstendighet i forordningens forstand, jf EU-
domstolens avgjørelse i saken Peskova med flere av 04.05.2017 (C-315 / 15) avsnitt 26. 

Nemnda har i etterkant av EU-domstolens dom bedt Luftfartstilsynet gi en generell
kommentar om hva som teknisk sett kan forventes av tiltak fra flyselskapenes side for
å unngå kollisjon med fugl. I en uttalelse av 14. september 2017 fra Luftfartstilsynet
fremgår det at besetningen trenes på håndtering av kollisjoner med fugl om det skjer
i lufta, samt på teknisk ivaretakelse på bakken. På forhånd får pilotene informasjon
om fugletetthet på og omkring rullebane og i inn- og utflyvingsområdet. Det fremgår
videre av uttalelsen, med videre henvisning til uttalelse fra Luftdyktighetsseksjonen, at
det er umulig å unngå at kollisjoner med fugl skjer. Det er ingen tekniske metoder eller
innretninger som kan fjerne risiko for dette, og flyplassoperatøren er den enhet som
kan ha en viss kontroll gjennom skremsler, eksterminering eller stengning av flyplass.
Luftfartstilsynet vurderer at kollisjon med fugl er et fenomen som må sidestilles med
værforhold. 

Nemnda legger etter dette til grunn at flyselskapet ikke hadde mulighet til å sikre seg
mot kollisjonen, og at kanselleringen ikke kunne vært unngått.

Vedtak

Transportklagenemnda - fly anbefaler ikke at klager gis medhold.