Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
09.04.2019

Saksnummer
2018-01334

Tjenesteytere
SAS

Klager har i det vesentlige anført

Klager skulle reise med SAS fra Oslo til San Francisco via København den 16. januar
2018 kl 10.00 med ankomst kl 14.45. SK1455 fra Oslo til København ble halvannen time
forsinket slik at klager mistet sin videreforbindelse. Han ble booket om via Chicago på
et senere fly, og ankom endelig bestemmelsessted mer enn seks timer forsinket. Klager
mottok forpleining i ventetiden. 

Klager mener at dårlig vær i dette tilfellet ikke burde komme som en overraskelse på
flyselskapet da det hadde vært dårlig vær i tre dager forut. Videre mener klager han
burde blitt tilbudt ombooking på et tidligere tidspunkt, da flyselskapet var kjent med
forsinkelsene som ble forårsaket av værforholdene. 

Klager mener at nemnda må ta stilling til om SAS skal ta hensyn til værforhold som er
veldig godt dekket i media og i værtjenestene. 
Han vil også at nemnda skal ta stilling til om det å tilby endring av hans flight på forhånd
må forventes av SAS.

Klager krever standarderstatning 600 euro i henhold til EU-forordning 261/2004. 

Det vises for øvrig til klagers brev.

Tjenesteyterne har i det vesentlige anført
Værforholdene på Gardermoen den 16. januar 2018 førte til restriksjoner i slottider og
lang ventetid i de-icing. På et tidspunkt ble den ene rullebanen stengt grunnet fjerning av
snø. 

Det var ingen tiltak SAS kunne ha truffet for å forhindre følgeforsinkelsene denne dagen. 

SAS viser til fremlagt dokumentasjon på ovennevnte.

SK1455 ble forsinket 1 time og 35 minutter som følge av værforholdene. Klager ble
booket om via Chicago med SAS og American Airlines, og ankom San Francisco kl 23.01
samme dag. SAS hevder at de booket om klager til en flight med avgang på et tidspunkt
da bedre værhold var forventet, og at de dermed gjorde det som var mulig for å redusere
forsinkelsen

Hendelsen er ikke kompensasjonsberettiget i henhold til EU-forordning 261/2004, da
årsaken var ekstraordinære omstendigheter utenfor SAS' kontroll. 

SAS kan ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den  reisende ikke har krav på erstatning. Dette må vurderes konkret. 

Klager mener SAS skulle tilbudt endring av klagers flight på forhånd hensett til dårlige
værmeldinger. SAS hevder at de booket om klager til en flight med avgang på et
tidspunkt da bedre værforhold var forventet, og at de dermed gjorde det som var mulig
for å redusere forsinkelsen. På bakgrunn av de foreliggende opplysninger som nemnda
må forholde seg til, er nemnda av den oppfatning at flyselskapet SAS har godtgjort at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet. Dokumentasjonen viser at flymaskinen som skulle
operere klagers flygning ble forsinket som følge dårlige værforhold, restriksjoner i
slottider og fjerning av snø. Videre er nemnda av den oppfatning at selskapet gjorde det
som var mulig for å redusere forsinkelsen hensett til situasjonen.

Klager ble booket om og ankom endelig bestemmelsessted samme dag. Nemnda anser
dette etter forholdene å være innen rimelig tid. 

Klager har etter dette ikke rett til standarderstatning.

Vedtak

Transportklagenemnda - fly anbefaler ikke at klager gis medhold.