Vedtak i Pakkereisenemnda

Sammendrag

Krav om dekning av tapt håndbagasje som ble
gjenglemt på bussen fra flyplassen til hotellet.

Dato
08.10.2014

Saksnummer
116/14P

Tjenesteyter
Star Tour AS

Saken gjelder:

Krav om dekning av tapt håndbagasje som ble gjenglemt på bussen fra flyplassen til hotellet.

Klager har i det vesentlige anført:

Klager og hennes reisefølge, totalt 9 voksne og 4 barn, ankom hotellet etter busstransport fra
flyplassen på Tenerife. Det var trangt på bussen fordi den skulle innom et ekstra hotell i tillegg
til de 5 hotellene som var på ruten.

Det ble omplassering på buss-setene for å få plass til alle. Klager og hennes reisefølge gikk av
på hotell nr. 2 på reiseruten. Minutter etter at de kom inn i resepsjonsområdet oppdaget de at
håndbagasje var gjenglemt på bussen.

I håndbagasjen hadde de blant annet livsnødvendig medisin. Tre av de voksne forsøkte å løpe
etter bussen som er på vei ut av hotellområdet, men rakk det ikke.

De kontaktet så en av de to reiselederne fra Star Tour som sto i resepsjonen for å få adressen
til neste hotellstopp slik at en av dem kunne ta taxi etter bussen, men adressen kunne de ikke
få. De ba så en av reiselederne om å ringe guiden som var på bussen, men heller ikke dette
var de villig til å hjelpe med.

Påfølgende dag måtte de selv finne frem til lege og få tak i medisin til en i reisefølge som har
epilepsi. Vedkommende hadde da hatt alvorlige epilepsianfall den første natten, noe som
ødela flere dager av ferien. De kontaktet reiselederne på hotellet hver eneste dag for å få vite
hvor de kan hente gjenglemt bagasje.

De fikk ingen hjelp, kun beskjed om at det ikke lot seg gjøre.

De beskrev de to gjenglemte baggene og ba om at Star Tour kunne sjekke lageret på
flyplassen, da de selv ikke hadde tilgang der, men dagene går og intet skjer.

Fra den 02.03.14 til den10.02.14 fikk de ingen hjelp til tross for gjentatte henvendelser til
reiselederne. De ga til slutt opp. En uke etter ankomst melder de bagasjen stjålet på den
lokale politistasjonen. Klager finner Star Tours håndtering av saken elendig og deres mangel
på hjelp en direkte årsak til at håndbagasjen ikke kom til rette mens de var der.

Klager krever at Star Tour dekker tap av håndbagasjen, to håndbagger og to plastposer med
innhold. Det vises til innholdsliste/politianmeldelse.

Tapet dekkes ikke av klagers reiseforsikring. I tillegg mener klager at de burde få
kompensasjon for en ødelagt ferieuke som måtte brukes til å kontakte Star Tours reiseledere
og forsøke å få hjelp i stedet for å kunne dra på utflukter o.l.

Star Tour har i det vesentlige anført:

Star Tour viser til rapport og fra deres reiseledere på Tenerife der det fremgår hva som ble
gjort dag for dag for å finne den gjenglemte bagasjen.

Busselskapet Ultramar ble kontaktet flere dager, men deres avdeling for hittegods har ikke
vært enkel å forholde seg til de siste månedene og svært lite er blitt funnet. Hittegodskontoret
på flyplassen ble også kontaktet. Letingen hos busselskapet kan ta noe tid, da det er de
samme menneskene som jobber med ankomst på flyplassen som sjekker forespørsler om
gjenglemt bagasje og de har ofte liten tid.

Bussjåførene har ikke lov til å ta telefonen mens de kjører, så det kan være vanskelig å nå
disse da de kjører transfer store deler av dagen. Star Tour hadde ikke noen reiseleder på
klagers buss fra flyplassen, kun en reiseleder som hilste på passasjerene før bussen forlot
flyplassen.

Det er klager og hennes reisefølge som må ta ansvar for gjenglemt bagasje.

Star Tours reiseledere som var på hotellet på klagers ankomstdag, kjente ikke til bussens rute
og kunne derfor heller ikke opplyse om adressen for bussens neste stopp.

Star Tour følger opp med busselskapet for å etablere bedre rutiner for hittegods, men finner
ikke grunnlag for å erstatte klagers tap da de har gjort det de kunne for å spore opp klagers
bagasje, både med busselskapet og ved at de sjekket selv når de var ute på flyplassen de
aktuelle dagene.

Nemnda bemerker:

Klagerne glemte sin håndbagasje i den bussen som fraktet dem fra flyplassen til hotellet.
Bussen var en fellestransport for gjester til 6 hoteller, og så vidt nemnda forstår var det
hotellet klagerne skulle til, det andre hotellet bussen betjente.

I følge klagerne oppdaget de umiddelbart etter at bussen hadde reist fra hotellet at de
hadde glemt håndbagasjen i bussen. Den ene klageren forsøkte å løpe etter bussen, som
fremdeles var synlig, men den var kommet for langt. De fikk så tak i en drosje, og spurte
guiden som var til stede på hotellet hvilket hotell som var neste stopp for bussen. Det visste
ikke vedkommende, og hun hadde heller ikke telefonnummeret til den guiden som la opp
bussens reiserute på flyplassen.

Situasjonen var altså den, at selv om klagerne umiddelbart etter avstigning ble klar over at de
hadde lagt igjen håndbagasjen, var det ingen ansvarlige som visste bussens kjørerute. Det var
heller ikke mulig å få fatt i buss-selskapets kontaktperson. Enden på det hele var at bagasjen
forsvant, og at den ikke ble funnet i løpet av de 14 dagene klagerne var på reisemålet.

En av de som mistet sin bagasje lider av epilepsi, og klagerne har anført at han fikk dårlig hjelp
av guidene til å skaffe legehjelp for å få utskrevet livsviktig medisin.

Han fikk et alvorlig epileptisk anfall første natten. Dagen etter fikk han hjelp av
hotellbetjeningen til å kontakte lege. Det eneste guidene hjalp til med, var å sende inn en
politianmeldelse etter vel en uke, da bagasjen hadde vært borte så lenge at det var lite
sannsynlig at den ville bli gjenfunnet. Klagerne fikk ferien delvis ødelagt fordi de måtte være til
stede på hotellet på de tidspunkter guidene var der for å sjekke om bagasjen var gjenfunnet.

Guidene opplyste for øvrig at man i flere måneder hadde hatt problemer med at gjenglemt
bagasje ikke ble gjenfunnet, til tross for at busselskapet skulle ha rutiner for å håndtere dette,
og et eget rom på flyplassen for gjenglemt bagasje.

Reklamasjonsnemnda har forståelse for at klagerne ikke fant guidenes håndtering av
situasjonen tilfredsstillende. Det må bero på dårlig administrasjon av ressursene på
reisemålet når ikke alle guider som er på vakt når nye gjester ankommer, vet hvilken rute
bussen følger når passasjerene skal settes av ved de respektive hotellene.

Det må nødvendigvis foreligge en plan om dette, som senest rett etter at bussen har
forlatt flyplassen kan sendes via sms til de øvrige guidene. Det er videre et tegn på
dårlig administrasjon at ikke alle guider har hverandres mobiltelefonnumre plottet inn
i mobiltelefonen. Det burde også være en stående ordre at telefonen er påslått inntil
alle gjester har ankommet sine respektive hoteller. Beskjed om at alle gjester er tatt
forsvarlig hånd om er det meget enkelt å sende via sms til de som ikke befinner seg på siste
ankomststed for bussen. Det må videre være mulig å få kontakt med en kontaktperson for
busselskapet så lenge bussen kjører på oppdrag for Star Tour.

Et slikt oppdrag må være så økonomisk interessant at det må være mulig å stille visse
minimumskrav til operatøren.

Reklamasjonsnemnda finner etter dette å måtte legge til grunn at reisearrangørens operasjon
var dårlig planlagt og utført.

I utgangspunktet er det den reisende som har ansvar for å passe på sin egen håndbagasje.
Forsikringsselskapet, som klagerne har henvendt seg til, har ikke villet erstatte de bortkomne
gjenstandene, sannsynligvis fordi selskapet har lagt til grunn at klagerne har opptrådt
uaktsomt. Spørsmålet i denne saken er imidlertid om arrangørens mottaksapparat var så
dårlig organisert at kravet kan rettes mot arrangøren. Etter nemndas syn er det mye som taler
for det. Hvis guiden på klagerens hotell hadde kunnet oppgi hva som var neste hotellstopp for
bussen, ville bagasjen etter all sannsynlighet ha blitt funnet. Klagerne hadde stoppet en drosje
som sto klar til å kjøre etter bussen.

Etter en samlet vurdering av omstendighetene i saken, er det arrangørens manglende
organisering av sitt mottaksapparat som springer i øynene som hovedårsak til at bagasjen
ikke ble gjenfunnet. Til dette kommer det faktum at arrangøren var klar over at bagasje
som ble gjenglemt stort sett ikke ble gjenfunnet. I en slik situasjon fremstår det som
kritikkverdig at man ikke tok tak i problemet, blant annet ved å sikre kontinuerlig kontakt med
bussoperatøren.

Nemnda finner etter en samlet vurdering at klagerne bør få dekket verdien av de tapte
gjenstandene. Forholdet ble politianmeldt og meldt til forsikringsselskapet, slik at
erstatningsbeløpet vil fremgå av forsikringsmeldingen.

Vedtak:

Reklamasjonsnemnda for pakkereiser anbefaler at klagerne får erstattet sitt tap i henhold til
forsikringsmeldingen.

Vedtaket er enstemmig.