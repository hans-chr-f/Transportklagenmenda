Vedtak i Transportklagenemnda
- Kollektivreiser

Sammendrag

Frafall av ilagt gebyr som følge av ufullstendig billett.

Dato
09.10.2017

Saksnummer
2017-01327

Tjenesteytere
Ruter

Klager har i det vesentlige anført

Klager var på vei hjem og skulle ta bussen fra Holtet busstasjon etter en legetime med
sin datter. 

På bussholdeplassen var det ikke mulighet for å aktivere kortet, slik at klager måtte
gjøre dette inne i bussen. Da bussen kom registrerte klager de tre kontrollørene som var
allerede var inne i bussen. På vei ombord hjalp klager en dame med barnevogn inn på
bussen. Like etter at hun var ferdig med å hjelpe kvinnen med vognen, ble klager bedt
om å vise billett. Klager rakk derfor ikke å aktivere kortet sitt, og ble ilagt et gebyr på
kroner 1150,-

Klager mener hun ikke burde fått et gebyr siden hun hadde med seg et gyldig
månedskort. Hun opplever det som urettferdig at hun ikke fikk mulighet til å aktivere
kortet etter at hun var ferdig å hjelpe kvinnen. Klager pleier alltid å kjøpe månedskort når
hun får lønn, slik at hun har det selv om hun ikke bruker kortet med en gang. 

Klager krever derfor at Ruter frafaller kravet om ilagt gebyr.

Tjenesteyterne har i det vesentlige anført
Ruter viser til at klager i denne saken ble ilagt gebyr som følge av at hun ikke kunne vise
gyldig billett under kontroll. 

I denne saken forholder Ruter seg til det som fremgår av kontrollørens opplysninger.
Kontrolløren har registrert at klager allerede befant seg om bord i bussen da kontrollen
gikk på ved Ekeberghallen. Klager opplyste til kontrollen at hun hadde aktivert sin billett
samme dag som den ble kjøpt, noe som viser seg å ikke stemme. Billetten ble aktivert
etter at gebyret ble skrevet.

Klagers forklaring som har kommet i ettertid fremstår ikke som troverdig. Det ville ikke
blitt ilagt gebyr i en slik situasjon. 

På bakgrunn av dette ser Ruter ingen grunn til å endre sitt standpunkt i saken, og
opprettholder gebyret.

Nemnda bemerker

Klager ble ved kontroll på busslinje 74 den 3. mai 2017 ilagt gebyr da hun ikke hadde
aktivert sitt månedskort.

Det fremgår av Ruters transportvilkår punkt 3 at den reisende plikter å ha gyldig billett
før ombordstigning eller før passering av kontrollsoner. 
Av samme bestemmelse går det fram at passasjerer som ved kontroll ikke kan vise gyldig
billett, vil bli ilagt gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig. 

Klager hadde med et reisekort med månedsbillett, men billetten var ikke aktivert. Hun
kunne følgelig ikke vise gyldig billett og vilkårene for å ilegge gebyr var til stede. 

I klagen er opplyst at klager ikke rakk å aktivere kortet før kontrollen fordi hun hjalp en
dame med barnevogn. 

Nemnda viser til at det fremgår av kontrollrapporten at klager ved kontrollen sa at hun
hadde aktivert kortet da hun kjøpte det. Det er ikke registrert slik aktivering.

Klager er sendt tilsvaret fra Ruter hvor det vises til at hun har endret forklaring. Hun har
ikke imøtegått Ruters opplysninger, heller ikke at kontrolløren har opplyst at hun satt på
bussen da kontrollørene gikk ombord. 

Nemnda finner i denne situasjon at Ruters opplysninger må legges til grunn og finner
ikke  grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.