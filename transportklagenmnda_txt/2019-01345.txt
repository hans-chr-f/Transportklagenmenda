Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
12.05.2020

Saksnummer
2019-01345

Tjenesteytere
Widerøe

Klager har i det vesentlige anført

Klager skulle reise fra Brønnøysund til Torp via Trondheim den 16. januar 2019
med Widerøe. Flyvningene var  WF706 og WF481. Planlagt ankomst ved endelig
bestemmelsessted var kl. 09.25. WF706 fra Brønnøysund til Trondheim ble kansellert.
Klager ble omrutet til WF711 og WF485 med ankomst Torp kl. 16.40.  Det er fremsatt krav
om standarderstatning på 250 euro i henhold til EU-forordning 261/2004.

Tjenesteyterne har i det vesentlige anført
Widerøe henviser til at standarderstatning ble utbetalt den 21. mars 2019.

Nemnda bemerker

Kansellering gir rett til standarderstatning med mindre flyselskapet kan godtgjøre at
kanselleringen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5. 

Nemnda legger til grunn at klagers flyvning fra Brønnøysund til Torp (WF706) den 16.
januar 2019 ble kansellert.  Klager ble omrutet til nye flyvninger, og ankom Torp med en
forsinkelse på over syv timer.

Widerøe har i sitt tilsvar bemerket at standarderstatning ble utbetalt til klager den 21.
mars 2019.

Klager har på sin side fremlagt dokumentasjon på at han har fått medhold i et krav
vedrørende en annen flyvning enn i nærværende sak. Denne gikk den 10. februar 2019.
Det er for denne flyvningen standarderstatning ble utbetalt den 21. mars 2019.  

Ovenstående informasjon fra klager har blitt videreformidlet til Widerøe, som
har fått to sjanser til å imøtegå dette. Det har Widerøe ikke gjort. Nemnda treffer
da vedtak basert på opplysningene som er fremkommet tidligere i saken, jf.
transportklagenemndforskriften § 5-3 tredje ledd. 

Widerøe har ikke redegjort eller dokumentert årsaken til kanselleringen av WF706.
De har med dette ikke har godtgjort at årsaken til kanselleringen den 16. januar
2019 skyldtes ekstraordinære omstendigheter som ikke kunne vært unngått selv
om alle rimelige tiltak var truffet. Nemnda mener derfor Widerøe bør utbetale
standarderstatning til klager.

Saken er behandlet med én forbrukerrepresentant i medhold av
transportklagenemndforskriften §5-5 (5).

Vedtak

Transportklagenemnda-fly anbefaler at Widerøe utbetaler 250 euro til klager.