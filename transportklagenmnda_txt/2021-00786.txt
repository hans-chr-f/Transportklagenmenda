Vedtak i Transportklagenemnda - Fly

Sammendrag

Krav om kompensasjon/refusjon av overvektsgebyr. Klagers bagasje ble forsinket.

Dato
15.10.2021

Saksnummer
2021-00786

Tjenesteytere
Norwegian Air Shuttle

Klager har i det vesentlige anført

Klager skulle reise fra Oslo til Bergen med Norwegian den 8. januar 2021 (DY610). 

Klager hadde noe overvekt på bagasjen og betalte 675 NOK for dette. 

Da hun ankom Bergen var ikke kofferten kommet med på flyet. Klager måtte vente på
flyplassen i tre timer, da kofferten inneholdt helt nødvendige eiendeler. Dersom klager
ikke hadde ventet på flyplassen ville hun ikke fått bagasjen før neste dag, ettersom siste
utkjøring for dagen allerede hadde vært. Klager skulle også bli hentet på flyplassen, og
vedkommende måtte også vente på bagasjen. Alle planene de hadde denne kvelden
måtte avlyses.

Klager finner det urimelig at hun skal betale for overvekten da bagasjen ikke kom frem
som avtalt, de måtte vente lenge og planer måtte avlyses. Klager mener dette berettiger
en kompensasjon, og at en rimelig løsning ville vært at hun fikk tilbakebetalt gebyret for
overvekten.

Tjenesteyterne har i det vesentlige anført
Klager skulle reise med DY610 08.01.2021 fra Oslo til Bergen og måtte betale 675 NOK
for overvekt på bagasje. Det følger av Norwegians befordringsvilkår i artikkel 10.5 at
dersom kolli overstiger tillatt vektgrense vil det bli belastet som overvekt. Videre følger
det av Norwegian sine nettsider at man må betale per kg.

Det er ikke mulig å få tilbake overvektgebyret når bagasjen blir forsinket. Dette er to
helt uavhengige forhold. Dersom passasjeren ønsker erstatning for forsinket bagasje
må dette registreres ikke senere enn tjueen (21) dager etter at bagasjen ble gjort
tilgjengelig for passasjeren. Det vises til Norwegian sine vilkår for befordring artikkel
18.1.4. Passasjeren kan da eventuelt få erstattet kostnader til nødvendige ting.

Norwegian har ingen forpliktelse til å tilbakebetale overvektgebyret dersom bagasjen blir
forsinket og kan derfor ikke imøtekomme kravet om tilbakebetaling av overvektgebyret
på 675 NOK.

Nemnda bemerker

Det er ikke bestridt at klager betalte overvektsgebyr fordi hennes bagasje veide for mye.
Spørsmålet som klager har stilt til nemnda er om klager kan kreve overvektsgebyret
refundert som en kompensasjon for den forsinkede bagasjen, og de ulempene dette
medførte. 

Slik nemnda ser det er det ingen sammenheng mellom overvektsgebyret og at
bagasjen ble forsinket. Nemnda mener at forsinkelsen ikke gir rett på refusjon av
overvektsgebyret. Forsinket bagasje gir rett på ytelser etter selskapets standardvilkår og
eventuelt etter passasjerens reiseforsikring. Klagen til nemnda gjelder ikke dette.

Nemnda har vurdert om klager har rett til erstatning etter luftfartsloven/
montrealkonvensjonen, men kan ikke se at dette er aktuelt i denne saken.

Nemnda kan med bakgrunn i dette ikke anbefale at klager gis medhold.

Vedtak

Transportklagenemnda anbefaler ikke at klager gis medhold.