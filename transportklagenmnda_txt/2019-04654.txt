Vedtak i Transportklagenemnda - Sjø

Sammendrag

Krav om frafall av gebyr.

Dato
17.01.2020

Saksnummer
2019-04654

Tjenesteytere
Norled AS

Klager har i det vesentlige anført

Klager med reisefølge reiste ofte med ferje fra Lavik til Oppdal denne høsten. Den 14.
november kl. 13.20 var de om bord Ampere på denne strekningen og de satt i bilen
under hele overfarten. Det er vanlig at billettøren går ute på bildekk for å ta betalt. Da
de så at de nesten var fremme hadde de fremdeles ikke hatt besøk av billettøren.  Fem
minutter før ankomst så kom det en billettør og de gjorde tegn for å få betale. 

Billettørene mente at klager forsøkte å lure seg vekk for å slippe å betale noe de til
hensikt ikke hadde.

Klager ønsker full refusjon av boten de fikk.

Tjenesteyterne har i det vesentlige anført
Norled vil ikke refundere gebyret, da de mener det ble utstedt etter gjeldende regelverk
etter at det ble gitt rimelig anledning til å løse billett på korrekt måte. Billettering på dekk
blir startet før avgang, og fortsetter etter hvert inne i salongen. Kontroll må nødvendigvis
starte noen minutter før ankomst til kai siden selskapet ikke har anledning til å holde
igjen biler ved ilandkjøring. 

Når kontrollen starter blir dette gjort med vester hvor dette er merket, og etter at det har
vært gjort opprop på høyttaler. 

Norled ønsker å legge til at dersom gebyrsanksjoner aldri blir benyttet, men passasjerer
i tillegg til gjentatte påminnelser får anledning til å løse billett helt frem til ilandkjøring, vil
Norled kunne svekke insentiver for reisende til å være aktive når det gjelder å sikre seg
gyldig reisebevis.

Når det gjelder video-overvåkning har Norled ikke video med opptak på dekk, og Norled
beklager at det oppsto en misforståelse rundt dette. Norled beklager at de reisende i
denne saken følte seg dårlig behandlet.

Nemnda bemerker

Klager ble ved kontroll på ferjen fra Lavik til Oppdal den 14. november 2019 ilagt gebyr
da det ikke var kjøpt billett. 

Nemnda viser til forskrift om transport med ferje § 7 hvor det fremgår at den reisende
selv er ansvarlig for å ha gyldig billett. Dersom den reisende ved kontroll ikke kan vise
billett, skal det betales tilleggstakst.

Nemnda legger til grunn Norleds opplysning om at billettering skjer fra billettkontor og
at billettører går rundt i salongen og på bildekk og selger billetter. Billettsalget startet
før avgang. Det ble gitt flere varsler over høyttaler om at de som ikke hadde kjøpt billett
måtte komme til billettkontoret.  

Nemnda legger til grunn at klager og hennes reisefølge satt i bilen under hele overfarten
fra Lavik til Oppdal. Overfarten tar i følge rutetabeller ca. 20 minutter og kontrollører
kom ca. 5 minutter før ankomst Oppdal. 

Selv om konduktører ofte også oppsøker biler på bildekket, har de reisende etter
nemndas mening en viss plikt til aktivt å sørge for å få kjøpt billett. I dette tilfellet forholdt
klager seg helt passiv i bilen og etter hennes opplysning med lukkede bilvinduer. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Sjø finner ikke å kunne anbefale at klager gis medhold.