Vedtak i Transportklagenemnda - Fly

Sammendrag

Krav om erstatning grunnet kansellering.

Dato
22.05.2015

Saksnummer
1106/14F

Tjenesteyter
SAS

Klager har i det vesentlige anført:

Klager skulle reise fra Bremen til Torp via København søndag den 14. september 2014 kl.
18:50. SK622 fra Bremen til København ble kansellert uten noen forklaring på hvorfor.

Klager og hans reisefølge ble tilbudt ny reise dagen etter, men da de begge hadde fullt
arbeidsprogram mandag 15. september var det svært viktig å komme seg hjem. De valgte å ta
leiebil til København, overnatte der og ta første fly hjem.

Klager stiller seg kritisk til lang saksbehandlingstid på 4-5 uker fra SAS.

Klager har fått tilbud om standarderstatning, samt refusjon av utgifter til bl.a. hotell og drosje
og leiebil. Klager krever i tillegg erstatning for tapt arbeidsfortjeneste.

Det vises for øvrig til klagers brev.

SAS har i det vesentlige anført:

SK622 ble dessverre kansellert som følge av uforutsett teknisk feil.

Klager og hans reisefølge har fått dekket alle sine utgifter i forbindelse med kanselleringen, i
tillegg til EU-erstatning.

SAS har gjort det som var mulig for passasjerene under de forhold som eksisterte, og kan ikke
imøtekomme klagers krav om tapt arbeidsfortjeneste.

Det vises for øvrig til SAS brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

SAS har utbetalt en standarderstatning på 250 euro per person i henhold til bestemmelsen.

Ved kansellering har passasjeren valget mellom omruting snarest mulig til
bestemmelsesstedet og refusjon av hele billettprisen, jf. forordningen artikkel 5, jf. artikkel 8.
Raskeste omrutingsalternativ var med leiebil til København og fly derfra neste morgen. SAS
har erstattet klagernes utgifter til omruting.

Ved lengre forsinkelser skal passasjerene tilbys mat og forfriskninger som står i
rimelig forhold til ventetiden, jf. forordningen artikkel 5, jf. artikkel 9 og artikkel 6,
jf. artikkel 9. Det er uklart for nemnda om SAS har erstattet klagernes matutgifter.
Dersom matutgifter ikke er erstattet, anbefaler nemnda at SAS erstatter klagernes
dokumenterte matutgifter. Dersom klagerne ikke har tatt vare på kvitteringer og ikke
kan sannsynliggjøre utgiftene på annen måte, anbefaler nemndas flertall, lederen
for forbrukernes representanter at SAS utbetaler en kompensasjon på 500 kroner per
passasjer. Mindretallet, flyselskapenes representanter, mener at kun dokumenterte
utgifter bør erstattes.

Anvendelsen av EU-forordningen berører ikke en passasjers rett til erstatning på
annet grunnlag. En eventuell erstatning på annet grunnlag skal samordnes med
standarderstatningen, jf. forordningen artikkel 12 (dvs. at standarderstatningen går til fradrag
i øvrig erstatning dersom denne er høyere enn standarderstatningen).

SAS er i henhold til luftfartsloven § 10-20/Montrealkonvensjonen artikkel 19 ansvarlig for tap
som følge av forsinkelse, med mindre selskapet godtgjør at det har tatt alle forholdsregler
som med rimelighet kan kreves for å unngå tapet, eller dette ikke har vært mulig for dem.
Med tap regnes så vel økonomisk som ikke-økonomisk tap, jf. EU-domstolens dom av 6. mai
2010, Walz-Clickair.

Klagerne har krevd erstattet tapt arbeidsfortjeneste med hhv. kr 3.000 og kr 10.080.

Nemnda er av den oppfatning at SAS i den foreliggende situasjon har gjort det som med
rimelighet kan kreves for å unngå tapet, og at forsinkelsen således ikke gir rett til erstatning
etter luftfartsloven/Montrealkonvensjonen.

Klager har videre krevd en kompensasjon på kr 1.000 for sitt arbeid med klagen og tiden som
er gått med i kontakten med SAS. Nemnda er av den oppfatning at dette ikke kan føre frem,
da det ikke er hjemmel for et slikt krav.

For så vidt angår saksbehandlingstiden i SAS, er den ikke lengre enn det man ofte ser hos
andre flyselskap. Verken transportklagenemndforsikriften eller EU-forordningen oppstiller
krav til saksbehandlingstid i selskapene.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold. Dersom klager
ikke har fått erstattet utgifter til mat, anbefales dette gjort i henhold til premissene i dette
vedtak.

Vedtaket var enstemmig.