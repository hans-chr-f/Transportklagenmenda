Vedtak i Pakkereisenemnda

Sammendrag

Saken gjelder flyforsinkelse hjem fra Gran Canaria.

Dato
18.09.2013

Saksnummer
40/13P

Tjenesteyter
Norwegian

Sakens dokumenter ble lagt frem.

Klager: X

Turarrangør: Norwegian

Antall reisende: 2

Reisens pris: 11.105,-

Tidsrom: 201112 - 281112

Saken gjelder:

Saken gjelder flyforsinkelse hjem fra Gran Canaria.

Klager anfører at flyavgangen skulle ha vært 28. november kl.1630.

Avgangen ble innstilt. Det var dårlig med informasjon, men de fikk etter hvert overnatting og
mat.

Neste dag var det fortsatt dårlig med informasjon, men de kom til slutt av gårde kl.0900. De
ble nesten ett døgn forsinket. Han krever dekning av tapt arbeidsfortjeneste, alternativt € 600.

Norwegian anfører at forsinkelsen skyldtes uforutsette tekniske problemer,  Herunder
en ødelagt pakning. Feilen oppsto da flyet var på vei til Las Palmas, og ved feilsøking
etter landing ble det funnet feil ved en pakning, som forårsaket problemer med
lufttrykket om bord. Feilen lot seg ikke utbedre av teknikere på stedet, og en tekniker
ble sendt fra Oslo med en ny del.

Nemnda bemerker:

EU-forordning 261/2004 gir passasjerer krav på 600 euro i kompensasjon ved forsinkelser
på en flygning som denne med mindre flyselskapet godtgjør at forsinkelsen skyldtes
ekstraordinære omstendigheter som ikke kunne ha vært unngått selv om alle rimelige tiltak
hadde vært truffet. Også for tekniske svikt bærer flyselskapet i utgangspunktet ansvaret,
men en teknisk feil kan likevel komme så uventet at selskapet ikke hadde reell mulighet til å
forhindre feilen.

I dette tilfelle oppsto feilen i pakningen under turen fra Norge til Las Palmas.

Nemnda finner på denne bakgrunn at det foreligger slike ekstraordinære omstendigheter at
flyselskapet er fritatt for ansvar etter nevnte EU-forordning.

I forhold til pakkereiselovens bestemmelser om mangler ved reisen, foreligger det en mangel
uansett årsak når forsinkelsen blir så langvarig som her.

Klager har dokumentert tapt arbeidsfortjeneste med kr.1.846,-.

Nemnda finner at klager bør tilkjennes dette beløp som prisavslag.

Vedtak:

Reklamasjonsnemnda anbefaler at det gis en kompensasjon på kr.1.846,-

Vedtaket var enstemmig.