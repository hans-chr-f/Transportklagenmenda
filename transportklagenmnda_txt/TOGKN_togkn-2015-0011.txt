Vedtak i Transportklagenemnda
- Kollektivreiser

Sammendrag

Krav om dekning av utgifter til hjemreise på grunn
av manglende informasjon om buss for tog.

Dato
16.06.2015

Saksnummer
11/15 J

Tjenesteyter
NSB

Krav om dekning av utgifter til hjemreise på grunn av manglende informasjon om buss for
tog.

Klager har i det vesentlige anført:

Klager og hennes medreisende skulle ta toget fra Brusand til Sandnes/Stavanger den 27.
februar 2015 kl. 23.19. De var på stasjonene kl. 23.10. De hadde kjøpt billetter i god tid på
forhånd via NSBs app og viser til kvittering som de mottok pr. e-post kl. 22.58. Toget kom ikke
og det kom heller ingen buss. De forsøkte å ringe NSB, men det var stengt.

Det var satt inn buss for tog på reisen. Dette var de ikke klar over og ville derfor ikke ha sett
det hvis det var en buss som kom på parkeringsplassen bak venteskuret. Det var heller ingen
informasjon på togstasjonen om at det var buss for tog, og kvitteringen på togbilletten ga
heller ikke informasjon om buss for tog. Kvitteringen hadde også togsymbol ved siden av
destinasjonen.

Det endte med at en annen passasjer, som også sto og ventet, fikk vekket en slektning boende
på Brusand og spurt om skyss hjem. Klager, som ikke kjenner verken passasjeren eller dennes
slektning, betalte kr 1.100 for turen, noe som var mye billigere enn taxi. Det var ikke aktuelt
for klager og hennes medreisende å vente til neste avgang kl. 00.43 da de måtte hjem til små
barn og de ikke var kledd for iskaldt vær med regn og vind.

Klager krever utgiften til hjemreise dekket med kr 1.100, men har ikke kvittering på dette
siden det ikke var en taxi. Det var ikke mulig å skaffe taxi på dette lille tettstedet langt utpå
landsbygden, så dette var deres eneste mulighet. Subsidiært krever klager å få dekket
kilometergodtgjørelse etter statens satser for distansen, noe som utgjør totalt kr 729 for
denne kjøreturen.

NSB har i det vesentlige anført:

Det fremgår av NSBs Transportvilkår § 2 A at NSB plikter å transportere passasjerer med
gyldig billett frem til angitt bestemmelsesstasjon. Transporten skal skje uten unødig opphold
og om nødvendig med annet transportmiddel enn tog.

Klager hadde kjøpt billetter for reisen Brusand - Nærbø - Sandnes med avgang fra Brusand
kl. 23.19 den 27. februar 2015. Klager sier hun ikke var klar over at det var buss for tog og at
heller ingen buss stoppet ved Brusand stasjon.

Ved denne avgangen er det imidlertid oppsatt buss for tog gjeldende fra 14. desember 2014
- 12. juni 2015. Dette er godt og synlig merket på www.nsb.no og i rutetabellen med blå
skrift som viser at det går buss fra Brusand ved dette tidspunktet alle dager. I tillegg har
Jernbaneverket godt synlig informasjon på monitorene som er på stasjonen.

Da klager kjøpte billettene på mobilen sin den 27. februar 2015, kl. 22.58 ble det også
tydeliggjort at det er buss i stedet for tog for denne avgangen før kjøpet ble fullført. Det vises
til bilde av skjermdump som viser hvordan det ser ut når en bestiller billettene for samme
reise før kjøpet er fullført. Det er bekreftet av busselskapet at bussen gikk i tide fra Brusand
stasjon. NSB viser til korrespondanse og skjermbilde av GPS loggen til bussen for den aktuelle
kvelden.

Siden klager sier hun ikke fikk benyttet seg av togbillettene har NSB valgt å refundere disse
i sin helhet. NSB finner ikke grunnlag for å erstatte ikke dokumenterbare utgifter slik klager
krever.

Nemnda bemerker:

I henhold til NSBs transportvilkår § 8 vil det foreligge en mangel dersom reisen ikke svarer til
hva passasjeren ut fra reisens pris, reisevilkår og reiseinformasjon hadde grunn til å forvente.
Passasjeren har krav på informasjon før reisen om blant annet generelle avtalevilkår og
tidsplan og vilkår for raskeste reise, jf. EU forordning 1371/2007 om jernbanepassasjerers
rettigheter og forpliktelser artikkel 8, jf. vedlegg II.

Spørsmålet blir om NSB kan anses å ha informert tilstrekkelig om at det var satt inn buss for
tog på strekningen og om det var gitt tydelig informasjon om hvor denne bussen ville stoppe
for å ta passasjerer om bord på Brusand stasjon.

Passasjerer som blir påført utgifter til alternativ transport eller andre nødvendige tiltak
på grunn av feil informasjon fra NSBs personale, feil utstedt billett eller feil informasjon i
rutepublikasjoner, kan kreve erstatning for direkte påregnelige dokumenterte utgifter som
feilen har medført. Man plikter likevel i rimelig utstrekning å begrense utgiftene, jf. NSBs
reisevilkår § 8 B. Dersom informasjonen i denne saken kan anses å ha vært mangelfull, ville
klager derfor hatt rett til dekning av sine utgifter til alternativ transport.

Det er et vilkår for erstatning at utgiftene kan dokumenteres. Klager har hatt utgifter til skyss
med kr 1.100, men kan ikke dokumentere dette beløpet. Nemnda tar derfor ikke stilling til
hvorvidt informasjonen har vært tilstrekkelig eller ikke i dette tilfellet.

Nemnda kan etter dette ikke anbefale at klager gis medhold.

Vedtak:

Transportklagenemnda - jernbane finner ikke å kunne anbefale at klager gis medhold.

Vedtaket er enstemmig.