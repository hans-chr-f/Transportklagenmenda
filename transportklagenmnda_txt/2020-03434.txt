Vedtak i Transportklagenemnda - Fly

Sammendrag

Refusjon av billettkostnader - om klager har rett på å få refusjon av gavekort i penger

Dato
16.09.2021

Saksnummer
2020-03434

Tjenesteytere
Norwegian Air Shuttle

Klager har i det vesentlige anført

Klager kjøpte billetter tur-retur Oslo Bodø med Norwegian, avgang den 17. juni og retur
28. juni 2020. Billettene kostet kr 4436, hvorav kr 2040 ble betalt med kredittkort, kr 2000
ble betalt med et gavekort som ble omgjort til CashPoints før betaling og kroner 396 ble
betalt med CashPoints.

Norwegian kansellerte flyvningen og bekreftet den 29. mai 2020 at klager ville få full
refusjon av billettkostnadene. Norwegian refunderte kr 2629 til klagers kredittkort og kr
1807 i CashPoints. Klager har ikke akseptert at den delen av beløpet som ble betalt med
gavekort kan refunderes med CashPoints. Klager krever at hele gavekortet refunderes
i penger. Gjenstående beløp er kr 1411, etter at Norwegian har refundert deler av
gavekortet i penger.

Tjenesteyterne har i det vesentlige anført
Norwegian har ikke fremmet tilsvar til nemnda. Til klager har Norwegian skrevet at kr
589 er overført klagers kredittkort istedenfor CashPoints samt at kr 2040 er refundert
kredittkortet. De resterende kr 1807 er refundert i CashPoints.

Nemnda bemerker

Flyselskapet har tross oppfordring ikke avgitt uttalelse til nemnda. Nemnda treffer
da vedtak basert på opplysningene som er fremkommet tidligere i saken, jf.
transportklagenemndforskriften § 5-3 tredje ledd.

Kanselleringene ble varslet mer enn to uker før planlagt avgang, og klager har dermed
ikke krav på standarderstatning etter EU-forordning 261/2004 artiklene 5 og 7.

Ved kansellering skal passasjeren gis valget mellom refusjon eller omruting, jf. EU-
forordning 261/2004 artikkel 8 nummer 1.

Refusjon etter forordningens artikkel 8 nummer 1 bokstav a gjelder "hele billettprisen".
I et tilfelle der den reisende har kjøpt billetten med CashPoints eller andre former for
verdikuponger mener nemnda at "hele billettprisen" blir refundert dersom refusjonen
skjer på samme måte som den opprinnelige betalingen skjer. Billetter kjøpt med
gavekort kan således ikke kreves refundert i penger. Dette kan sammenlignes med
valuta, der den reisende ikke kan kreve refusjon i annen valuta enn opprinnelig benyttet. 

Nemnda anbefaler derfor at det resterende kravet på kr 1015  refunderes klager i form
av et gavekort og 396 kroner i form av cashpoints.

Vedtak

Transportklagenemnda anbefaler at Norwegian refunderer til klager et gavekort
pålydende kr 1015 og 396 kroner i form av cashpoints.