Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
17.01.2019

Saksnummer
2018-00072

Tjenesteytere
Vueling Airlines

Klager har i det vesentlige anført

Klager med reisefølge (tilsammen tre personer) skulle reise fra Bergen til Barcelona den
9. september 2017 kl 16.05 med ankomst kl 19.20 med VY8515. Klager skulle videre med
buss kl 22.00. Avgangen ble forsinket, og klager landet ikke før kl 21.30, dette førte til at
han og reisefølget mistet sin videreforbindelse med buss til Valencia.

Klager krever standarderstatning 400 euro per person i henhold til EU-forordning
261/2004, samt refusjon av bussbilletter 124 euro. 

Det vises for øvrig til klagers brev.

Tjenesteyterne har i det vesentlige anført
VY8515 fra Bergen til Barcelona ble 1 time og 57 minutter forsinket, det vises til fremlagt
dokumentasjon. 

Hendelsen er ikke kompensasjonsberettiget i henhold til EU-forordning 261/2004 da
forsinkelsen var under tre timer.

Vueling kan ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør
at forsinkelsen var under tre timer, eller skyldtes ekstraordinære omstendigheter
som ikke kunne vært unngått selv om alle rimelige tiltak var truffet, jf EU-forordning
261/2004 artiklene 5, 6 og 7, samt EU-domstolens avgjørelser i sakene Sturgeon-Condor
av 19.11.2009 (C-402/07) og Nelson med flere av 23.10.2012 (C-581/10).

Flyselskapet Vueling har fremlagt dokumentasjon (AIMS report) som viser at klagers
flygning til Barcelona ble forsinket 1 time og 57 minutter. En forsinkelse av denne
lengden gir ikke rett til standarderstatning. 

Som følge av forsinkelsen mistet klager sin videreforbindelse med buss fra Barcelona
lufthavn til Valencia. Slike utgifter er ikke dekningsmessige etter EU-forordningen.
Selskapet er i imidlertid i henhold til luftfartsloven § 10-20 ansvarlig for tap som følge av
forsinkelse, med mindre selskapet godtgjør at det har tatt alle forholdsregler som med
rimelighet kan kreves for å unngå tapet, eller dette ikke har vært mulig for dem.

Selskapet har ikke oppgitt noen årsak til forsinkelsen og kan dermed ikke anses for å ha
godtgjort at det har tatt alle forholdsregler som med rimelighet kunne kreves for å unngå
tapet.

Etter dette er det nemndas syn at flyselskapet er ansvarlig for klagers økonomiske tap
som følge av forsinkelsen.

Nemnda anbefaler at Vueling refunderer bussbilletter med 124 euro.

Vedtak

Transportklagenemnda - fly anbefaler at Vueling betaler til klager 124 euro.