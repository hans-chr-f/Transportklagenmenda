Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
13.03.2018

Saksnummer
2017-01009

Tjenesteytere
KLM

Klager har i det vesentlige anført

Klager skulle reise fra Stavanger til Delhi via Amsterdam den 24. februar 2017. Kvelden
før avreise fikk klager beskjed om at KL1196 fra Stavanger til Amsterdam var kansellert,
og at han var booket om til påfølgende dag. Klager ankom endelig bestemmelsessted
mer enn fem timer forsinket. 

Klager krever standarderstatning 600 euro i henhold til EU-forordning 261/2004.

Tjenesteyterne har i det vesentlige anført
KL1196 ble kansellert som følge av dårlige værforhold, stormen Doris. Det vises til
fremlagt dokumentasjon. Klager ble booket om til neste dag og ankom Delhi 24 timer
forsinket.  

Stormen førte til kanselleringer og store forsinkelser på Schiphol denne dagen. 
Hendelsen er ikke kompensasjonsberettiget i henhold til EU-forordning 261/2004 da
årsaken var ekstraordinære omstendigheter utenfor KLMs kontroll.

KLM kan ikke imøtekomme klagers krav. 

Det vises for øvrig til KLMs brev.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande / ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemndas flertall - leder og flyrepresentantene - mener at flyselskapet KLM har
dokumentert at kanselleringen skyldtes dårlig vær i Amsterdam, stormen Doris,
og at kanselleringene ikke var til å unngå. Klager ble booket om og ankom endelig
bestemmelsessted samme tid påfølgende dag. Etter forholdene må dette anses å være
innen rimelig tid.   

Nemndas mindretall - forbrukerrepresentantene - mener at KLM ikke  i tilstrekkelig grad
har dokumentert at kanselleringen skyldtes dårlig vær.
Opprinnelig avgang fra Stavanger var kl 06.55 den 24. februar. Kanselleringen skjedde
imidlertid kvelden før uten at det er forklart hvorfor. Selskapet har ikke fremlagt
dokumentasjon for været dagen i forveien. 

Klageren har etter dette ikke rett til standarderstatning.

Vedtak

Transportklagenemnda - fly anbefaler ikke at klageren gis medhold.