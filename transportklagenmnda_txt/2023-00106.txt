Vedtak i Transportklagenemnda - Fly

Sammendrag

Krav om standarderstatning.

Dato
12.06.2023

Saksnummer
2023-00106

Tjenesteytere
SAS

Klager har i det vesentlige anført

Klager skulle reise den 7. januar 2023 med SK4024 fra Stavanger til Oslo, avgang kl. 13:40
med ankomst kl.14:30.

På avreisedagen mottok klager to meldinger om forsinkelser. Klager fikk beskjed ved
gate om at årsaken til forsinkelsen skyldtes tekniske problem som oppstod på vei fra
Oslo til Stavanger. Klager fulgte også selv med på Flightradar24, som viste at flyet hadde
takset ut til rullebane på Gardermoen, for så å avbryte videre flyvning.
Klager mottok melding om kansellering kl.16:29. 
Klager ble booket om til ny reise med SK4042, med avgang kl.18:30. Det oppstod en
forsinkelse, og ny avgang ble kl. 20:25 med ankomst Oslo kl. 21:15. 
Klager vil også nevne at det i forbindelse med kanselleringen av SK4024 ble opplyst
om at det ville bli benyttet Airbus for flyvning med SK4042, men at det ble benyttet en
Boeing-maskin.

Klager fikk utdelt matkupong på kr. 50 i ventetiden, noe han synes er et altfor lite beløp. 

Klager krever standarderstatning.

Tjenesteyterne har i det vesentlige anført
SAS har anført følgende:

SK4024 ble kansellert som følge av værforhold. Klager ble booket om til ny avgang med
SK4042, som kunne fly, da det var en større maskin, og hadde andre forutsetninger.
Sikkerheten er alltid største prioritet hos SAS.
Det vises til vedlagte interne rapporter.
SAS anser saken som avsluttet.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var blitt truffet, eller med mindre flyselskapet kan bevise at
passasjeren har fått informasjon om endringen minst 2 uker før planlagt avgangstid, jf
EU-forordning 261/2004 artikkel 5 og 7. 

Nemnda legger til grunn at klagers flyvning med flight SK4024 fra Stavanger til
Oslo ble kansellert mindre enn to uker før avreise. SAS har uttalt at kanselleringen
skyldtes værforhold. Uttalelsen er dokumentert med en logg hvor det fremkommer at
kanselleringen skyldtes vær. Selve værforholdene er imidlertid ikke dokumenterte, med
eksempelvis METAR. SAS kan derfor ikke sies å ha godtgjort at kanselleringen skyldtes
ekstraordinære omstendigheter utenfor flyselskapets kontroll. Klager har etter nemndas
syn derfor krav på standarderstatning med EUR 250. 

Klager ble ombooket til ny avgang med SK4042 kl. 18:30. Det oppstod en forsinkelse, og
ny avgang ble kl. 20:25 med ankomst Oslo kl. 21:15.  

En passasjer kan ha krav på standarderstatning for flere uregelmessigheter på samme
reise og viser i den forbindelse til avgjørelse i EU-domstolen av 12. mars 2020 i sak
C-832/18. 

Klagers nye flyvning ble forsinket 1 time og 55 minutter. En forsinkelse av denne lengen
gir ikke rett til standarderstatning, jf. artikkel 7. Klager har derfor etter nemndas syn ikke
krav på ytterligere standarderstatning. Dette er heller ikke krevet.  

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at SAS utbetaler EUR 250 til klager.