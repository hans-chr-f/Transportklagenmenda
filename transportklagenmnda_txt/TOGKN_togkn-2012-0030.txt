Vedtak i Transportklagenemnda
- Kollektivreiser

Sammendrag

Krav om refusjon av reisepenger på gamle ansattekort.

Dato
15.11.2012

Saksnummer
30/12 J

Tjenesteyter
Flytoget

Klager har i det vesentlige anført:

Klager hadde vært ansatt på Gardermoen siden 1998 og tok Flytoget til og fra jobben inntil
han gikk av med pensjon i august 2009. Etter at klager hadde sluttet i jobben sendte Flytoget
ut informasjon om systemendringer vedrørende billetter til ansatte. Denne informasjonen fikk
aldri klager. Han hadde ikke tilgang til e-post og internett hos klagers arbeidsgiver opphørte.
Klager hadde ikke hørt noe om at det var forandringer på gang og antok ikke at det var noe
hastverk med å få sitt innestående beløp tilbake. Flytoget gjorde heller ikke noe forsøk på å
nå klager på annen måte. Klager hadde glemt kortet inntil nylig og tok i juli 2012 kontakt med
Flytoget for å få refundert pengene på kortet. Klager antar at det sto et sted mellom 2000 og
2500 kroner på kortet da han sluttet. Klager mener han fortsatt har krav på pengene da dette
kortet var en form for kredittkort og det fortsatt burde være mulig å kunne finne saldoen på
kortet slik at pengene kan refunderes ham. Flytogets tilbud om ti billetter har liten verdi for
klager da han sjeldent reiser med Flytoget.

Flytoget har i det vesentlige anført:

Flytoget har siden 1998 tilbudt ansatte ved Oslo Lufthavn sterkt rabatterte priser for
arbeidsreiser med elektroniske periodebilletter og klippekort. I 2009 besluttet Flytoget å
forenkle billettløsningen for klippe- og månedskort ved at flyplassansatte kunne bruke
flyplassens id kort som reisebillett.

I august 2009 ble det sendt et brev til alle bedrifter på Oslo Lufthavn der det ble informert om
det nye systemet, at det ville bli byttet fra gammelt til nytt system den 15. mars 2010 og hva
dette praktisk innebar for den enkelte flyplassansatte. Nytt varsel ble sendt ut den 3. februar
2011 der det ble informert om at Flytoget etter 6. februar ikke lenger ville kunne refundere
reiser på de gamle kortene. Den 6. februar 2011 ble det gamle systemet lagt ned og det var
ikke lenger mulig å lese av kort eller se gjenstående verdi. Den enkelte flyplassansatt hadde 18
måneder på seg fra første varsel til å avslutte og/eller opprette ny avtale for gjeldende id kort.

Dette er en vesentlig lenger tid enn vanlig i transportbransjen ved større endringer i billetters
gyldighets- og brukstid.

For ansattekort skjer refusjon når den reisende slutter i sitt arbeid. Krav om refusjon skal i
henhold til Flytogets transportvilkår § 4 fremsettes innen ett år etter reisen.

Flytoget kan ikke se at det er grunnlag for at de har refusjonsplikt i denne saken. De har
likevel ønsket å møte klager halvveis og har tilbudt ham 10 billetter eller tilsvarende beløp
(flyplassansatte pris) til konto.

Nemnda bemerker:

I henhold til Flytogets transportvilkår § 4 a skal ansattekort refunderes når den reisende
slutter i sitt arbeid på flyplassen. Krav om refusjon må fremsettes skriftlig innen ett år etter
reisen.

Den alminnelige foreldelsesfristen er 3 år, jf. foreldelsesloven § 2, men den forutsetter at man
har en gyldig fordring.

Klager sluttet i sitt arbeid ved flyplassen i august 2009. Det er uklart når Flytoget sendte ut den
første informasjonen om at det ville bli endringer i billettsystemet for de ansatte på flyplassen,
men det skjedde en gang i august 2009. Informasjonen ble sendt til bedriftene ved flyplassen.
Kundeveilederne i Flytogets skranke på Gardermoen varslet de av de ansatte som var innom
skranken i perioden helt frem til det gamle systemet ble lagt ned den 06.02.2011. Klager
hevder han aldri har mottatt denne informasjonen og at dette sannsynligvis skyldes at den ble
sendt ut etter at han hadde sluttet og ikke lenger hadde tilgang til internett eller e-post hos sin
arbeidsgiver.

Nemnda legger til grunn at klager ikke har fått denne informasjonen. Spørsmålet blir
om klager har en gyldig fordring på det gjenstående beløpet på sitt ansattekort. De
gamle ansattekortene kan ikke lenger leses av. Klager mener det må ha stått et beløp i
størrelsesorden kr 2.000 - 2.500 på kortet da han sluttet. I henhold til Flytogets transportvilkår
skal refusjon av innestående beløp på slike kort skje når den ansatte slutter i sitt arbeid ved
flyplassen og ved at den ansatte da fremmer et refusjonskrav innen ett år etter reisen. Det er
for nemnda uklart hva som menes med «etter reisen» i forhold til ansatte, men det må legges
til grunn at fristen etter vilkårene begynner å løpe fra den dagen den ansatte slutter.

Foreldelsesloven gjelder etter foreldelseslovens § 1 bare « når ikke annet er lovbestemt». En
frist på ett år for å få refusjon for ansattekort med gjenstående beløp vil derfor ikke gå foran
lovens generelle frist på 3 år. Klager sluttet i jobben i august 2009 og fremsatte sitt krav mot
Flytoget i juli 2012. Forutsatt at klager hadde penger på ansattekortet vil han derfor ha en
gyldig fordring.

Bevisbyrden for at han har en gyldig fordring ligger i dette tilfellet på klager. Ut fra sakens
dokumenter kan ikke nemnda se at klager av fremlagt tilstrekkelig dokumentasjon for at han
har en gyldig fordring. På bakgrunn av dette kan ikke nemnda anbefale at klager gis medhold.

Flytoget har tilbudt klager kr 470 eller 10 fribilletter. Nemnda forutsetter at Flytoget fortsatt er
bundet av det fremsatte tilbudet.

Vedtak:

Transportklagenemnda - jernbane finner ikke å kunne anbefale at klager gis medhold. Det
forutsettes at Flytogets tilbud om kr 470 eller 10 fribilletter fortsatt er gyldig.

Vedtaket er enstemmig.