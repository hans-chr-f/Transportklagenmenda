Vedtak i Transportklagenemnda - Fly

Sammendrag

Krav om refusjon av utgifter grunnet ruteendring.

Dato
15.04.2016

Saksnummer
0884/15F

Tjenesteyter
Ryanair

Klager har i det vesentlige anført:

Klager hadde bestilt en reise t/r Rygge - Krakow for reise 16. - 20. juli 2015.

Den 4. juni mottok klager en ruteendring som viste at returreisen fra Krakow nå gikk kl. 09:15
mot kl. 13:35 som opprinnelig bestilt. Den ene i klagers reisefølge på to valgte å avlyse reisen,
og en annen kom inn. Klager fikk et navnendringsgebyr på kroner 1&nbsp;012.

Klager mistet en hotellfrokost den 20. juli som følge av tidligere avgang fra Krakow. De mistet
også dyrebare timer i Krakow, og de måtte ta drosje til flyplassen i stedet for buss.

Klager krever refusjon av utgifter som følge av ruteendringen.

Det vises for øvrig til klagers brev.

Ryanair har ikke avgitt uttalelse til nemnda. Til klager har selskapet i det vesentlige
anført:

Da klager har benyttet billettene kan Ryanair dessverre ikke imøtekomme krav om noen
erstatning.

Det vises for øvrig til Ryanairs brev.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Ryanair ved nemndas e-post av 11. august 2015 med frist til 22. september
2015 for eventuelle bemerkninger. I e-posten opplyses det bl.a. om at flyselskapet har
bevisbyrden ved påberopelse av ekstraordinære omstendigheter som kan gi grunnlag for
fritak for ansvar. Det fremgår videre at nemnda vil legge passasjerens opplysninger til grunn
dersom disse ikke imøtegås av flyselskapet. Det blir også opplyst at saken vil bli forelagt
nemnda selv om flyselskapet ikke avgir uttalelse.

Ryanair har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Nemnda legger til grunn at klager den 4. juni 2015, fikk beskjed om endret tidspunkt på
hjemreisen grunnet en ruteendring.

Ruteendring forekommer hos de fleste flyselskap fra tid til annen. De fleste flyselskap
forbeholder seg også retten til ruteendring. Nemnda anser dette kjent. Nemnda legger
således til grunn at Ryanair hadde anledning til å endre avgangstidene.

En ruteendring innebærer kansellering av en avtalt flygning. Kansellering gir grunnlag
for standarderstatning etter EU-forordning 261/2004 artikkel 5 jf. artikkel 7 med mindre
flyselskapet informerer om endringen minst to uker før planlagt avgangstid.

Ryanair informerte om endringen mer enn to uker før planlagt flygning. Endringen gir følgelig
ikke rett til en standarderstatning. Det er heller ikke krevet.

Endringen førte ifølge klager til at de måtte ta taxi til flyplassen mv. Nemnda finner ikke
sannsynliggjort at dette var en nødvendig følge av ruteendringen. Nemnda finner således ikke
grunnlag for å anbefale at Ryanair erstatter klagers utgifter.

Ved kansellering har passasjeren valget mellom refusjon av hele billettprisen og omruting.
Klagers medreisende valgte ikke å benytte seg av den nye flygningen. Han kunne da ha krevd
refusjon av hele billetten. At det i stedet ble besluttet å overføre billetten til en annen, er et
valg klager/medreisende foretok, og utgifter forbundet med endringen kan de etter nemndas
vurdering ikke kreve dekket av Ryanair.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.