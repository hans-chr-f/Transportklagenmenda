Vedtak i Pakkereisenemnda

Sammendrag

Krav om prisavslag grunnet sen informasjon om endring av returdato.

Dato
23.08.2018

Saksnummer
2018-01265

Tjenesteytere
Nordmanns Reiser

Klager har i det vesentlige anført

Klager bestilte en pakkereise for åtte personer med fly tur/retur Bergen Miami med SAS
og innkvartering i to stk. fire-sengs utvendige lugarer med vindu på cruiset med Allure
of the Seas fra Fort Lauderdale, USA i perioden 17.12.2017 - 24.12.2017. Perioden for
flyreisen med SAS 13.12.2017 - 05.01.2018. Totalpris kr. 127.240.

De fikk bekreftet sin reise med reiserute ved mail av 27.03.2017.  Hjemreise var satt til
04.01.2018. Ifølge telefonsamtale med reisebyrået endret SAS tidspunktet for hjemreisen
med 24 timer til 05.01.2018. Denne endringen ble foretatt i mai 2017, men klager fikk
ingen beskjed om dette, bortsett fra en endret reiserute som lå som vedlegg i e-post med
reisedokumentene som de fikk tilsendt 17.11.2017. Det var ingen informasjon i denne e-
posten om at hjemreisedatoen var endret.

Klager mener at de må kunne kreve at reisebyrået informerer om en slik vesentlig
endring i reiseruten med en gang de mottar informasjon fra flyselskapet. Først den
10. desember ble klager oppmerksom på at det var et døgns forskjell på hjemreisen.
Klager tok da umiddelbart kontakt med Normanns-Reiser. Nordmanns-Reiser var klar
over at klager skulle bestille overnatting og leiebil på egen hånd. Dersom de hadde fått
beskjed umiddelbart etter at Nordmanns-Reiser fikk beskjed om tidsendringen ville de
hatt mulighet til å endre på reiseruten. Dette førte til mye ekstra jobb og utgifter kort tid
før avreise og under oppholdet.

Klager valgte å beholde hjemreise 05.01.2018 da de fikk beskjed om at de ellers ikke
kunne reise hjem sammen og det var ugunstige flytider med fire barn.

Nordmanns-Reiser forholder seg kun til hva som skjedde mellom 17.11.2017 og
11.12.2017. Klager mener at feilen skjedde hos Nordmanns-Reiser i mai 2017 da de fikk
beskjed om endring av flytiden av SAS. De skulle umiddelbart ha gitt klager beskjed,
særlig da de var klar over at klager ordnet resten av turen selv. Dette ble den første
kunderådgiveren informert om både per e-post og per telefon. 

Klager mener at en endring av flytid på 24 timer er en så vesentlig endring at den ikke
kan informeres om kun i et vedlegg uten videre kommentar/beskjed. 

Klager krever refusjon/erstatning for å dekke utgifter til hotell, mat, drikke og ulempe ved
et ekstra døgn på reise, kr. 4.500 per voksen og kr. 4.000 per barn.

Det vises for øvrig til korrespondanse fra klager.

Tjenesteyterne har i det vesentlige anført
Reisedokumentene ble sendt fra Nordmanns-Reiser den 17.11.2017 med bl.a. følgende
opplysninger i e-posten som fulgte dokumentene:

«Nå er det ikke lenge igjen til avreise og vedlagt i denne mailen finner du dine
reisedokumenter. Disse må printes ut og medbringes på reisen.
Husk å sjekke at alt stemmer overens med din bestilling! Har du spørsmål
vedrørende din reise kan du kontakte oss på 21 60 98 80 eller sende mail til
nordmann@nordmann.no"

Nordmanns-Reiser viser til sine generelle vilkår hvor følgende fremgår: 
"DET ER VIKTIG VED BESTILLING Å SJEKKE TILSENDTE REISERUTE, FAKTURA OG
DOKUMENTER MED EN GANG ! KONTAKT OSS UMIDDELBART OM NOE IKKE SKULLE
STEMME. KUNDEN ER SELV ANSVARLIG FOR Å SJEKKE AT ALLE OPPLYSNINGER OG
DOKUMENTER ER RIKTIG." 

Både i e-post til klager av 17.11.2017 og i Nordmanns-Reisers generelle vilkår som klager
har mottatt, er det godt opplyst at klager må kontrollere tilsendte reisedokumenter/
reiserute umiddelbart.

Klager kontaktet Nordmanns-Reiser først den 11.12.2017, mer enn tre uker etter de
hadde mottatt reisedokumentene og to dager før de skulle reise.

Med bakgrunn i dette forholdet mener Nordmanns-Reiser at klager ikke har overholdt
Nordmanns-Reisers betingelser vedr. kontroll av reisedokumenter.

I generelle vilkår for pakkereiser punkt 7. Kundes plikter, fremgår bl.a. følgende under
punkt 7.2.d:

"d) Dokumenter etc.: Kunden plikter å kontrollere at billetter og reisedokumenter
er i samsvar med bestillingen og at navn på reisende er i samsvar med hva som
står i passet." Nordmanns Reiser er av den oppfatning at klager ikke har overholdt
bestemmelsen i punkt 7.2.d i alminnelige vilkår for pakkereiser.

På bakgrunn av at klager ikke har overholdt Nordmanns-Reisers generelle betingelser,
ikke tatt hensyn til skriftlig melding sendt sammen med reisedokumenter 17.11.2018 om
å sjekke at alt er i henhold til bestilling, samt ikke overholdt regelverket i alminnelig vilkår
for pakkereiser punkt 7.2.d, kan den fremsatte klage ikke føre frem.

Dersom nemnda mot formodning mener at klager har opptrådt i henhold til Nordmanns-
Reisers retningslinjer og i henhold til reglene i alminnelige vilkår for pakkereiser, har
Nordmanns-Reisers påpekt følgende:

Klager har selv i e-post av 11.12.2017 bekreftet at de ønsket å beholde returbilletten
05.01.2018. Nordmanns-Reisers konsulent opplyste klager om at de kunne prøve å endre
returen til 04.01.2018, men at det da ikke ville bli et direktefly fra Miami til Oslo, da SAS
ikke fløy direkte 04.01.2018. Klager ønsket ikke dette, men ønsket å opprettholde returen
05.01.2018, og dette ble som tidligere opplyst bekreftet i e-post fra klager. For å unngå
klage i etterkant tilbød Nordmanns-Reisers å dekke kr. 2.500 for to rom på flyplasshotell
i Miami.  Dette tilbudet ble gitt selv om Nordmanns-Reisers er av den oppfatning at de
ikke kan holdes ansvarlig i denne saken.  Tilbudet ble ikke akseptert av klager og tilbudet
er ikke lenger gyldig. 

Alt opphold etter cruiset som ble avsluttet 24.12.2017 er bestilt av klager selv og
Nordmanns-Reiser er ikke kjent med hva det har bestått av eller hvilke kostnader det
utgjorde. Dokumentasjon av påløpte nødvendige ekstrautgifter må være et minimum for
å kunne kreve en kompensasjon i en slik størrelsesorden. Klager har ikke fremlagt noen
form for dokumentasjon på utgifter.

Nordmanns-Reiser mener klager ikke har krav på noen form for kompensasjon, da de
hverken overholdt Nordmanns-Reisers retningslinjer eller vilkårene for pakkereiser. I
tillegg var det er frivillig ønske om å beholde returdatoen 05.01.2018.

Klager krever kr. 4.500 for voksne og kr. 4.000 for barn. Ved å følge regelverket for
voksen/barn i henhold til flyselskapets regler gjelder kravet seks voksne og to barn, totalt
kr. 35.000. 

Nordmanns-Reiser har kommentert klagers tilsvar. Det ikke er korrekt at Nordmanns-
Reiser har opplyst at klager ikke kunne reise hjem sammen 5. januar da en familie
med barn selvfølgelig reiser sammen. Flytidene ville ikke blitt annerledes om billettene
hadde blitt booket om til  4. januar på et tidligere tidspunkt, da det uansett ville blitt
mellomlandinger. SAS hadde ikke direkte fly den dagen.  Det var nettopp derfor de ble
booket om av SAS til 5. januar 2018.

Et krav på kr.17.500 pr. famille på fire for en overnatting og mat/drikke, er vel langt
utover det som kan kalles nødvendige utgifter. I tillegg er utgiftene ikke dokumentert.  

Det vises for øvrig til korrespondanse fra Nordmanns-Reiser.

Nemnda bemerker

I medhold av Alminnelige vilkår for pakkereiser punkt 1, anses avtalen mellom partene
inngått ved bekreftet bestilling. 

I medhold av punkt 2 omfatter avtalen pakkereisen slik den fremgår av bestilling og
bekreftelse og reisebevis eller lignende dokument. For øvrig omfatter avtalen også
arrangørens eventuelle individuelle betingelser.

Så vidt nemnda kan se er de av arrangørens regler som omhandler den reisendes plikt
til å kontrollere billetter og reisedokumenter i samsvar med reglene som fremgår av
Pakkereisevilkårene punkt 7.2 d).  Der fremgår det at kunden plikter å kontrollere at
billetter og reisedokumenter er i samsvar med bestillingen.

Det er ikke er arrangøren som har endret hjemreisen, men flyselskapet SAS som en eller
annen gang i perioden mellom bestillingsbekreftelse datert 27. mars og utsendelse av
billetter den 17. november endret rutetabellen slik at det ikke gikk fly direkte mellom
Miami og Oslo den 4. januar 2018.  Klageren ble derfor booket om til 5. januar da fly gikk
direkte mellom Miami og Oslo. Nemnda legger til grunn at klageren fikk tilbud om å reise
fra Miami 4. januar, men da med en reiserute som omfattet mellomlandinger.  Dette ville
de ikke fordi de reiste med barn.

Det klagen i hovedsak gjelder er det forhold at klageren ikke fikk beskjed om
ruteendringen på det tidspunkt endringen ble foretatt, som angivelig var i mai 2017.
Klager hevder at han da kunne ha tatt høyde for endringen ved utarbeidelse av egen
reiserute.

Slik nemnda ser saken er en av årsakene til at klageren oppdaget ruteendringen kun få
dager før avreise, det forhold at han ikke overholdt plikten til å kontrollere billetter og
reisedokumenter da han mottok dem 17. november 2017. 

Nemnda legger til grunn at rutetabeller som fastlegges mange måneder før flyvningene
skal avvikles ofte endres. Det er en komplisert kabal som skal legges av flyselskapene.
Det er derfor svært viktig å kontrollere om avreisetidspunktene er endret når man får
billettene. Hadde billettene blitt kontrollert 17. november ville klageren hatt ca. fire
uker frem til avreise til å bestemme hvor siste dag skulle tilbringes, alternativt til å ta
en bestemmelse om man skulle fly hjem fra Miami med mellomlandinger den 4. januar
2018. 

Imidlertid er opplysning om ruteendring et så viktig element ved reisen at arrangøren
burde ha fremhevet ruteendringen spesielt i den mailen som ble sendt til klageren
sammen med billettene.  Det ble ikke gjort, og det er en medvirkende årsak til at
ruteendringen ble oppdaget først på et svært sent tidspunkt. Etter nemndas syn har
arrangøren ikke overholdt sin opplysningsplikt.

Nemnda har vurdert klagerens erstatningskrav. Det er ikke fremlagt dokumentasjon
for klagers utgifter til hotell, mat og drikke. Etter nemndas syn har klageren forsømt sin
tapsbegrensningsplikt ved ikke å akseptere tilbud om overnatting i Miami, men heller
finne et annet sted å bo. Nemnda anbefaler etter en samlet vurdering at hotellutgifter
erstattes med kr. 2.500 i tråd med arrangørens tidligere tilbud. I tillegg bør klageren
tilkjennes kr. 500 per person til dekning av utgifter til mat og drikke for et ekstra
reisedøgn.

Vedtak

Pakkereisenemnda anbefaler at arrangøren erstatter hotellutgifter med kr. 2.500 samt
kr. 500 per person i forpleiningsutgifter.