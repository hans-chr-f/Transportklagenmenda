Vedtak i Pakkereisenemnda

Sammendrag

Saken gjelder avtalt pris - rundreise i USA.

Dato
..

Saksnummer
112/13P

Tjenesteyter
Nordmanns-Reiser

Sakens dokumenter ble lagt frem.

Klager: X

Turarrangør: Nordmanns-Reiser

Reisemål: Det vestlige USA

Antall reisende: 9

Reisens pris: 122.880 nok.

Tidsrom: 220613 - 150713

Saken gjelder:

Saken gjelder avtalt pris - rundreise i USA.

Klager på vegne av 2 familier, anfører at prisen i ordrebekreftelsen av 10/5 var
kr.111.771. Prisen ble senere økt - noe det ikke var grunnlag for.

Klager foretok ikke noen endringer i bestillingen etter ordrebekreftelsen, han aksepterte aldri
prisøkningen og hadde heller ikke grunn til å forstå at prisen i ordrebekreftelsen var feil.

Nordmanns-Reiser har anført at klager aksepterte endringene ved å betale fakturaen
med fradrag av kr.1.000,- per familie. Klager har også gjort endringer etter bekreftelsen
av 10/5. Denne bekreftelsen var feil, og det bør være opplagt at en oppgradering av
hotellpakken ikke kan medføre at prisen går ned.

Klager ble tilbudt å annullere bestillingen uten kostnad eller å gå tilbake til det opprinnelige
tilbudet og opprinnelig hotellstandard.

Nemnda bemerker:

Basert på den dokumentasjon som er fremlagt legger nemnda til grunn at det opprinnelig ble
gitt et tilbud på hotelldelen av turen den 22/11 2012.

Hotellbestillingen ble senere endret (oppgradering), men nemnda forstår det slik at det ikke
ble foretatt endringer etter ordrebekreftelsen av 10/5 2013.

Denne ordrebekreftelsen var på henholdsvis kr.53.780,- og kr.57.991,- for de to familiene.
Nemnda forstår det også slik at de samme beløp var oppgitt i en e-post av 22. april, som ikke
er fremlagt.

Nordmanns-Reiser oppdaget så at beløpene i ordrebekreftelsen og i e-posten av 22.
april var feil og sendte derfor fakturaer som tilsammen var ca. kr.13.000,- høyere enn i
ordrebekreftelsen. Fakturaene hadde forfall 27. mai.

Den 24. mai protesterte klager og anførte at Normanns-Reiser var bundet av
ordrebekreftelsen, men sa seg villig til å akseptere 50 % av prisøkningen.

Hvis dette ikke ble akseptert som en minnelig løsning, tok klager forbehold om å bringe saken
inn for Reklamasjonsnemnda for pakkereiser.

Nordmanns-Reiser hadde tidligere opplyst at prisen i ordrebekreftelsen var feil og gjentok
dette i brev av 28/5. De tilbød kr.1000,- i rabatt per familie - alternativt at reisen ble annullert
kostnadsfritt eller at de kunne gå tilbake til opprinnelig hotellstandard. Familiene betalte
fakturaene med fradrag av de nevnte kr.1.000,-.

Etter nemndas oppfatning er det ikke grunnlag for å hevde at klager burde ha forstått at
beløpene i mail av 22. april og ordrebekreftelsen var feil.

Det var da gått hele 5 mnd. siden det opprinnelige tilbud, det var foretatt endringer i
bestillingen i mellomtiden og det kunne for alt de visste har blitt prisendringer i forholdet
mellom hotelleverandør og Nordmanns-Reiser som de ikke kunne ha kjennskap til. Det
var derfor naturlig at klager anså ordrebekreftelsen som den bindende og endelige avtale.
Nemnda har etter dette kommet til at

Nordmanns-Reiser selv må bære risikoen for egne feil og dermed være bundet av
ordrebekreftelsen. Nordmanns-Reiser hadde heller ikke tatt forbehold om endring av avtalen,
jf. pakkereiseloven § 4-5.

Vedtak:

Reklamasjonsnemnda for pakkereiser anbefaler at prisen i ordrebekreftelsen av 10. mai 2013
legges til grunn.

Vedtaket var enstemmig.