Vedtak i Transportklagenemnda - Fly

Sammendrag

Krav om å få benytte Companion Ticket.

Dato
15.06.2021

Saksnummer
2020-03757

Tjenesteytere
SAS

Klager har i det vesentlige anført

Det vises til klagers brev for fullstendig beskrivelse av hendelsesforløpet. Oppsummert
har klager forklart følgende: 

Den 23. desember 2019 booket klager en tur/retur reise til Bali (28. juni 2020 - 7.
juli 2020). Klager brukte sin "Companion Ticket". Grunnet Covid-19 ble flyvningene
kansellert. Klager fikk beskjed den 1. og 2. juni 2020.  Klagers Companion Ticket ble
forlenget til 30. november 2020.

Den 30. november 2020 forsøkte klager å bestille en ny reise til Bali for sommeren 2021.
Klager forsøkte å ringe inn, men fant ut at de stengte kl. 17:00. Klokken var på dette
tidspunktet 17:30. Basert på brevet klager hadde mottatt av American Express kunne
han også booke en tur og bruke Companion Ticket på internett. Klager prøvde dette,
men fikk feilmelding.

Klager ble nervøs, da han måtte benytte Companion-billetten innen utløpet av dagen.
Kontoret var stengt og nettsiden viste feilmelding. Klager roet seg imidlertid ned da han
så meldingen på American Express sine hjemmesider vedrørende Companion Ticket og
booking med SAS. 

Klager forsøkte å ringe da SAS åpnet morgenen den 1. desember 2020. Klager fikk
beskjed om at billetten var utløpt. Klager forklarte situasjonen som hadde oppstått
kvelden før. Dette var ikke til hjelp. Klager fikk beskjed om at en ikke kunne booke
flyvninger med Companion Ticket med andre flyselskaper enn SAS i Star Alliance over
nettet. Dette kunne kun gjøres over telefon. 

I brevet klager mottok fra American Express var det ingen info om begrensningene
knyttet til booking. Dersom klager hadde vært klar over at en ikke kunne booke over nett
ville han booket fly med SAS til Tokyo og benyttet Companion-billetten. Det er viktig å
påpeke at klager forsøkte å booke innen fristen. 

I telefonsamtale med SAS den 3. desember 2020 fikk klager beskjed om at fristen faktisk
hadde vært utsatt til 2. desember, men at klager nå var én dag for sent ute. Klager
har anført at han ikke ble informert om dette under telefonsamtalen med SAS den 1.
desember 2020. Klager opplevde å ikke bli trodd av SAS. 

Klager ønsker å benytte sin Companion Ticket.

Tjenesteyterne har i det vesentlige anført
Da dette omhandler eurobonus og gjelder et spesielt tilbud som er utgått samt mange
påstander fra klager vedrørende misinformasjon, ble det behov for å gjøre en del
undersøkelser. For øvrig stiller SAS spørsmål ved om klager i dette tilfellet har klagerett,
med henvisning til transportklagenemndforskriften § 1-3 jf .§ 1-4 og
mener at en tvist om en passasjers rett til å få forlenget et tilbud om kjøp av billetter gitt
av Amex – faller utenfor det saksområdet som nemnda kan behandle.

Imidlertid vil SAS redegjøre for det som SAS mener er det viktigste elementet i saken,
hvorvidt dette tilbudet (Amex, 2 for 1) var forlenget fra 30.11.20 til 02.12.20. Det er
ingenting som tyder på at tilbudet fra amex ble ytterligere forlenget med 2 dager. Det har
vært noen forlenginger i forbindelse med kansellerte flyvninger og de datoer ble alltid
satt siste dag i mnd, som 30.11.20. Viser til vedlagt mail korrespondanse med partner
avdelingen.

Klager var inne på nettsiden for å booke samme dag som tilbudet gikk ut (30.11.20) og
dagen etter (01.12.20) ble klager informert om at tilbudet var gått ut og at det ikke var
mulig å gjøre noe med dette. Videre hevdes det at klager fikk beskjed av noen pr telefon
den 03.12.20 at tilbudet var forlenget til 02.12.20, men ut fra de
undersøkelser som er gjort var ikke tilbudet forlenget.

Det er beklagelig at klager har fått misvisende informasjon men SAS påpeker at det
første svaret klager fikk den 01.12.20 var korrekt og at feilinformasjonen som ble gitt
senere ikke kunne endret utfallet i saken, da fristen allerede var passert. Dersom tilbudet
hadde vært forlenget og klager gikk glipp av tilbudet fordi SAS feilinformerte dagen innen
utløp, hadde saken stilt seg annerledes.

SAS påpeker at tilbudet allerede var forlenget grunnet covid-19 og klager var i dette
tilfellet også sent ute med å bestille reisen sin.

Nemnda bemerker

I henhold til transportklagenemndforskriften § 1-3 har nemnda rett og plikt til å behandle
tvister mellom passasjerer som klager i medhold av § 1-4 og foretak som nevnt i § 1-7. 

Klager har innledningsvis i saksbehandlingen blitt orientert om at finansselskapet
American Express ikke hører inn under de tjenesteytere som er underlagt nemndas
klageordning, jf. § 1-7. Klager har bekreftet at han ønsker at saken viderebehandles med
SAS som klagemotpart. Klager har også rettet klage til SAS hvor det anføres at han har
blitt gitt feilinformasjon som medførte et tap. Nemnda mener at tvisten rettet direkte
mot SAS hører inn under nemndas kompetanse jf. transportklagenemndforskriften §
1-3. 

Klager sine flyvninger på opprinnelig reise til Bali i juni/juli 2020 ble kansellert.
Kanselleringer kan gi rett til standarderstatning jf. EU-forordning 261/2004. Nemnda
kan ta opp spørsmålet om standarderstatning på eget initiativ i saker hvor det er
aktuelt. Selskapene er informert om dette. I denne saken ble klager imidlertid informert
om kanselleringen over to uker før planlagt avgangstid, og er således ikke berettiget
standardkompensasjon, jf. artikkel 5 bokstav punkt 1 c) punkt i).

Spørsmålet for nemnda er om SAS kan klandres for at klager ikke fikk benyttet sin
Companion Ticket innen fristen. 

Nemnda mener SAS kan ikke lastes for informasjonen på American Express sine egne
hjemmesider, eller infobrev fra American Express vedrørende Companion Ticket. 

Klager har imidlertid anført at han i telefonsamtale med SAS den 3. desember 2020 ble
fortalt at fristen egentlig hadde vært utsatt til 2. desember 2020. Klager anfører at han
ikke fikk beskjed om dette fra SAS under deres telefonsamtale den 1. desember 2020.
Dersom han hadde fått beskjeden hadde han rukket å bestille. 

Klager har anført at hans påstand blir tydelig bevist dersom en lytter til telefonsamtalen
med SAS. SAS har på sin side anført at etter deres undersøkelser var det ingen
forlengelse av tilbudet og at informasjonen klager mottok den 1. desember var korrekt. 

Det er ord mot ord vedrørende hva som ble sagt per telefon mellom klager og SAS.
Nemnda mener med dette at saken er av en slik art at vedtak ikke kan fattes på forsvarlig
vis uten at partene avgir muntlig forklaring. Saken reiser også bevisspørsmål som
vanskelig kan klarlegges under saksbehandlingen og egner seg av denne grunn ikke for
behandling av nemnda. 

Nemnda har etter en helhetsvurdering besluttet at spørsmålet vedrørende
benyttelsen av Companion Ticket og tvisten rundt dette må avvises, jf.
transportklagenemndforskriften § 6-2 bokstav c) og d). 

Klager kan forsøke å rette en klage direkte mot American Express dersom han
mener han har fått misvisende informasjon fra dette selskapet. Finansselskapet
American Express er som tidligere påpekt ikke underlagt nemndas klageordning, jf.
transportklagenemndforskriften § 1-7.  Dersom klager ønsker å gå videre med saken mot
American Express anbefales han å kontakte Finansklagenemnda for nærmere veiledning.

Vedtak

Transportklagenemnda anbefaler ikke at det utbetales standarderstatning for
kanselleringen. Spørsmålet vedrørende bruk av Companion Ticket og tvisten rundt dette
er besluttet avvist, jf. transportklagenemndforskriften § 6-2 bokstav c) og d).