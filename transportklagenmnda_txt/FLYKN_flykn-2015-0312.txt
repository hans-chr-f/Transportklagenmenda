Vedtak i Transportklagenemnda - Fly

Sammendrag

Krav om erstatning for tapt bagasje.

Dato
15.01.2016

Saksnummer
0312/15F

Tjenesteyter
Norwegian Air Shuttle ASA

Krav om erstatning for tapt bagasje.

Klager har i det vesentlige anført:

Klager reiste fra Orlando til Oslo den 3. juli 2014 med DY7052. Da han ankom Gardermoen var
ikke hans bagasje ankommet. I bagasjen som han sendte som spesialbagasje lå blant annet
en Jägermeister-maskin til en verdi av kroner 2&nbsp;111 som han hadde fått i gave.

Norwegian har tilbudt å refundere kroner 1&nbsp;478 som tilsvarer 70 % av gaven.

Klager krever erstatning for tapt bagasje kroner 2&nbsp;111, samt refusjon av gebyr for
spesialbagasje, kroner 499.

Det vises for øvrig til klagers brev.

Norwegian har i det vesentlige anført:

Norwegian beklager at klagers bagasje ikke er lokalisert. Flyselskapet har derfor refundert
hans tap med en verdireduksjon på 30 %. Dersom Norwegian mottar kvittering på at alderen
på varen er under ett år vil selskapet kunne se på saken på nytt.

Norwegian har overført kroner 1&nbsp;478 til klagers konto, og kan ikke imøtekomme hans
krav utover dette.

Det vises for øvrig til Norwegians brev.

Nemnda bemerker:

Nemnda legger på bakgrunn av de foreliggende opplysninger at klagers bag ikke kom til rette
etter flyturen fra Orlando til Oslo. Klager har krevd erstatning for en Jägermeistermaskin som
var i bagen. Klager har opplyst at han fikk maskinen som gave i US, og at den var helt ny. Han
har lagt frem utskrift som viser at salgsprisen for maskinen er 299 USD. Norwegian har erkjent
ansvar klagers tap, men bestrider tapets størrelse. Norwegian har trukket fra 30 % siden
klager ikke kan vise frem kvittering.

Nemnda er av den oppfatning erstatningen ved tapt bagasje i utgangspunktet må baseres på
gjenanskaffelsesverdien - det beløp skadelidte må betale for å skaffe seg en ny ting av samme
art. Skadelidte skal på den annen side ikke tjene på skaden, og det må derfor gjøres fradrag
for den slitasje og verdiforringelse ellers som bruken av den skadede gjenstand har medført.

Nemnda finner det på bakgrunn av de foreliggende opplysninger mest sannsynlig at
maskinen var ny, og at en ny maskin koster 299 USD. Etter nemndas vurdering er det således
ikke grunnlag for å gjøre fradrag i erstatningen. Nemnda anbefaler at Norwegian utbetaler
299 USD med fradrag NOK 1&nbsp;478 som tidligere er utbetalt.

Klager opplyser at han betalte NOK 499 for å sende bagen. Han har krevd refundert
bagasjegebyret. Norwegian har ikke kommentert denne del av klagen. Nemnda er av den
oppfatning at klager har rett til refusjon av gebyret. Nemnda viser til at bagasjen forsvant, og
at Norwegian følgelig ikke har fullført oppgaven med å frakte bagasjen til utlevering i Oslo.

Vedtak:

Transportklagenemnda-fly anbefaler at Norwegian erstatter klagers fulle tap på 299 USD og
refunderer bagasjegebyret på NOK 499. Til fradrag går NOK 1478 som tidligere er utbetalt.

Vedtaket var enstemmig.