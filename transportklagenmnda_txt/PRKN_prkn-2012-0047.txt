Vedtak i Pakkereisenemnda

Sammendrag

Saken gjelder syk passasjer som måtte forlate cruise-skip.

Dato
25.09.2012

Saksnummer
47/12

Tjenesteyter
RCCL:

Sakens dokumenter ble lagt frem.

Klager: X

Turarrangør: RCCL

Destinasjon: Cruise, Australia

Antall reisende: 3

Reisens pris: 51.347,-

Tidspunkt: 311011 - 181111

Saken gjelder:

Saken gjelder syk passasjer som måtte forlate cruise-skip.

Klager anfører at hans kvinnelige reisefølge (A) ble tvunget til å forlate skipet mens
det lå til kai i Albany, Australia. Bakgrunnen var at hun oppsøkte skipets lege, som
besluttet at hun måtte undersøkes av lege på land. Hun ble beordret til å ta med seg alt
hun hadde om bord. Resultatet ble at skipet forlot Albany uten henne.

Klager gikk deretter i land i Adelaide 3 dager senere.

Klager gjør gjeldende at det ikke var grunnlag for å nekte A å komme om bord igjen og krever
kompensasjon for at deres cruise dermed ble forkortet med henholdsvis 5 og 3 dager.

RCCL har vist til at A oppsøkte skipets lege for å få beroligende midler.

Hun hadde ved dette besøket uttalt at hennes medreisende, klager i saken her, «irritates her
more and more and if nothing changes she will kill him or will kill herself». Å true med å skade
seg selv eller andre gjester er brudd på skipets reglement.

Det ble dermed besluttet at hun måtte forlate skipet. Klageren for sin del valgte selv frivillig å
forlate skipet i neste havn.

Nemnda bemerker:

Etter pkt. 8 i Avtale av 4/12 2006 mellom Forbrukerrådet, Norsk ReiselivsForum og øvrige
medlemmer av reisegarantifondet om klagenemnd for pakkereiser kan en klage avvises
dersom saken reiser bevisspørsmål som vanskelig kan klarlegges under saksbehandlingen
eller saken for øvrig ikke egner seg for behandling i nemnda.

Den underliggende realitet i denne saken er et medisinsk/psykiatrisk spørsmål.

Klagerens reisefølge, A, har selv i forbindelse med klagen opplyst at hun har en bipolar lidelse
som hun tar medisiner for. Denne lidelse var åpenbart årsaken til at hun oppsøkte skipslegen,
som hun hevder ikke hadde kunnskap om psykiatriske lidelser og som derfor besluttet at hun
måtte til psykiatrisk vurdering på sykehuset i Albany.

Det springende punkt i saken er derfor om hennes tilstand var slik at det var forsvarlig å la
henne returnere til skipet og fortsette cruiset. Dette er et spørsmål som åpenbart ikke egner
seg for behandling i reklamasjonsnemnda for pakkereiser, jf. pkt. 8 nevnt ovenfor.

Saken blir derfor å avvise.

Vedtak:

Saken avvises.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Solveig Kohagen, Ving Norge AS

Vigdis Lund-Eriksen, Star Tour AS.