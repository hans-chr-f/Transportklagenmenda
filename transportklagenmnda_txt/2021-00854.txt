Vedtak i Pakkereisenemnda

Sammendrag

Krav om samme pris for reise i juni 2022 som
i juni 2021 etter endring av reise fra 2020.

Dato
30.09.2021

Saksnummer
2021-00854

Tjenesteytere
Hurtigruten AS

Klager har i det vesentlige anført

Klagen gjelder en pakkereise for 6 personer med Hurtigruten fra Kirkenes til Bergen.
Reisen som opprinnelig skulle blitt foretatt sommeren 2020 ble overført til 30. juni 2021.

Hurtigruten har forhøyet billettprisen med 22,6 % i forbindelse med utsettelse av avreise
1 år frem i tid pga. Covid-19.

Klagers krav: Samme pris i juni 2022 som de skulle betalt for reise i juni 2021

Det vises for øvrig til korrespondanse fra klager.

Tjenesteyterne har i det vesentlige anført
Klager bestilte reisen i Kystruten Kirkenes – Bergen 09.04.2019. Pakkereisen var
opprinnelig planlagt i 2020. Hurtigruten innvilget overføring av reisen fra 2020 til 2021
uten pristillegg på bakgrunn av den helt spesielle situasjonen landet sto oppi som en
følge av Covid-19 pandemiens utbrudd. For den videre behandling tas det utgangspunkt i
at pakkereisen var planlagt gjennomført sommeren 2021. 

I midten av mars 2021 tok klager kontakt med Hurtigruten. Seilingen var ikke kansellert
av Hurtigruten og det var i overkant av tre måneder til reisens start. Klager ønsket likevel
å «ombooke» reisen til sommeren 2022.

Hurtigruten anfører at det i henhold til deres reisevilkår, gjelder et avbestillingsgebyr
dersom kunden avbestiller en allerede bestilt pakkereise. Som alternativ løsning, ga
salgskontoret et tilbud på en ny bestilling av en ny reise på et senere tidspunkt, med
avreise i 2022. Klager skulle da slippe å betale avbestillingsgebyret for den opprinnelige
reisen. Den nye reisen var noe dyrere enn opprinnelig reise. Pakkereiseloven har
bestemmelser om begrensninger i arrangørens adgang til å foreta prisendring, jf. § 19
ved eventuelle endringer som skjer etter avtaleinngåelsen. Dette kan imidlertid ikke
påberopes ved kundens egen avbestilling av en pakkereiseavtale og bestilling av ny
pakkereiseavtale.

Den planlagte reisen i 2021 var ikke kansellert fra Hurtigrutens side, klager er gitt
anledning til å avbestille reisen i henhold til avtalevilkårene og pakkereiselovens regler,
og klager har bekreftet ny reise med avreise i 2022.

Hurtigruten kan ikke etterkomme kravet som er fremsatt.

Det vises for øvrig til korrespondanse fra Hurtigruten AS.

Nemnda bemerker

Klagen gjelder en pakkereise for 6 personer med Hurtigruten fra Kirkenes til Bergen.
Klagers krav: Samme pris i juni 2022 som de skulle betalt for reise i juni 2021.

Klager bestilte reisen i Kystruten Kirkenes – Bergen den 09.04.2019. Pakkereisen var
opprinnelig planlagt i 2020. Hurtigruten innvilget overføring av reisen fra 2020 til 2021
uten pristillegg på bakgrunn av den helt spesielle situasjonen landet sto oppi som en
følge av Covid-19 pandemiens utbrudd. I midten av mars 2021 tok klager kontakt med
Hurtigruten på nytt. Seilingen var ikke kansellert av Hurtigruten og det var i overkant
av tre måneder til reisens start. Klager ønsket likevel å «ombooke» reisen til sommeren
2022. 

Slik nemnda vurderer det var det på tidspunktet da klager tok kontakt i mars 2021, ikke
en slik situasjon at pakkereiseloven § 22 kom til anvendelse. Klager ønsket å utsette
reisen ytterligere ett år og fikk anledning til dette. En forutsetning for ny bestilling var
at klager ikke ble belastet avbestillingsgebyret som normalt hadde påløpt ved en slik
avbestilling. Slik nemnda vurderer det inngikk partene en ny avtale om reise sommeren
2022 med nye vilkår da med tanke på pris som var økt fra 21 767 kroner til 26 698 kroner
per person, noe nemnda tenker er noe høyt sett opp mot den normale prisstigningen.
Tilbudet ble imidlertid akseptert av klager muntlig og ny reise ble lagt til bestilling, samt
at ny faktura ble utstedt den 19.03.2021. Samlet sett mener nemnda det er inngått en ny
avtale mellom partene og kan ikke se at klager skal vinne frem med å ha krav på prisen
på reisen for 2021 for den nye reisen i 2022.

Vedtak

Pakkereisenemnda anbefaler at klager ikke gis medhold.