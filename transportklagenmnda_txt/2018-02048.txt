Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
09.04.2019

Saksnummer
2018-02048

Tjenesteytere
SAS

Klager har i det vesentlige anført

Klager skulle reise fra Stavanger til Oslo den 20. mars 2018 kl 20.55 med SK4048. Flyet
ble kansellert.

Klager mener at det må kreves en direkte sammenheng mellom det dårlige været og
den aktuelle flyvningen, og at SAS i dette tilfellet ikke kan påberope seg ekstraordinære
omstendigheter da det dårlige været var et helt annet sted i landet. 

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
SK4048 ble kansellert som følge av dårlig vær i Bodø. Besetningen som var planlagt å fly
klagers rute stod fast i Tromsø. Besetningen skulle til Bodø, men grunnet været ble flyet
omdirigert til Tromsø. Som følge av denne omdirigeringen gikk crewet ut på lovpålagt
arbeidstid. Nytt crew måtte flys inn fra Oslo, og dette tok noe tid.   

Klager ble booket om til Bergen samme kveld, og med første fly neste morgen til
Stavanger. 

SAS kan ikke kontrollere været, og en omdirigering av fly skjer alltid ut ifra
sikkerhetshensyn. SAS har truffet alle rimelige tiltak ved å fly klager raskest mulig til sin
sluttdestinasjon. 

Hendelsen er ikke kompensasjonsberettiget da årsaken var ekstraordinære
omstendigheter utenfor SAS' kontroll. 

SAS kan ikke imøtekomme klagers krav.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande / ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det
kreves ikke at værforholdene er den direkte utløsende årsaken. Det er tilstrekkelig at de
vanskelige værforholdene utgjør en indirekte årsak til kanselleringen.

SAS hevder SK4048 ble kansellert som følge av værforhold i Bodø på tidligere flyvning.
Den fremlagte værdokumentasjonen, METAR, ser imidlertid ut til å gjelde Tromsø og ikke
Bodø, og den er ikke nærmere forklart. 

Nemnda finner etter dette ikke at SAS har dokumentert at kanselleringen skyldtes
værforhold som gjorde det umulig å lande/ta av. Klager har dermed krav på
standarderstatning.

Nemnda anbefaler at SAS betaler til klager 250 euro.

Vedtak

Transportklagenemnda - fly anbefaler at klager gis medhold og at SAS betaler
standarderstatning med 250 euro.