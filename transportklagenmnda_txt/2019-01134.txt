Vedtak i Transportklagenemnda
- Kollektivreiser

Sammendrag

Kunne ikke vise noen gyldig billett under kontroll

Dato
13.05.2019

Saksnummer
2019-01134

Tjenesteytere
Ruter

Klager har i det vesentlige anført

Klager ble ilagt gebyr på bussen fordi han ikke kunne vise noen billett. Klager viser til at
han hadde gyldig billett, men den fant han først da han kom hjem. 

Kontrolløren fortalte klager at gebyret ble frafalt dersom klager gikk til Ruters
kundesenter og viste frem den gyldige billetten. Dagen etter gikk klager til kundesenteret
på Jernbanetorget og viste gyldig billett, men der fikk han beskjed om å sende skriftlig
klage til Ruter. Klager sender deretter en skriftlig klage med dokumentasjon på gyldig
billett til Ruter, men igjen fikk han avslag. 

Klager synes Ruter har opptrådt lite profesjonelt ved at de gir misvisende informasjon til
reisende. Hadde klager vært klar over at det ikke var mulig å få frafalt gebyret i ettertid,
hadde han heller betalt 950 kroner på stedet enn å motta en faktura på 1150 kroner. 

Klager mener Ruter er ansvarlig for den misvisende informasjonen som ble gitt i denne
saken, og krever at gebyret frafalles.

Tjenesteyterne har i det vesentlige anført
Klager ble ilagt gebyr på bussen 16. februar 2019 fordi han ikke hadde billett. Klager
opplyste i kontrollen at han hadde glemt billetten. 

Billetten er upersonlig og må være med på reisen. Ruter har ingen ordning med at man
kan vise billett i ettertid for å slippe gebyr. Kontrollør skal opplyse om klagemulighet,
men kan ikke gi lovnad om utfall av en eventuell klage. 

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble ved kontroll på bussen 16. februar 2019 ilagt gebyr fordi han ikke kunne vise
noen gyldig billett.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager kunne ved kontrollen ikke vise gyldig billett og vilkårene for å ilegge gebyr var til
stede.

Nemnda kan ikke se at det er grunnlag for å anbefale at gebyret frafalles. 

Av hensyn til reiseforetakene er det nødvendig å ha en konsekvent praksis da det er ulike
årsaker til at reisende ikke kan vise billett.

For øvrig bemerkes at den billett klager har fremlagt, er kjøpt 25. februar dvs. etter
ileggelsen av gebyr.

Vedtak

Transportklagenemnda Kollektivtransport finner ikke å kunne anbefale at klager gis
medhold.