Vedtak i Transportklagenemnda - Fly

Sammendrag

Krav om standarderstatning og dekning av utgifter grunnet nektet ombordstigning.

Dato
11.05.2021

Saksnummer
2020-03304

Tjenesteytere
LOT Polish Airlines
Kiwi.com

Klager har i det vesentlige anført

Klager med reisefølge (til sammen tre personer) skulle reise fra Oslo til Heraklion via
Warszawa den 24. juli 2020. Flyselskapet som skulle operere flyvningene var LOT Polish
Airlines. Billettene var kjøpt gjennom Kiwi.com. 

Da de ankom flyplassen i Oslo fikk klager beskjed om at de ikke kunne sjekke inn
ettersom de ikke hadde registrert seg på hjemmesiden til Hellas. Dette skulle ifølge
personalet vært gjort 24 timer før innsjekk. Ingen hadde informert klager om dette.
Det var ikke manglende visum eller lignende, men kun denne registreringen, noe LOT
Polish Airlines var klar over. Klager har forståelse for at passasjerer er ansvarlige for
dokumentasjon, men grunnet korona er det forandringer hver dag. Flyselskapet eller
reisebyrået burde informere passasjerer om at hver enkelt passasjer trenger å registrere
seg, og konsekvensen av å ikke gjøre dette.

På bakgrunn av av ovenstående er det fremsatt krav om standarderstatning på 400 euro
per person. Klager måtte også kjøpe nye flybilletter og betale for en overnatting. Det
kreves refundert 30 EUR for hotell og 6027 NOK for nye flybilletter.

Tjenesteyterne har i det vesentlige anført
Kiwi.com har ikke fremmet tilsvar i saken.

LOT Polish Airlines har anført følgende:

Passasjeren hadde en reservasjon på LO482 fra Oslo til Warszawa og LO8509 fra
Warszawa til Heraklion den 24. juli 2020. 

Ifølge klagers klage hadde han ikke gjennomført såkalt "Passenger Locator Form -
PLF" før innsjekk. I henhold til informasjon tilgjengelig på greske myndigheter sine
hjemmesider må passasjerer gjennomføre deres PLF dagen før ankomst i landet.

LOT Polish Airlines gjør oppmerksom på at gjeldende innreisekrav for spesifikke land
også er tilgjengelig på IATA sine hjemmesider. Som nevnt på sidene må passasjerene
kunne legge frem en bekreftelsesmail eller QR-kode ved ankomst i Hellas.

De ovennevnte prosedyrer er pålagt av myndighetene uavhengig av flyselskap.
Flyselskapet er strengt pålagt å følge dette.

Grunnet manglende oppfyllelse av kravene for innreise til Hellas ble klager nektet
ombordstigning på LO482. 

I henhold til artikkel 14 i LOT Polish Airlines sine befordringsvilkår, som passasjeren er
forpliktet til å lese før kjøpet, så er det kun passasjeren som er ansvarlig for å oppfylle
kravene for innreise som gjelder for destinasjonen. Flyselskapet eller ansatte er ikke
forpliktet til å gi informasjon til passasjerene gjeldende dokumentene som kreves for
innreise. Flyselskapet har ikke ansvar for skader og økonomiske tap som en følge av
manglende overholdelse av artikkelen.

Sett i lys av ovenstående ble passasjeren nektet standarderstatning i henhold til EU-
forordning 261/2004. 

Passasjeren har rett på en refusjon av skatter og avgifter. Forespørselen om dette ble
videresendt til billettutstederen.

Nemnda bemerker

Klager har først fremsatt krav om standarderstatning på 400 euro per person i henhold
til EU-forordning 261/2004. Det anføres at de ble nektet ombordstigning.

EU-forordning 261/2004 artikkel 2 bokstav j) definerer hva som utgjør en "nektet
ombordstigning" i EU-forordningens forstand. Av bestemmelsen kommer det frem at
avvisning av en passasjer som møter til innsjekk på vilkårene fastsatt i artikkel 3 nr. 2 i
utgangspunktet utgjør en nektet ombordstigning. Unntak fra dette er når det er
rimelig grunn til avvisningen, f.eks. av helse- eller
sikkerhetsmessige årsaker eller fordi reisedokumentene er
utilstrekkelige jf. artikkel 3 nr. 2. 

Nemnda mener i dette tilfellet at flyselskapet hadde rimelig grunn til å avvise klager
ettersom klagers reisedokumenter var utilstrekkelige. Klager har derfor ikke krav på
standarderstatning etter forordningen. 

Spørsmålet er om reisebyrået eller flyselskapet kan anses erstatningsrettslig ansvarlig
for klagers økonomiske tap som en følge av hendelsen. Klager har anført at selskapene
bør holdes ansvarlige grunnet manglende formidling av informasjon i forkant. Eventuelt
erstatningsansvar beror på alminnelige erstatningsrettslige regler. 

Vilkårene for erstatning er: 

a) et ansvarsgrunnlag 
b) et økonomisk tap 
c) adekvat årsakssammenheng

Dette tilfellet mener nemnda at det ikke foreligger ansvarsgrunnlag, altså at verken
flyselskapet eller Kiwi.com har opptrådt uaktsomt. 

Passasjerer må selv undersøke pass- og visumregler og sørge for å ha gyldig
dokumentasjon ved avreise. Dette er opplyst både i flyselskapets befordringsvilkår og det
kommer frem i bookingbekreftelsen fra Kiwi.com. Nemnda mener klager her selv burde
ha sjekket opp om han hadde all nødvendig dokumentasjon for innreise. Dette gjelder
etter nemndas syn både under covid-19  pandemien og utenom. 

Nemnda har forståelse for at det hadde vært ønskelig med konkret informasjon på
forhånd, men mener at flyselskapet/reisebyrået ikke kan stilles erstatningsrettslig
ansvarlig for sin opptreden i dette tilfellet. 

Passasjeren har imidlertid rett på refusjon av refunderbare skatter og avgifter på
ubenyttede billetter. LOT Polish Airlines har erkjent dette. Dersom det ikke allerede er
refundert anbefaler nemnda at LOT Polish Airlines må refundere dette til klager.

Vedtak

Transportklagenemnda anbefaler at flyselskapet refunderer skatter og avgifter til klager.
For øvrig gis ikke klager medhold.