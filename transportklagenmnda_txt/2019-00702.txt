Vedtak i Transportklagenemnda - Fly

Sammendrag

Krav om standardkompensasjon ved forsinkelse.
Tjenesteyter har ikke inngitt tilsvar i saken.

Dato
27.08.2019

Saksnummer
2019-00702

Tjenesteytere
Widerøe

Klager har i det vesentlige anført

Klager med reisefølge (tilsammen to personer) skulle reise fra Svolvær (SVJ) til Bodø
(BOO) med Widerøes flyvning WF863 30. mai 2017 kl. 11.45. Han hadde planlagt
videreforbindelse med SAS fra Bodø (BOO) til Oslo (OSL) med SK4111 og fra Oslo til Paris
(CDG) med SK839. Flyvningen fra Svolvær til Bodø ble forsinket, og klager mistet sine
planlagte videreforbindelser. De to passasjerene ble booket om fra Bodø via Bergen og
København til Paris med Widerøe, SAS og Air France, og ankom sin endelige destinasjon
mer enn tre timer forsinket. 

På ovennevnte bakgrunn har klager fremsatt krav om standardkompensasjon i henhold
til EU-forordning 261/2004 på 400 euro pr. person, totalt 800 euro for to passasjerer.

Tjenesteyterne har i det vesentlige anført
Widerøe har tross oppfordring ikke inngitt tilsvar til nemnda. 

Av Widerøes svar til klager fremgår det at WF863 ble kansellert, og at kanselleringen
skyldtes værforholdene denne dagen.

Nemnda bemerker

Flyselskapet har tross oppfordring ikke avgitt uttalelse til nemnda. Nemnda treffer
da vedtak basert på opplysningene som er fremkommet tidligere i saken, jf.
transportklagenemndforskriften § 5-3 tredje ledd. 

Nemnda legger da til grunn at klager ankom Paris over tre timer forsinket. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Widerøe har ikke gitt noen redegjørelse eller fremlagt noen dokumentasjon for at
forsinkelsen skyldtes ekstraordinære omstendigheter som ikke kunne vært unngått.
Forsinkelsen gir etter dette rett til standarderstatning på 400 euro pr. person, totalt 800
euro.

Vedtak

Transportklagenemnda - fly anbefaler at Widerøe utbetaler til klager
standardkompensasjon på 800 euro.