Vedtak i Transportklagenemnda - Fly

Sammendrag

Krav om erstatning grunnet forsinkelse.

Dato
27.05.2014

Saksnummer
757/13F

Tjenesteyter
Lufthansa German Airlines

Klager har i det vesentlige anført:

Klager skulle reise fra Oslo til New Orleans via Frankfurt og Houston den 16. mars 2013.
Reisen ble bestilt den 11. juli 2012.

Den 23. juli 2012 mottok klager en ruteendring fra Lufthansa på LH440 mellom Frankfurt
og Houston som medførte 30 min kortere connection i Frankfurt. Klager hadde nå kun 50
minutters connection, mot 1 t 20 min som på opprinnelig reiseplan.

Avreise den 16. mars landet klager 10 minutter etter oppsatt ruteplan i Frankfurt med LH865.
Det endte med at klager mistet sin videreforbindelse til Houston med LH440. Han ble etter
mye om og med booket om via Zürich neste dag.

Klager og hans reisefølge mistet en hel dag i New Orleans, inkl. en forhåndsbetalt natt på
hotell, samt flere planlagte arrangementer og sightseeinger.

Klager krever erstatning for hendelsen.

Det vises for øvrig til klagers brev.

Lufthansa har i det vesentlige anført:

LH865 fra Oslo til Frankfurt ble 8 minutter forsinket som følge av snøvær på Gardermoen,
og ytterligere 6 minutter på vei til Frankfurt. Som følge av dette mistet klager sin
videreforbindelse med LH440. 45 minutter er minimum connection tid i Frankfurt. Klager og
hans reisefølge hadde 50 minutter.

I slike situasjoner plikter flyselskapene å booke om passasjerene til neste ledige avgang.
Klager ble booket om kostnadsfritt til den 17. mars via Zürich og Atlanta til New Orleans, og
han ble innlosjert på hotell.

Hendelsen er ikke kompensasjonsberettiget i henhold til EU-forordning 261/2004 da årsaken
til forsinkelsen oppstod som følge av ekstraordinære omstendigheter utenfor Lufthansas
kontroll.

I EU forordning 261/2004, innledning punkt 14, står følgende:

«På samme måte som under Montreal-konvensjonen bør luftfartsselskapenes forpliktelser
være begrenset eller bortfalle i tilfeller der en hendelse er forårsaket av ekstraordinære
omstendigheter som ikke kunne vært unngått selv om alle rimelige tiltak var truffet. Slike
omstendigheter kan særlig inntreffe i tilfeller med politisk ustabilitet, værforhold som gjør det
umulig å gjennomføre flygingen, sikkerhetsrisiki, uforutsette mangler ved flysikkerheten og
streiker som påvirker driften til det transporterende selskap.»

Lufthansa ønsker å refundere klagers eventuelle utgifter i ventetiden, men kan ikke
imøtekomme hans krav utover dette.

Nemnda bemerker:

Ruteendringer skjer fra tid til annen. Flyselskapene har i sine vilkår tatt forbehold om dette.
Nemnda legger til grunn at Lufthansa i dette tilfellet hadde anledning til å endre rutetiden.

Ved opprettelsen av en gjennomgående billett med en eller flere mellomlandinger, vil
bestillingssystemet automatisk finne frem til den reise som tar minst tid, hensyntatt den
«minimum connection time» den enkelte flyplass har satt opp. I Frankfurt er det 45 minutter.
Klagers flygning hadde etter endringen 50 minutters connection time i Frankfurt og lå således
innenfor minimumstiden.

Flygningen fra Oslo ble forsinket slik at klagerne ikke rakk videreforbindelsen fra Frankfurt. De
ble påført tap i form av ubenyttet forhåndsbetalt hotell, redusert utbytte av ferien mv.

Lufthansa er i henhold til luftfartsloven § 10-20/Montrealkonvensjonen artikkel 19 ansvarlig
for tap som følge av forsinkelse, med mindre selskapet godtgjør at det har tatt alle
forholdsregler som med rimelighet kan kreves for å unngå tapet, eller dette ikke har vært
mulig for dem. Med tap regnes så vel økonomisk som ikke-økonomisk tap, jf. EU-domstolens
dom av 6. mai 2010, Walz-Clickair (C-63/09).

Forsinkelsen skyldtes vanskelige værforhold. Nemnda er av den oppfatning at Lufthansa i
dette tilfellet ikke hadde mulighet til å unngå forsinkelsen. Forsinkelsen gir således ikke rett til
erstatning.

Nemnda finner ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.