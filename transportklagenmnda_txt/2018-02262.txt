Vedtak i Transportklagenemnda
- Kollektivreiser

Sammendrag

Kunne ikke vise gyldig billett

Dato
12.10.2018

Saksnummer
2018-02262

Tjenesteytere
Ruter

Klager har i det vesentlige anført

Klager ble ilagt gebyr fordi han hadde tatt med feil månedskort. 

Klager forklarte situasjonen til kontrolløren og fikk beskjed om at gebyret ville bli slettet
ved å sende inn en klage til Ruter. Klager gjorde dette, men fikk avslag fra Ruter med
beskjed om at kravet ble opprettholdt og at han ville motta en purring på et ubetalt
gebyr fra 12. april 2016.  

Gebyret fra 12. april 2016 ble ilagt fordi han hadde moren sitt honnørkort, men etter at
han oppsøkte Ruters servicesenter ble gebyret slettet. Klager mener det er uakseptabelt
at han skal motta en purring på et gebyr som ble slettet for to år siden. Klager har nylig
ringt sentralen for å sjekke om dette stemmer, og der fikk han beskjed om at gebyret var
gått i null. Kvinnen han pratet med sa at det ikke var noe gebyr fra den tiden som skulle
betales, og at hun ikke forstod hvorfor han skulle motta purring. 

Klager nekter derfor å betale gebyret fra 2016, samt påløpte purringer, og ber om at
Ruter frafaller kravene.

Tjenesteyterne har i det vesentlige anført
Klager ble ilagt gebyr 14. juli 2018 fordi han ikke kunne fremvise gyldig billett. Klager
hevdet at han hadde tatt med feil kort, og at billetten lå hjemme. 

Ruters billetter er upersonlig og må være med på reisen. Selskapet har ingen ordning
med at billett kan fremvises i ettertid for å slippe gebyr. En kontrollør kan heller ikke love
hva utfallet av en klage vil bli. 

Klager har to gebyrer fra tidligere. Ett av disse er frafalt og det andre gebyret ble det
sendt inn klage på, men her fikk ikke klager medhold. Dette gebyret er fra 2016, og det vil
bli sendt ut nye purringer. Økonomiske krav blir ikke foreldet før etter tre år. 

Ruter kan ikke se noen grunn til å endre standpunkt i denne saken.

Nemnda bemerker

Klager ble ved kontroll på bussen ved Jeriko skole 14. juli 2018 ilagt gebyr fordi han ikke
hadde gyldig billett.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager kunne ved kontrollen ikke vise gyldig billett og vilkårene for å ilegge gebyr var til
stede.

Klager hadde med seg et reisekort som var utløpt for 6 måneder siden og hevdet at han
hadde tatt feil kort. 

Nemnda bemerker at månedskortene og reisekortene er upersonlige og skal være med
på reisen. Ruter har ingen ordning med at billett kan vises i ettertid. 

Nemnda har for øvrig merket seg at klager to ganger tidligere er kontrollert og har vist
til at han har tatt feil kort. Han må dermed være vel kjent med viktigheten av å ha med
gyldig månedskort. 

Nemnda finner ikke grunnlag for å kunne anbefale at gebyret frafalles

Vedtak

Transportklagenemnda Kollektivtransport finner ikke å kunne anbefale at klager gis
medhold.