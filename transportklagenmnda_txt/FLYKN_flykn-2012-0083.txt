Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
08.08.2012

Saksnummer
083/12F

Tjenesteyter
Norwegian Air Shuttle ASA

Krav om standarderstatning grunnet kansellering.

Klager har i det vesentlige anført:

Klager skulle reise fra Oslo til Stavanger kl. 07:00 med DY522 og videre til Bergen med DY137,
den 12. desember 2011.

DY522 ble kansellert da Gardermoen var stengt grunnet glatt rullebane. Klager booket selv om
sin avgang til DY524 kl. 08:00 fra Oslo til Stavanger, men også denne avgangen ble kansellert.
Det ble senere klart at Gardermoen ville starte flyvninger igjen kl. 10:00.

Klager stilte seg i kø, og ble booket om til neste ledige avgang kl. 14:00 med DY534, og videre
kl. 17:15 med DY137 til Bergen.

DY137 ble deretter også kansellert, grunnet operasjonelle årsaker.

Klager hevder at Norwegian benyttet været som unnskyldning for operasjonelle
kanselleringer, da flere av Norwegians kveldsavganger også ble kansellert den 12. desember.

Klager mener videre at Norwegian bør ta høyde for forhold som forstyrrer flytrafikken, og
må kunne gjennomføre flyvninger så snart det er operasjonelt mulig. DY137 fra Stavanger
til Bergen ble først kansellert kl. 16:44. Klager finner det underlig at Norwegian ikke klarte å
skaffe en maskin på Sola flere timer etter at Gardermoen var gjenåpnet.

Klager krever standarderstatning for kansellering av DY522, DY524 og DY137, 3 x 250 euro.

Det vises for øvrig til klagers brev.

Norwegian har i det vesentlige anført:

DY522, DY524 og DY137 ble kansellert som følge av værforholdene på Gardermoen, glatte
rullebaner. Det vises til værrapport og log.

Denne dagen ble om lag 30 000 passasjerer rammet av forsinkelser og kanselleringer, og
flyplassen hadde ikke optimal drift før nærmere kl. 14:30.

Når slike situasjoner oppstår vil det få konsekvenser for flyprogrammet også senere på dagen.

LN-NON skulle operert DY137 den 12. desember 2012. Maskinen startet sitt program fra
Gardermoen den dagen hvor den skulle operere DY1302 fra Oslo til London. Norwegian viser
til logg hvor det fremkommer at store forsinkelser på maskinen medførte at flyselskapet ikke
hadde anledning til å operere DY137.

I henhold til EU forordning 261/2004 er flyselskapene unntatt fra videre kompensasjon
dersom årsaken til kanselleringen er utenfor flyselskapets kontroll.

Klagers billett ble booket om gratis til den 13. desember, han har derfor ikke fått refundert
sine benyttede billetter. Flyvningen for DY137 er refundert, da klager ikke ønsket ombooking
av denne.

Norwegian ønsker å refundere klagers flytogutgifter, men kan på grunnlag av ovennevnte
dessverre ikke imøtekomme kravet om kompensasjon på disse tre flyvningene.

Det vises for øvrig til Norwegians brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda finner det på bakgrunn av de foreliggende opplysninger godtgjort at innstillingene
skyldtes værforholdene på Gardermoen, og at de ikke var til å unngå. Nemnda viser til
Norwegians dokumentasjon.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Janne G. Soløy, Widerøes Flyveselskap AS

Olav Grøttland, SAS