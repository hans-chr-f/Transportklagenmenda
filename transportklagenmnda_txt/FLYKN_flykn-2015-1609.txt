Vedtak i Transportklagenemnda - Fly

Sammendrag

Krav om kompensasjon grunnet forsinket bagasje.

Dato
02.11.2016

Saksnummer
1609/15F

Tjenesteyter
Norwegian Air Shuttle ASA

Klager har i det vesentlige anført:

Klager reiste fra Trondheim til Pisa via Oslo 21. juli 2015 med DY761 og retur den 28. juli. Ved
ankomst Oslo fikk ikke klager sin bagasje. Han fikk ikke bagasjen før etter hjemkomst.

Mye av ferien gikk med til å lete etter butikker, kjøpe inn klær, etterlyse bagasjen mv. Klager
krever refundert 620 euro for klær mm, flybillettene og 200 euro for hotell. Han krever også
kompensasjon for ødelagt ferie-

Det vises for øvrig til klagers brev.

Norwegian Air Shuttle ASA har i det vesentlige anført:

Norwegian viser til sin hjemmeside hvor det står:

«Erstatning for nødvendige kjøp. Du kan søke om erstatning for det mest nødvendige som for
eksempel toalettartikler og lignende som ligger i din innsjekkede bagasje (eller leie av viktig
utstyr fordi ditt eget er forsinket).»

Norwegian har refundert klager 357 euro.

Skulle klager ha full refusjon på sitt innkjøp av kjøp klær (unntatt undertøy og toalettartikler),
må klærne sendes til Norwegian, sammen med originale kvitteringer og rapporten (Property
Irregularity Report). Når dette er mottatt vil Norwegian gi klager full refusjon, inkludert utlegg
for porto. Alle klærne vil bli gitt til veldedige organisasjoner.

En bagasjeforsinkelse gir ikke grunnlag for refusjon av flybillettene.

Norwegian kan ikke imøtekomme klagers fulle krav.

Det vises for øvrig til Norwegians brev.

Nemnda bemerker:

Klagers bagasje kom bort ved utreisen. Klager fikk ikke sin bagasje før han kom hjem. Mye av
ferien gikk med til å lete etter butikker, innkjøp, etterspore bagasjen mv. Utbytte av ferien ble
begrenset.

Norwegian er i henhold til luftfartsloven § 10-20 ansvarlig for tap som følge av at bagasjen ikke
kommer frem.

Nemndas flertall, lederen og forbrukernes representanter, er av den oppfatning at
klager har rett til erstatning av så vel økonomisk som ikke-økonomisk tap. Flertallet
viser til EU-domstolens dom av 6. mai 2010, Walz-Clickair (C-63/09), der det fremgår
at beløpsgrensen for transportørens ansvar som er oppstilt i Montrealkonvensjonen
artikkel 22 gjelder så vel økonomisk som ikke-økonomisk tap. Flertallet er av
den oppfatning at det samme må gjelde for luftfartsloven, som bl.a. bygger på
Montrealkonvensjonens bestemmelser.

Mindretallet, flyselskapenes representanter, er av en annen oppfatning. Mindretallet
viser til at norske domstoler har vært tilbakeholdne med å tilkjenne erstatning
for «non-material damage» eller «tort og svie» i kontraktsforhold, og basert på
denne praksisen mener nemndas mindretall at det ikke er grunnlag for å tilkjenne
ulempeerstatning i dette tilfellet.

En samlet nemnd er etter dette av den oppfatning at Norwegian plikter å erstatte klagers
utlegg til klær, toalettartikler mv. Nemnda oppfatter Norwegian dit hen at de aksepterer
dette, men at de ikke vil utbetale mer enn 50 % av taper dersom klager ikke sender klærne til
Norwegian (med unntak av undertøy og toalettartikler). Nemnda har ingen innvendinger til
dette.

Klagerne ble fløyet til reisemålet, og nemda kan ikke se at klager har rett til refusjon av
billettprisen. Nemnda kan heller ikke se at det er grunnlag for kravet om erstatning av
hotellutgifter.

Flertallet anbefaler at klager gis en kompensasjon på 3&nbsp;000 kroner for ikke økonomisk
tap. Flertallet viser til klagers beskrivelse av følgene av at han ikke fikk bagasjen i løpet av
ferien.

På bakgrunn av flertallets vurdering traff nemnda slikt

Vedtak:

Transportklagenemnda-fly anbefaler at Norwegian utbetaler en erstatning for ikke økonomisk
tap på 3&nbsp;000 kroner.

Vedtaket var enstemmig.