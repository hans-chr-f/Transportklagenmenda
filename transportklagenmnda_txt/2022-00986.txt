Vedtak i Transportklagenemnda
- Kollektivreiser

Sammendrag

Krav om frafall av ilagt gebyr. Anført at billetten ble kjøpt ved ombordstigning.

Dato
15.08.2022

Saksnummer
2022-00986

Tjenesteytere
Skyss

Klager har i det vesentlige anført

Klager ble ilagt gebyr den 6. april 2022.

Klager anfører at billett ble kjøpt ved ombordstigning, og at broren hans gjorde det
samme. Klager anfører at kontrolløren kom på ved neste stopp og ila bot for for sent
kjøpt billett. Klager anfører at hvorfor den var «kjøpt for sent», antakeligvis kan relateres
til mobildekning eller lignende, og han mener at det er urimelig å betale i overkant av
1000 kroner grunnet noe som ikke kan skyldes ham selv. Klager anfører at kontrolløren
ba ham sende en e-post og klage dersom dette var tilfellet, og han forsikret klager om at
det kom til å ordne seg. Klager anfører at broren fikk klagen sin akseptert og ikke trenger
å betale, selv om situasjonen var identisk.

Klager krever frafall av det ilagte gebyret.

Tjenesteyterne har i det vesentlige anført
Skyss' vilkår for bruk av mobilbillett, og transportvedtektene, er tydelig på at billett
skal være kjøpt før eller ved påstigning i et transportmiddel. Som reisende er man selv
ansvarlig for å ha gyldig billett.

I dette tilfellet startet kontrollen kl. 14.06, og billetten er kjøpt kl. 14.07.

Skyss kan ikke se at gebyret er gitt urettmessig. Slik saken fremstår, er det ikke
fremkommet noen ny informasjon som Skyss ikke har svart ut tidligere.

Nemnda bemerker

Klager ble ilagt gebyr den 6. april 2022.

Det fremgår av Skyss' transportvilkår punkt 3 at den reisende skal kjøpe billett før
eller ved påstigning og er selv ansvarlig for å inneha gyldig billett under hele reisen. Av
vilkårene for bruk av Skyss Billett-appen fremgår det at gyldig mobilbillett må kjøpes før
ombordstigning. Påstigning er først tillatt når nedtellingen på billetten har startet.

Videre fremgår det av transportvilkårene punkt 4 at reisende som ved kontroll ikke
kan vise gyldig billett og gyldig dokumentasjon ved krav på rabatt, plikter å betale
tilleggstakst.

Klager har fremlagt kopi av kvittering på billettkjøp som viser at billetten ble kjøpt kl.
14.07. Fremlagt bilde av gebyrslippen viser klokkeslettet 14.06, og det er huket av for
at billetten ble kjøpt etter ombordstigning. På bakgrunn av dette finner nemnda det
sannsynliggjort at billettkjøpet ikke ble gjennomført før etter ombordstigning. Vilkårene
for å ilegge gebyr var således til stede.

Nemnda bemerker at det er den reisendes ansvar å sørge for gyldig billett ved reise med
kollektivtransport. Nemnda bemerker videre at det ved kjøp av billetter via Skyss' app
er den reisendes ansvar å sørge for at billettkjøpet er gjennomført og at nedtellingen på
billetten har startet før ombordstigning. Dersom man har problemer med mobilkjøp,
men likevel går om bord, tar man selv risikoen for å bli ilagt gebyr ved en eventuell
kontroll.

Nemnda er for øvrig kjent med at kontrollørene utøver et visst skjønn ved ileggelse
av gebyrer, men nemnda finner av prinsipielle grunner ikke å kunne vurdere
skjønnsutøvelsen i det enkelte tilfelle. Det bemerkes videre at nemnda ikke har grunnlag
for å overprøve Skyss' skjønnsmessige vurderinger i forbindelse med gebyrileggelser
sammenlignet med andre saker.

Vedtak

Transportklagenemnda kan ikke anbefale at klager gis medhold.