Vedtak i Transportklagenemnda - Fly

Sammendrag

Krav om dekning av utlegg grunnet forsinket bagasje.

Dato
15.12.2020

Saksnummer
2020-00507

Tjenesteytere
Saudia
Air France

Klager har i det vesentlige anført

Klager med reisefølge (til sammen to personer) skulle reise fra Oslo til Jeddah via Paris
den 17. desember 2019.

Da de ankom Jeddah med SV0126, var ikke bagasjen kommet frem. Klager tok kontakt
ved ankomstservice og fikk det registrert. Klager gikk beskjed om at bagasjen ville bli
sendt med neste ledige flyvning fra Paris til Jeddah. Flyselskapet Saudia skulle også
hjelpe klager med å spore opp bagasjen og sørge for levering. Bagasjen kom imidlertid
ikke frem dagen etter, og ingen ville svare på klagers henvendelser.

De neste tre dagene gjorde klager flere forsøk på å nå Saudia pr. e-post og telefon.
Kundeservicen var dårlig, og klager ble hele tiden omdirigert. Den 19. desember snakket
klager med Saudia. Kundebehandleren kunne fortelle at klagers bagasje fortsatt var i
Paris. Klager ringte opp igjen senere på kvelden, og fikk beskjed om at bagasjen var på
flyplassen i Jeddah. Den 21. desember kl. 01.00 på natten bestemte klager seg for å dra
til flyplassen for å lokalisere sin bagasje på egen hånd. Klager fant bagasjen.

Ventingen på bagasjen i over 72 timer medførte mange kostnader for klager, blant annet
taxi til flyplassen. Klager brukte også mye penger i forbindelse med alle telefonsamtalene
til flyselskapet. I den savnede bagasjen lå sko, klær og toalettartikler. Klager har fremsatt
krav om at Saudia gir kompensasjon for den forsinkede bagasjen. Det ble brukt 5000
NOK på klær, toalettartikler og sko og 3000 NOK på taxi. Alt ble betalt med kontant, da
det som regel er den eneste mulige betalingsmåten der. De fikk aldri kvitteringer.

Tjenesteyterne har i det vesentlige anført
Klager har rettet kravet mot Saudia.

Saken ble sendt for tilsvar til Saudia, men også Air France for å se om de hadde noe mer
å tilføye.

Saudia har ikke fremmet tilsvar til Transportklagenemnda.

Air France har anført følgende:

Air France henviser klager til å kontakte Saudia direkte vedrørende forsinkelsen på
bagasjen, da Saudia var den siste transportøren på reiseruten og ettersom PIR-rapporten
ble åpnet hos dem. Dette er i henhold til standard prosedyre.

Nemnda bemerker

Saudia har tross oppfordring ikke avgitt uttalelse til nemnda. Nemnda treffer
da vedtak basert på opplysningene som er fremkommet tidligere i saken, jf.
transportklagenemndforskriften § 5-3 tredje ledd.

Flyselskapet er i henhold til luftfartsloven § 10-20 / Montrealkonvensjonen artikkel 19
ansvarlig for økonomisk tap som følge av forsinket bagasje. 
Saudia har ikke redegjort for årsaken til forsinkelsen eller hva som ble gjort for å unngå
tapet. Nemnda mener at flyselskapet derfor i utgangspunktet er ansvarlig for klagers tap.

Klager har anført at han hadde et tap på totalt cirka kroner 7000, da diverse artikler
måtte kjøpes inn som en følge av forsinket bagasje. Klager måtte også betale for drosje
til og fra flyplassen for å få hentet bagasjen. Klager har ikke dokumentert tapene, og har
opplyst at han betalte kontant grunnet manglende bankterminaler. Selv med mangel på
kvitteringer finner nemnda det overveiende sannsynlig at det oppstod utgifter og derav
tap for klager i de 72 timene de ventet på den forsinkede bagasjen. Nemnda bemerker
imidlertid at klager har en tapsbegrensningsplikt, og at kroner 5000 for klær i 72 timer
er et høyt beløp. Klager anfører at det ble brukt totalt kroner 3000 på taxi for flere turer
frem og tilbake til flyplassen.

Når det gjelder klagers nye eiendeler (klær, sko, parfyme) mener nemnda at dette er
eiendeler som vil ha en verdi for klager i ettertid. Nemnda mener derfor at erstatningen
uansett bør settes ned.

Erstatningen fastsettes skjønnsmessig til totalt kroner 2000.

Vedtak

Transportklagenemnda - fly anbefaler at Saudia refunderer totalt NOK 2000 til klager.

Forbrukerrepresentant Maite de Geus-Cossard, Forbruker Europa, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.