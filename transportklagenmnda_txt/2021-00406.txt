Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
16.09.2021

Saksnummer
2021-00406

Tjenesteytere
Wizz Air

Klager har i det vesentlige anført

Klager skulle reise fra Torp til Szczecin t/r den 22. - 29. desember 2020 med henholdsvis
W6 2160 og W6 2159. 

Den 11. desember, under to uker før avreise, mottok klager epost fra Wizz Air om at W6
2160 var kansellert som følge av covid-19 pandemien. 

Klager har mottatt full refusjon for den ubenyttede flybilletten. 

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
W6 2160 ble kansellert grunnet myndighetsutstedt reiseforbud som følge av covid-19
pandemien. 

I henhold til EU-kommisjonens veileder i forbindelse med covid-19 utbruddet, er
kanselleringer i de tilfeller hvor myndighetene innfører reiserestriksjoner å anse som
ekstraordinære omstendigheter. 

En kansellering er ikke kompensasjonsberettiget dersom flyselskapet kan bevise at
årsaken var ekstraordinære omstendigheter utenfor flyselskapets kontroll. 

Klager har mottatt full refusjon for den ubenyttede t/r-billetten. 

Wizz Air kan etter dette ikke imøtekomme klagers krav om standarderstatning.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7. Regelen
gjelder ikke dersom passasjeren har fått informasjon om endringen minst to uker
før planlagt avgangstid. I dette tilfellet fikk klager beskjed om kanselleringen den 11.
desember, mindre enn to uker før avgang.

I dette tilfellet mener nemnda at flyselskapet ikke i tilstrekkelig grad har godtgjort
at kanselleringen skyldtes ekstraordinære omstendigheter i forordningens forstand
som ikke kunne vært unngått selv om alle rimelige tiltak var truffet. Nemnda mener at
forklaringen og dokumentasjonen som er fremlagt er for generell ved at det henvises
til reiserestriksjoner uten å knytte dette konkret opp mot klagers flyvning. Videre står
ikke Norge på listen over land som berøres av innreiserestriksjonene.  Det er ikke
dokumentert at akkurat denne flyvningen ble kansellert grunnet covid-19. 

Nemnda kan basert på ovenstående anbefale at klager får medhold i sitt krav om
standarderstatning.

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at Wizz Air utbetaler standarderstatning til klager med
250 euro.