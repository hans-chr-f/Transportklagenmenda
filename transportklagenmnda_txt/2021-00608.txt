Vedtak i Transportklagenemnda
- Kollektivreiser

Sammendrag

Krav om frafall av gebyr - manglende gyldig billett

Dato
21.06.2021

Saksnummer
2021-00608

Tjenesteytere
Ruter

Klager har i det vesentlige anført

Klager ble ilagt gebyr 24. februar 2021. Klager anfører at han ikke fikk kjøpt billett fra
billettautomaten eller fra mobil. I sin klage til Ruter har klager vist til et bilde hvor det
som viser en informasjonsplakat fra Ruter hvor det fremgår at billettautomatene avvikles
våren 2021. Klager anfører at han ikke hadde mulighet til å kjøpe på billettautomat fordi
automaten ikke fungerte. Videre anfører klager at han forsøkte å kjøpe billett på mobilen,
men at dette ikke gikk. Klager har forklart at han alltid kjøper billett på billettautomaten
fordi han ikke kan kjøpe billett på mobil. Klager anfører at han forsøkte å kjøpe billett,
men at dette ikke var mulig. Klager mener at det ikke er riktig at han ble ilagt gebyr. 

Klager krever frafall av gebyret.

Tjenesteyterne har i det vesentlige anført
Klager ble ilagt gebyr på T-banen 24. februar 2021 fordi han ikke kunne fremvise gyldig
billett. Klager viser til plakater om at billettautomaten stenger i løpet av våren, men
på tidspunktet klager ble ilagt gebyr var ingen automater fjernet. Det var heller ikke
registrert noen feil i appen. At klager ikke har bankkort og derfor ikke kan betale er ikke
Ruter sitt ansvar. 

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble ilagt gebyr på T-banen 24. februar 2021 fordi han ikke kunne fremvise gyldig
billett under billettkontrollen.

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager anfører at billettautomaten ikke fungerte og viser til innsendt bilde som viser en
informasjonsplakat fra Ruter om at billettautomatene avvikles våren 2021. Videre har
klager anført at han ikke fikk til å kjøpe billett via appen. Klager anfører at han derfor
ikke hadde mulighet til å skaffe seg billett. Nemnda viser til opplysning fra Ruter om at
på tidspunktet klager ble ilagt gebyr var ingen automater fjernet. Videre viser nemnda til
opplysning fra Ruter om at det ikke var registrert noen feil i appen. 

Klager erkjenner at han reiste uten gyldig billett på T-banen, fordi han hadde problemer
med å kjøpe billett via billettautomat og i Ruterappen, og hadde derfor ingen mulighet til
å skaffe seg billett, så vilkårene for å ilegge gebyr var således til stede. 

Nemnda bemerker at bestemmelsen om at billett skal være kjøpt før påstigning er blant
annet for at man skal kunne kjøpe billett på annen måte dersom kjøpet ikke lykkes.

Nemnda bemerker at det er den reisendes ansvar å ha gyldig og validert billett før
påstigning på T-banen. Dersom man har problemer med mobilkjøp, men likevel går på T-
banen tar man selv risikoen ved å bli ilagt gebyr ved en eventuell kontroll. Ruter har lagt
til rette for at ulike betalingsmidler, som for eksempel Vipps og bankkort, kan benyttes
som betalingsmiddel i appen, men har ikke ansvar for at betalingsmiddelet fungerer.

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda finner ikke å kunne anbefale at klager gis medhold.