Vedtak i Transportklagenemnda - Fly

Sammendrag

Krav om dekning av kostnader grunnet feil med klagers
booking som umuliggjorde innsjekk på flyplassen.

Dato
01.12.2020

Saksnummer
2020-00020

Tjenesteytere
Flightfinder.no
Lufthansa German Airlines

Klager har i det vesentlige anført

Klager med reisefølge (til sammen tre personer) skulle fly fra Genéve til Bergen via
München den 29. juli 2019. Den opprinnelige flyvningen med LH 2387 ble kansellert.
Det ble oppdaget av klager i mai 2019. Han tok da kontakt med Lufthansa for å se hva
som ville skje videre. Lufthansa ba klager kontakte Flightfinder. Flightfinder sendte klager
informasjon om ny tid med en flight 20 min senere enn opprinnelig avgang. Dette kunne
klager se når han logget inn på Tripview.   

Flightfinder bekreftet imidlertid ikke klager med reisefølge som passasjerer på den nye
flyvningen i datasystemet flyselskapet benytter for å håndtere slike endringer. Da de
skulle sjekke inn i Genéve fikk klager beskjed om at det ikke var noen treff på dem i
systemet. Flyselskapet hadde strøket klager med reisefølge fra passasjerlisten på den
nye flyvningen pga. manglende tilbakemelding fra Flightfinder. Klager hadde mottatt
billetter som viste at de hadde seter på den nye flyvningen, slik at det var umulig å vite
på forhånd at Flightfinder ikke hadde utført de nødvendige endringene.

I ettertid har klager fått svar fra Flightfinder om at de ikke er ansvarlige for noen
endringer av tidsplan eller kanselleringer. Dersom dette skulle skje måtte klager ta
kontakt direkte med flyselskapet.

Klager har basert på ovenstående hendelsesforløp fremlagt krav om at Flightfinder
dekker deres kostnader til nye flybilletter (12 473 NOK), overnatting på flyplasshotell (162
CHF) og diettpenger for tre personer i ett døgn.

Tjenesteyterne har i det vesentlige anført
Lufthansa har anført følgende: 

Ifølge Lufthansa sine systemer ble LH 2387 endret til LH5753/LX1126.  Dette skjedde
den 13. februar 2019.  Ifølge passasjerens opplastede dokumentasjon ble de gjort
oppmerksom på endringen flere måneder før flyvningen, og kontaktet flyselskapet Swiss
den 24. mai 2019.   Lufthansa vil også poengtere at billettene er utstedt av SAS og booket
gjennom et reisebyrå (Flightfinder).  Lufthansa kan ikke holdes ansvarlig for kostnadene
som oppstod for klager. 

Flightfinder har ikke fremmet tilsvar til Transportklagenemnda.

Nemnda bemerker

Flightfinder har tross oppfordring ikke avgitt uttalelse til nemnda. Nemnda treffer
da vedtak basert på opplysningene som er fremkommet tidligere i saken, jf.
transportklagenemndforskriften § 5-3 tredje ledd.

Basert på klagers anførsler legger nemnda til grunn at Flightfinder sendte klager
informasjon om ny tid med en flight 20 min senere enn opprinnelig avgang, og at klager
kunne se når han logget inn på Tripview.  Videre legger nemnda til grunn at Flightfinder
ikke  hadde foretatt de nødvendige endringene i klager sin billett gjennom datasystemet
flyselskapene bruker for å håndtere endringer, og at klager oppdaget dette da han
ankom flyplassen før avreise i Geneve. Klager og hans reisefølge hadde derfor ikke plass
flighten. 

Det er flyselskapene som er ansvarssubjekter etter EU-forordning 261/2004 og som
derav sitter på ansvaret for å formidle om ruteendringer og kanselleringer. Flightfinder
kan ikke holdes ansvarlig etter EU-forordningen. 

Nemnda mener imidlertid at Flightfinder må holdes ansvarlig for klagers utgifter etter
alminnelige erstatningsrettslige regler.

Vilkårene for erstatning er følgende:

- Det må foreligge et ansvarsgrunnlag
- Det må foreligger et økonomisk tap
- Det må foreligger årsakssammenheng mellom handlingen/unnlatelsen og det
økonomiske tapet.

Det aktuelle ansvarsgrunnlaget i saken er uaktsomhet. Ved å unnlate å foreta de
nødvendige endringene i klagers billetter, mener nemnda at Flightfinder har opptrådt
uaktsomt.  

Videre mener nemnda at klager er påført et økonomisk tap på 12 473 kroner i nye
flybilletter og 1625 kroner i overnatting på flyplasshotell, totalt 14 098 kroner. 

Det er ikke fremlagt kvitteringer for klagers utgifter til mat. Ettersom klager med
reisefølge opprinnelig skulle fly 29. juli kl. 16.50, men endte med å fly 30. juli kl. 13.40
mener nemnden at det er sannsynliggjort at klager og hans reisefølge har hatt utgifter til
mat i ventetiden. Nemnda fastsetter dette til 1500 kroner totalt. 

Nemnda mener det er årsakssammenheng mellom Flighfinders unnlatelse, og klagers
økonomiske tap. Tapet er ikke fjernt, avledet eller upåregnelig.  

Nemnda anbefaler at Flightfinder utbetaler 15 598 kroner til klager.  

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda-fly anbefaler at Flightfinder utbetaler 15 598 kroner til klager.