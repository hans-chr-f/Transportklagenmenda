Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
11.02.2013

Saksnummer
520/12F

Tjenesteyter
Air France

Krav om standarderstatning grunnet forsinkelse.

Klager har i det vesentlige anført:

Klager skulle reise hjem fra Santiago til Oslo via Paris den 8. august 2012 kl. 15:50. To dager før
avreise mottok klager sms fra Air France om at ny avgang var satt opp den 9. august kl. 11:30.

Klager krever standarderstatning i henhold til EU-forordningen 600 euro per person.

Air France har i det vesentlige anført:

AF401 fra Santiago til Paris ble forsinket 19 t 40 min grunnet sterk turbulens på innkommende
fly fra Paris til Santiago (AF406). Turbulensen medførte at crewet ble skadet og byttet ut
med et annet crew. Det nye crewet hadde oversteget tillatt arbeidstid og måtte hvile. AF401
ble derfor utsatt til avreise dagen etter 9. august. Den ekstraordinære hendelsen oppstod
uforutsett og var utenfor Air France kontroll.

Klagerne ankom Oslo 24 timer forsinket. I EU forordning 261/2004 kommer det ikke frem
noe sted at passasjerer har krav på kompensasjon ved forsinkelser. Det strides om Sturgeon
dommens gyldighet, og inntil definisjon av denne er klar, står Air France fast ved at en ikke har
krav på standarderstatning ved forsinkelser.

Air France kan på grunnlag av ovennevnte ikke imøtekomme klagers krav.

Det vises for øvrig til Air France brev.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket slik at klager ankom det endelige bestemmelsesstedet om lag 24 timer etter planlagt
ankomsttid.

Forsinkelse som medfører at passasjerene kommer frem til det endelige bestemmelsesstedet
tre timer eller mer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Air France har opplyst at årsaken til forsinkelsen var at flyets mannskap var blitt skadet
som følge av sterk turbulens på vei til Santiago. Det var derfor nødvendig å hente inn
reservemannskap. Nemnda er av den oppfatning at dette ville vært en ekstraordinær
omstendighet i forordningens forstand dersom påstanden var sannsynliggjort. Nemnda
er videre av den oppfatning at forutsatt at årsaken til kanselleringen var ekstraordinær,
var det ikke mulig med alle rimelige tiltak å unngå den lange forsinkelsen. Air France
har imidlertid ikke underbygget påstanden ved fremleggelse av operasjonell logg eller
annen dokumentasjon. Air France har følgelig ikke godtgjort at forsinkelsen skyldtes en
ekstraordinær omstendighet som ikke kunne vært unngått selv om alle rimelige tiltak var
truffet. Nemnda anbefaler av denne grunn at Air France utbetaler en erstatning på 600 euro
per person.

Vedtak:

Transportklagenemnda-fly anbefaler at Air France utbetaler erstatning på 600 euro per
person.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Linda Olsen, Norwegian Air Shuttle ASA

Edith Lundem Jakobsen, Lufthansa German Airlines