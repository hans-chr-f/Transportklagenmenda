Vedtak i Transportklagenemnda
- Kollektivreiser

Sammendrag

Krav om frafall av gebyr.

Dato
14.12.2021

Saksnummer
2021-01406

Tjenesteytere
Ruter

Klager har i det vesentlige anført

Klager reiste med t-banen da hun ble ilagt gebyr. Klager ble stoppet i kontroll i sommer
og fikk da beskjed om at hun hadde lukket Vipps-appen for raskt slik at billetten ikke fikk
lastet ned. Dette var tilfelle også denne gangen, men klager mener at det i denne saken
bør kunne tas en skjønnsmessig vurdering. 
Klager ber om at Ruter frafaller gebyret.

Tjenesteyterne har i det vesentlige anført
Klager ble stoppet i billettkontroll 8. september 2021 om bord på t-banelinje 1. 

Det ble fremvist en billett som startet opp etter at kontrollen hadde begynt. Betaling var
begynt før, men ikke godkjent. Det vil si at nedtelling på billetten ikke begynte før etter at
hun hadde begynt reisen. Klager har tidligere fått frafalt et gebyr (kalt SI) for en lignende
situasjon. 

Ruter viser til selskapets reisevilkår punkt 3 bokstav b hvor det fremgår at passasjeren
skal ha gyldig billett ved påstigning på et transportmiddel. Dette innebærer at elektronisk
billett skal være aktivert på dette tidspunktet. 

Ruter ser ingen grunn til å frafalle gebyret i denne saken.

Nemnda bemerker

Klager ble ilagt gebyr på t-banelinje 1 den 8. september 2021 fordi hun reiste uten
aktivert billett. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner. Det følger videre
av punkt 6.2 første avsnitt at passasjerer som ved kontroll ikke kan vise gyldig billett, vil
bli ilagt gebyr. Bestemmelsen er objektiv. Gebyr kan således ilegges selv om passasjeren
ikke har opptrådt klanderverdig.

Klager opplyser at Vipps ble lukket før billetten ble lastet ned og aktivert i RuterBillett-
appen, noe Ruter bekrefter i sitt tilsvar til nemnda. Vilkårene for å ilegge gebyr var
dermed til stede. 

Nemnda kan ikke anbefale at klager gis medhold i sitt krav.

Vedtak

Transportklagenemnda finner ikke å kunne anbefale at klager gis medhold.