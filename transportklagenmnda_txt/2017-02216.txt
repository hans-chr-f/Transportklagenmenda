Vedtak i Transportklagenemnda - Fly

Sammendrag

Krav om refusjon grunnet misforstått avgangstid på reiserute.

Dato
16.08.2018

Saksnummer
2017-02216

Tjenesteytere
Wizz Air

Klager har i det vesentlige anført

Klager hadde bestilt en reise fra Torp til Warszawa den 30. juni 2017 med Wizz Airs flight
W6 1516. 

Da klager møtte opp på Torp var flyet allerede gått. På klagers reiserute står
avgangstiden svært utydelig, det vises til fremlagt utskrift av reiseruten. Her er det ikke
noe mellomrom mellom avgangstid og dato og ankomsttiden står deretter oppført klart
og tydelig. Klager og andre han har spurt har trodd at avgangstiden var ankomsttiden.

Klager måtte kjøpe seg ny billett med annet selskap, pris kroner 4 614. Han krever
beløpet refundert.

Tjenesteyterne har i det vesentlige anført
Avgangstiden på klagers reise stod oppført på hans reiserute, på boardingpasset han får
etter innsjekk samt på nettsiden til Wizz Air. 

Wizz Air har refundert skatter og avgifter på klagers ubenyttede billett, han bes
henvende seg til sitt reisebyrå for refusjon av disse. Wizz Air kan ikke imøtekomme
klagers krav utover dette.

Nemnda bemerker

Klager hadde tilgang på avgangstiden ved bestilling av reisen, på tilsendt reiserute, på
boardingpasset samt på flyselskapets nettside. 

Nemnda er av den oppfatning at klager selv er ansvarlig for at han mistet avgangen den
30. juni med Wizz Air, og kan ikke anbefale at han gis medhold.

Vedtak

Transportklagenemnda-fly kan ikke anbefale at klager gis medhold.