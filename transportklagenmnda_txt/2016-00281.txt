Vedtak i Transportklagenemnda - Fly

Sammendrag

Krav om erstatning grunnet skadet bagasje. 

Dato
19.12.2016

Saksnummer
2016-00281

Tjenesteytere
SAS

Klager har i det vesentlige anført

Klager reiste med SK4675 fra Oslo til Alicante den 19. februar. 

Ved ankomst i Alicante var ikke klagers sykkel med, og klager meldte sykkelen savnet.
Sykkelen ble levert på hotellet den 20.februar, og klager oppdaget da store skader på
sykkel og sykkelkoffert. Klager kontaktet flyplassen og fikk laget en skaderapport. 

Klager hevder at sykkelen var helt ny og har en verdi på kr 34 490 og at kofferten den var
pakket inn i hadde en verdi på kr 4 099. Forsikringsselskapet har allerede utbetalt maks
sum på kr 4 000. 

Videre hevder klager at SAS regler om maksimalt erstatningsansvar ikke kan gjelde da
SAS har vært klart uaktsom.

Klager krever derfor at SAS erstatter resterende beløp for sykkelen og kofferten,
pålydende kr 30 490, som følge av uaktsom håndtering av spesialbagasje. 

Tjenesteyterne har i det vesentlige anført
Ved klage til SAS Customer Care har SAS utbetalt deres maksimale ansvar for denne
skaden SDR 1.131, tilsvarende NOK 13 573.

SAS viser til deres befordringsvilkår, hvor det fremgår av:

Art.15.3: Dersom verdien av din innsjekkede bagasje overskrider SAS ‘maksimale
erstatningsansvar som angitt i art.15.2.2, bør du opplyse SAS om dette ved innsjekk. Da
bør du forsikre deg om at din bagasje er fullt forsikret før avreise.

Art.15.2.2 Såfremt SAS ikke har opptrådt uaktsomt og det ikke fremkommer at vi har
behandlet din innsjekkede bagasje på en slik måte at SAS burde ha visst at skade
sannsynlig ville oppstå, er SAS ‘ansvar i tilfelle skade av bagasje begrenset oppad til
1.131. SDR per passasjer.
Art.15.2.4 Du har selv ansvaret for ethvert tap som skyldes skade forårsaket av din
bagasje, inkludert skade påført SAS. SAS er kun ansvarlig for skade forårsaket av din
bagasje hvis SAS har opptrådt klart klanderverdig. 

Klager hevder at SAS har vist uaktsomhet i håndtering av bagasjen. All bagasje får
hardhendt behandling i bagasjeanleggene, som er automatiske. Dette er utenfor SAS sin
kontroll da bagasjeanleggene eies av flyplassmyndighetene. En så verdifull sykkel burde
derfor vært pakket inn i hard emballasje.

Klager har verken informert selskapet om verdien på sykkelen, og heller ikke sørget for at
sykkelen var fullt forsikret. Selskapet mener derfor at SAS ikke har opptrådt uaktsomt og
kan derfor ikke pålegges Culpaansvar 

Klager har verken opplyst SAS om verdien på sykkelen, og heller ikke sørget for at
den var fullt forsikret. SAS har ikke opptrådt uaktsomt og kan derfor ikke pålegges
culpaansvar.

Nemnda bemerker

Det er ikke omtvistet at klagers sykkel og sykkelkoffert ble ødelagt mens den var i SAS sin
varetekt under reise fra Oslo til Alicante.

SAS er i henhold til luftfartsloven § 10-18 ansvarlig for skadet eller ødelagt bagasje
med mindre skaden skyldes reisegodsets egen beskaffenhet eller feil eller mangler
ved reisegodset. Flyselskapets ansvar etter luftfartsloven er begrenset til 1 131 SDR,
tilsvarende NOK 13 573, jf. luftfartsloven 10-22, jf. forskrift av 6. januar 2011 nr. 9.

Det er ikke omtvistet at SAS har ansvar ut over luftfartslovens beløpsgrense dersom
selskapet har opptrådt uaktsomt, jf. bl.a. befordringsvilkårene pkt. 8.3.6. Nemnda
bemerker at det samme gjelder om det er SAS sine kontraktspartnere som har
opptrådt uaktsomt. I denne forbindelse må man etter nemndas vurdering også se
hen til hvorledes sykkelen var pakket (type koffert mv) og til oppfordringen fra SAS
om å opplyse om verdien dersom verdien overskrider maksimumsgrensen. Nemnda
er av den oppfatning at denne del av saken reiser bevisspørsmål som vanskelig
kan avklares under saksbehandlingen og finner derfor å måtte avvise klagen, jf.
transportklagenemndforskriften § 6-2 bokstav d.

Vedtak

Klagen avvises.