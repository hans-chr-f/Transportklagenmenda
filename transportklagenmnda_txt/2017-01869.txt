Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
08.05.2018

Saksnummer
2017-01869

Tjenesteytere
Wizz Air

Klager har i det vesentlige anført

Klager skulle reise fra Torp til Warszawa den 23. juni 2017 kl 13.55 med flight W6 1516.
Avgangen ble forsinket frem til kl 17.25. 

Klager krever standarderstatning 250 euro per person i henhold til EU-forordning
261/2004.

Tjenesteyterne har i det vesentlige anført
Wizz Air har ikke avgitt uttalelse til nemnda. Til klager har selskapet i det vesentlige
anført:

W6 1516 ble forsinket som følge av kritisk brudd på sikkerhetsforskriften.   

I EU forordning 261/2004, innledning punkt 14, står følgende:

«På samme måte som under Montreal-konvensjonen bør luftfartsselskapenes
forpliktelser være begrenset eller bortfalle i tilfeller der en hendelse er forårsaket av
ekstraordinære omstendigheter som ikke kunne vært unngått selv om alle rimelige tiltak
var truffet. Slike omstendigheter kan særlig inntreffe i tilfeller med politisk ustabilitet,
værforhold som gjør det umulig å gjennomføre flygingen, sikkerhetsrisiki, uforutsette
mangler ved flysikkerheten og streiker som påvirker driften til det transporterende
selskap.» 

Wizz Air kan ikke imøtekomme klagers krav.

Nemnda bemerker

Flyselskapet Wizz Air har tross oppfordring ikke avgitt uttalelse til nemnda. Nemnda
treffer vedtaket på grunnlag av opplysningene som er fremkommet tidligere i saken, jf
transportklagenemndforskriften § 5-3 tredje ledd.

Nemnda legger således til grunn at klageren og reisefølget (til sammen tre personer)
kom mer enn fire timer forsinket frem til sitt endelige bestemmelsessted Warszawa. Han
krever nå standarderstatning.

En passasjer som kommer mer enn tre timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7 samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Wizz Air har som nevnt ikke avgitt uttalelse til nemnda. Flyselskapet har uttalt til klager
at forsinkelsen skyldtes brudd på sikkerhetsforskriften, men uten nærmere forklaring
eller dokumentasjon. Selskapet har følgelig ikke godtgjort at forsinkelsen skyldtes
en ekstraordinær omstendighet som ikke kunne vært unngått. Klager har da rett til
standarderstatning på 250 euro per person.

Vedtak

Transportklagenemnda - fly anbefaler at Wizz Air betaler standarderstatning til klageren
med 250 euro per person.