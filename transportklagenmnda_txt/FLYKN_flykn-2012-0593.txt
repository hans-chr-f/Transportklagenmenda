Vedtak i Transportklagenemnda - Fly

Sammendrag

Krav om erstatning for ødelagt bagasje.

Dato
15.05.2013

Saksnummer
593/12F

Tjenesteyter
Norwegian Air Shuttle ASA

Klager har i det vesentlige anført:

Klager reiste fra Vilnius til Oslo den 25. september 2012 med DY 1083.

Ved ankomst Gardermoen oppdaget klager at hans gitarkoffert som han hadde sendt som
spesialbagasje var ødelagt. Klager meldte fra hos ankomstservice, men fikk her beskjed om å
sende skriftlig brev til Norwegian.

Klager sendte skriftlig klage til Norwegian, men fikk avslag da han ikke hadde meldt fra ved
ankomstservice. Klager understreker at det var nettopp det han gjorde. Klager hadde også
hatt tid til å forevise skaden på flyplassen innen 7 dager dersom han hadde blitt informert om
dette.

Klager kan ikke stå til ansvar for at Norwegian ikke følger sine prosedyrer. Klager krever
erstatning av ødelagt koffert, kroner 2 350.

Norwegian har i det vesentlige anført:

Skade på bagasje må rapporteres umiddelbart ved ankomst, eller senest 7 dager etter
ankomst. Bagasje som ikke rapporteres ansees å være i samme stand som da den ble sjekket
inn.

Norwegian anbefaler at klager henvender seg til sitt forsikringsselskap.

Norwegian kan ikke imøtekomme klagers krav.

Nemnda bemerker:

Luftfartsloven § 10-26 lyder:

Mottas innskrevet reisegods eller gods uten klage fra mottakerens side, formodes godset å
være utlevert i god stand og overensstemmende med befordringsdokumentet eller de på
annen måte registrerte opplysninger jf. § 10-15 annet ledd første punktum, om ikke annet blir
godtgjort.

Er godset skadet eller delvis tapt, må mottakeren klage om det til fraktføreren umiddelbart
etter at skaden eller tapet oppdages, og senest innen 7 dager for innskrevet reisegods og 14
dager for gods, regnet fra mottakelsen. Ved forsinkelse må det klages senest innen 21 dager
fra den dag da godset ble stilt til rådighet for mottakeren.

Enhver klage skal være skriftlig og overlevert eller avsendt innen fristens utløp.

Det følger av luftfartsloven § 10-27 at dersom klage om skaden ikke blir gitt innen den frist
som følger av § 10-26, faller ethvert krav mot fraktføreren bort, med mindre han har handlet
svikaktig.

Det fremgår av saken at klager leverte skriftlig klage samme dag som flygningen fant sted, dvs.
den 25. september 2012. Klagen er således rettidig.

Spørsmålet blir etter dette om gitarkofferten ble ødelagt under flyreisen eller ikke. Som det
fremkommer av ovennevnte bestemmelse, presumeres det at reisegodset er utlevert i god
stand dersom det mottas uten klage fra mottakerens side.

Klager har opplyst at han meldte fra om skaden ved ankomstservice, og at han her fikk
beskjed om å sende en skriftlig klage til Norwegian. Nemnda ser ikke bort fra at klager
fikk beskjed om å sende en skriftlig klage. Etter nemndas vurdering har det imidlertid
formodningen mot seg at representanten fra Norwegian ikke samtidig skulle ha opplyst
klager om at han måtte fylle ut en skaderapport på flyplassen. Ved skade på bagasje er denne
rapporten beviset for så vel flyselskap som passasjeren for at en skade skal ha oppstått. Dette
er vel kjent for flyselskapets ansatte generelt, og det er derfor fast praksis å fylle ut en slik
skaderapport (PIR-rapport) ved skadet bagasje.

Nemnda finner etter en samlet vurdering ikke godtgjort at gitarkofferten ble ødelagt under
flytransporten og finner følgelig ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.