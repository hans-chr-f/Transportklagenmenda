Vedtak i Transportklagenemnda - Fly

Sammendrag

Krav om erstatning for ødelagt barnevogn.

Dato
12.05.2020

Saksnummer
2019-02659

Tjenesteytere
Widerøe

Klager har i det vesentlige anført

Klager med reisefølge (til sammen fire personer) skulle fly med Widerøe fra Florø til
Bergen via Oslo den 10. juni 2019. 

Klagers barnevogn ble ødelagt. Den ene stangen der en fester bagdelen til understellet
er halvveis brukket. Dette medfører at bagdelen ikke sitter fast i understellet. Vognen ble
sendt i en Prampack, og var derfor veldig godt beskyttet.

Klager krever erstatning, da vognen var forsvarlig pakket inn. Det var tale om en skjult
skade, så skaden var ikke så lett å oppdage. Skaden ble først oppdaget når vognen skulle
brukes igjen. Klager fikk derfor ikke meldt inn skaden før Widerøe mente det var for sent
å klage.

Barnevognen ble kjøpt på Barnas Hus i januar 2015 og kostet 10400 kroner.

Tjenesteyterne har i det vesentlige anført
Widerøe viser til informasjon fra Luftfartstilsynet. En har syv dager etter endt reise til
å melde skade. Klager meldte aldri skaden. Hun sendte inn kravet gjennom Widerøe
sine hjemmesider åtte dager etter endt reise. Widerøe kan ikke se at skaden er skjedd
gjennom flyreisen.

Nemnda bemerker

I henhold til luftfartsloven § 10-18 første ledd, er fraktfører ansvarlig for skader på
reisegods "såfremt den hendelse som har forårsaket skaden, er inntruffet ombord på
luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset.  

Mottas innskrevet reisegods uten klage fra mottakerens side, formodes godset å være
utlevert i god stand om ikke annet blir godtgjort, jf. luftfartsloven § 10-26 første ledd. 

Er godset skadet eller delvis tapt, må mottageren klage om det til fraktføreren
umiddelbart etter at skaden eller tapet oppdages, og senest innen 7 dager  fra den dag
da godset ble stilt til rådighet for mottakeren.
Enhver klage skal være skriftlig og overlevert eller avsendt innen fristens utløp."

Klager mottok barnevognen den 10. juni 2019.  Klage ble sendt den 17. juni 2019, altså
innen syv dager etter klager mottok vognen. Nemnda mener dermed at klagen er levert
rettidig i henhold til luftfartsloven § 10-26.

Ettersom klager ikke oppdaget skaden på barnevognen da hun mottok den på
flyplassen, har hun bevisbyrden for at skaden på vognen faktisk skjedde mens den var
i flyselskapets varetekt. Klager har fremlagt bilder av vognen som viser en liten sprekk.
Vognen var fire år gammel da flyvningen fant sted, og for nemda er det ikke mulig å
fastslå om det dreier seg om et tretthetsbrudd eller om skaden er påført under reisen.
Det er selvfølgelig vanskelig å bevise at skaden skjedde under flyvningen, men slik er
reglene når skaden ikke oppdages ved mottagelse.  Nemnda finner ikke at klager i
tilstrekkelig grad har sannsynliggjort at skaden skjedde under flyvningen.

Nemnda kan etter dette ikke anbefale at klager gis medhold.

Saken er behandlet med én forbrukerrepresentant i medhold av
transportklagenemndforskriften §5-5 (5).

Vedtak

Transportklagenemnda-fly anbefaler ikke at klager gis medhold.