Vedtak i Transportklagenemnda - Fly

Sammendrag

Krav om refusjon av utgifter grunnet nektet ombordstigning.

Dato
05.06.2023

Saksnummer
2023-00523

Tjenesteytere
KLM

Klager har i det vesentlige anført

Klager hadde bestilt flybillett tur retur Oslo - Managua i Nicaragua via Amsterdam og
Panama for reise 8. - 30. januar 2023 med KLM. 

Da klager skulle sjekke inn på Gardermoen på avreisedagen ble han nektet
ombordstigning med begrunnelse av at han manglet innreisetillatelse til Nicaragua.

Før avreise sjekket klager på UDs nettsider at man som turist kan oppholde seg i
Nicaragua i 90 dager, og at turistvisum innvilges ved innreise. Klager gjorde samme
reisen i oktober året før og betalte da USD 10 for visum på flyplassen ved ankomst.
Klager stiller seg derfor uforstående til hvorfor han denne gangen ble nektet å reise. 

Klager måtte kjøpe nye flybilletter med annet selskap en uke senere, pris kroner 8 607.
Videre måtte han betale et gebyr på kroner 5 376 (500 euro) for å kunne benytte seg av
returbilletten. 

Klager krever full refusjon av begge beløp.

Tjenesteyterne har i det vesentlige anført
Ved reise til Nicaragua på tidspunktet klager skulle reise var det for norske statsborgere
krav om innreiseskjema fra myndighetene i Nicaragua. Dette kommer frem av KLMs
nettsider: https://klm.traveldoc.aero: 
“Authorisation: Passengers must hold entry and exit approval from Nicaraguan
authorities. This can be obtained by either completing an Information Form online, or
downloading the form and submitting it via email to solicitudes@migob.gob.ni. The form
must be submitted at least 7 days prior to arrival in or departure from Nicaragua”

Da klager møtte til innsjekk uten innreisetillatelse til Nicaragua ble han nektet å reise.
KLM er pålagt å følge hvert lands innreiseregler, og kan ikke stå ansvarlig for at klager
ikke fikk reise. KLM kan ikke imøtekomme klagers krav om refusjon av ny flybillett.  

Når det gjelder gebyret klager måtte betale for å kunne benytte sin returbillett, kommer
det frem i KLMs regler og vilkår at dersom man ikke benytter kupongene i en flybillett
i den rekkefølgen billetten er utstedt, må man for å kunne benytte deler av billetten
(feks benytte kun returbilletten i et tilfelle hvor utreisen ikke er benyttet) betale et gebyr.
For interkontinentale reise på økonomiklasse utgjør gebyret 500 euro. Unntak gjelder
ved Force Majeure. Da det ikke var snakk om Force Majeure i dette tilfellet, kan KLM
dessverre ikke imøtekomme klagers krav om refusjon av gebyret.

Nemnda bemerker

Passasjerene plikter selv å sørge for å ha nødvendige reisedokumenter, herunder
innreisetillatelse til Nicaragua. Manglende eller ugyldige reisedokumenter kan føre
til at passasjeren ikke får reise inn i vedkommende land. Flyselskapet er ansvarlig
for å kontrollere at passasjeren har nødvendige reisedokumenter. Dersom selskapet
tar med passasjerer som ikke har papirene i orden, kan selskapet bli ilagt en bot av
vedkommende lands myndigheter. Selskapet må videre besørge retur av passasjeren.

Klagers utreise var med KLM til Managua i Nicaragua. Klager hevder han tidligere har
reist til Managua uten å måtte vise innreiseskjema. Nemnda bemerker at hvert enkelt
lands innreiseregler kan endres. Det er passasjerens ansvar å sjekke reglene som gjelder
på det tidspunktet man skal reise. Det er uklart for nemnda hvilke regler som gjaldt
da klager reiste i oktober i 2022 til samme destinasjon. Det er imidlertid reglene på
tidspunktet klager skulle reise i januar 2023 som gjelder. At klager ikke hadde sjekket
hvilke reglene som da gjaldt, kan KLM etter nemndas syn ikke lastes for. Nemndas
flertall - leder og bransjerepresentantene - mener at det er tilstrekkelig sannsynliggjort at
flyselskapet nektet klager ombordstigning fordi hans reisedokumenter ikke oppfylte de
kravene som ble stilt.

Klager måtte betale et gebyr på 500 euro for å kunne benytte seg av returbilletten med
KLM.  

Det er ikke uvanlig at flyselskap selger tur-/returreiser rimeligere enn to enveisbilletter.
Ofte vil en enveisbillett være dyrere enn en tur-/returbillett. Det vil gi passasjeren en
urimelig fordel om han eller hun bare skulle kunne benytte seg av kun en vei i et slikt
tilfelle. 

Det fremkommer av KLMs reisevilkår artikkel 3.4 (b) at dersom man ikke benytter
utreisen av en tur-/returbillett, må man betale et gebyr for å omgjøre billetten til en
enveisbillett. 

Nemnda har forståelse for at det kan virke formalistisk at man ikke kan bruke
returbilletten selv om utreisen ikke benyttes, imidlertid er reglene som nevnt over.
Nemnda viser til tidligere avgjørelser i sak 2020-00770 og 2022-00444.

Mindretallet, forbrukerrepresentantene, er av den oppfatning at klager må få medhold
i sitt krav. Å nekte ombordstigning er et meget inngripende tiltak i transportavtalen,
da passasjeren mister flyavgangen og verdien av billetten. Etter mindretallets syn
må selskapet sannsynliggjøre hvilke innreiseregler som gjaldt på tidspunktet klager
ble nektet ombordstigning, og at det derfor var riktig å avvise klager. Det er etter
mindretallets syn ikke tilstrekkelig å sitere innreiseregler, samt henvise til egen nettside
hvor man kan søke opp hva som er gjeldende innreisekrav i dag.

Nemnda konkluderte deretter i tråd med flertallets oppfatning og kan ikke anbefale at
han gis medhold.

Vedtak

Transportklagenemnda kan ikke anbefale at klager gis medhold.