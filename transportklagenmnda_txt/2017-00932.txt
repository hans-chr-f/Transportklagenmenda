Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
16.02.2018

Saksnummer
2017-00932

Tjenesteytere
SAS

Klager har i det vesentlige anført

Klager skulle reise fra Bodø til Kristiansund via Oslo den 17. mars 2017. SK2305 fra
Oslo til Kristiansund med avgang kl 17.35 ble forsinket slik at klager ankom endelig
bestemmelsessted fem timer forsinket.

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
SK2305 ble på vei fra Oslo til Kristiansund omdirigert til å fly tilbake til Oslo grunnet
værforholdene i Kristiansund, det vises til fremlagt dokumentasjon. Klager ble booket om
til Molde på neste ledige avgang kl 19.45, og fraktet i buss derfra til Kristiansund. 

Værforhold er å anse som en ekstraordinær omstendighet, og det er ingen
forhåndsregler SAS kunne tatt for å unngå hendelsen. 
Forsinkelsen er ikke kompensasjonsberettiget i henhold til EU-forordning 261/2004 da
årsaken var ekstraordinære omstendigheter utenfor SAS' kontroll. 

SAS kan ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Nemnda mener at flyselskapet SAS har godtgjort at forsinkelsen skyldtes ekstraordinære
omstendigheter som ikke kunne vært unngått selv om alle rimelige tiltak var truffet:

SAS har fremlagt dokumentasjon med forklaring som viser at SK2305 fra Oslo til
Kristiansund måtte omdirigeres tilbake til Oslo grunnet kraftig snøvær i Kristiansund.
Klager ble booket om til Molde og fraktet i buss derfra. Han ankom Kristiansund omtrent
fem timer forsinket. Nemnda anser dette til å være innen rimelig tid. SAS kunne ikke gjort
noe for å forhindre værforholdene. Nemnda mener også at SAS gjorde det som med
rimelighet kunne forventes for å unngå følgene av værforholdene.

Forsinkelsen gir etter dette ikke rett til standarderstatning.

Vedtak

Transportklagenemnda - fly anbefaler ikke at klageren gis medhold.