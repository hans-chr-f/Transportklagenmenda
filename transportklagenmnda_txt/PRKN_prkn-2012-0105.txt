Vedtak i Pakkereisenemnda

Sammendrag

Saken gjelder krav på tilbakebetaling av depositum

Dato
06.02.2013

Saksnummer
105/12

Tjenesteyter
Nytt og Nyttig

Sakens dokumenter ble lagt frem.

Klager: X

Turarrangør: Nytt og Nyttig

Antall reisende: 2

Reisens pris: kr 8.000,-

Saken gjelder:

Saken gjelder krav på tilbakebetaling av depositum

Klager anfører at hun innbetalte et depositum på kr.2400,- for 2 personer (kr.1.200,. per
person). Turen skulle gå 17. juni. Innbetalingen skjedde 2. mars, og kort etter avbestilte
hun turen, dvs ca. 90 dager før avreise.

Nytt og Nyttig AS har henvist til sine vilkår. Etter pkt.5.2 refunderes ikke depositum ved
avbestilling etter at depositum er innbetalt. Reisen i dette tilfelle skjer med rutefly, og
depositumets størrelse dekker delvis det økonomiske ansvar for billetten.

Dette fremgår også av følgende tekst i pkt.5.2:

Pakkereiser med rutefly

Ruteflyselskapene kan pålegge reisearrangøren å utstede flybilletter i god tid før avreise. Når
en flybillett er utstedt har reisearrangøren en økonomisk forpliktelse overfor flyselskapet.
Dersom den reisende avbestiller reisen etter at flybilletten er utstedt/kostnader er påløp, må
Turoperatøren belaste den reisende med et gebyr tilsvarende prisen på flybilletten.

Nemnda bemerker:

De reisevilkår som Nytt og Nyttig viser til, er det henvist til i reservasjonsbekreftelsen som
klager mottok før hun innbetalte depositum. Vilkårene må anses som en del av avtalen
mellom partene. Vilkårene atskiller seg noe fra Alminnelige vilkår for pakkereiser, og det er et
spørsmål for Reklamasjonsnemnda om de avvikende vilkår er i strid med pakkereiselovens
bestemmelser og/eller Alminnelige vilkår.

Etter pkt.3.2 i Alminnelige vilkår for pakkereiser skal et depositum som hovedregel ikke
overstige kr.1.500,-. Det innbetalte depositum ligger godt innenfor dette.

Når det gjelder adgangen til å anse hele depositumet på kr.1.200,- som avbestillingsgebyr, er
utgangspunktet pakkereiseloven § 4-2, som bestemmer at en reisende har rett til å avbestille
og at turarrangøren i så fall kan kreve et «passende» avbestillingsgebyr som fastsettes på
bakgrunn av tidspunktet for avbestillingen og pakkereisens karakter. Avbestillingsretten kan
likevel begrenses eller fravikes i den grad arrangørens avbestillingsrett overfor tredjemann er
begrenset.

Etter pkt.5.2 i Alminnelige vilkår for pakkereiser har kunden rett til å avbestille mot å betale et
administrasjonsgebyr som ikke skal overstige kr.300,- frem til 42 dager igjen til avreisedag. Når
reisens særegne og dokumenterbare karakter gjør det rimelig, kan arrangøren sette avvikende
betingelser.

Disse må være spesielt tydelige og lett forståelige.

Det er slike avvikende betingelser Nytt og Nyttig har fastsatt i sin versjon av pkt.5.2 når de
krever hele depositumet på kr.1.200,- som avbestillingsgebyr.

De avvikende vilkår er begrunnet med at turen går med rutefly og at depositumet delvis
dekker billetten de er økonomisk ansvarlig for.

Dette hensyn er etter Reklamasjonsnemnda et hensyn som berettiger et høyere
avbestillingsgebyr enn standardsatsen på kr.300,-. I sak nr.21/12 kom nemnda til at et
avvikende vilkår som fastsatte at et depositum på kr.4.000,- ble omgjort til avbestillingsgebyr,
var i strid med pakkereiseloven og Alminnelige vilkår for pakkereiser. Avbestillingsgebyret/
depositumet i nærværende sak er langt lavere og etter nemndas syn innenfor det som må
kunne aksepteres.

Nemnda finner også at de avvikende vilkår er kommet til uttrykk på en tilstrekkelig tydelig og
forståelig måte.

Vedtak:

Reklamasjonsnemnda for pakkereiser kan ikke anbefale at klager refunderes deler av det
innbetalte depositum.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Solveig Kohagen, Ving Norge AS

Hanne Åsell, Star Tour AS