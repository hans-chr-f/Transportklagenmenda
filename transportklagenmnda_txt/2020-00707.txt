Vedtak i Transportklagenemnda
- Kollektivreiser

Sammendrag

Krav. om frafall av gebyr - kunne ikke vise noen billett

Dato
14.05.2020

Saksnummer
2020-00707

Tjenesteytere
Ruter

Klager har i det vesentlige anført

Klager ble ilagt gebyr da han reiste med T-banen fra Majorstuen. Ifølge klager hadde han
en billett som var kjøpt og aktivert i RuterBillett appen da han gikk om bord på banen
på Majorstuen. Da banen kjørte under tunnelen i retning Borgen, slo mobilen hans seg
av og klager måtte derfor slå på telefonen igjen. Da kontrollen kom på ved Borgen /
Smestad fant ikke klager billetten i appen. Det var heller ikke trukket penger for billetten
på hans konto, noe klager stusset på. 

Når det gjelder Ruters tilsvar til nemnda har de gitt feil informasjon. Klager ble
kontrollert på T-banelinje 2 (Østerås), og billetten hans ble kjøpt før kl. 14:49. Videre er
ikke klager forpliktet til å kjøpe billett hos tilgjengelige utsalgssteder på Majorstuen når
han hadde billett i appen. 

Klager krever at Ruter frafaller gebyret.

Tjenesteyterne har i det vesentlige anført
Klager ble ilagt gebyr på linje 3 fra Borgen T-banestasjon 31. januar 2020 fordi han ikke
kunne vise noen billett. 

Klager opplyser selv at han reiste fra Majorstuen, som er stasjonen før kontrollen
kom på. Ruter kan se at første forsøk på kjøp i app-ID som er oppgitt, ble gjort kl.
14:49:53. T-banen var på Majorstuen kl. 14:46:31 og gikk derfra kl. 14:47:23. Billett skal
være bekreftet før man går om bord. På Majorstuen er det Narvesen, Deli de Luca,
servicepunkt og automater hvor man kan kjøpe billett. 

Feilen klager viser til ligger ikke i RuterBillett applikasjonen. Dette har klager fått forklart
flere ganger av Ruters saksbehandler. Klager skulle ha kjøpt billett hos forhandler eller
via automat før han valgte å gå om bord i T-banen fra Majorstuen. 

Ruter kan på overnevnte grunnlag ikke se noen grunn til å frafalle kravet i denne saken.

Nemnda bemerker

Klager ble ved kontroll på T-banen ved Borgen holdeplass 31. januar 2020 ilagt gebyr
fordi han ikke kunne vise noen billett. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Det fremgår av sanntidsinformasjon at T-banen forlot Majorstuen kl. 14:47:23, og at
første forsøk på kjøp i app var kl. 14:49:53, altså nær 2 minutter etter at t-banen hadde
kjørt. Dette kjøpet gikk ikke i gjennom da transaksjonen ble avvist av banken. Klager
hadde således ikke gyldig billett da han gikk på t-banen, og vilkårene for å ilegge gebyr er
til stede. 

Saken er behandlet med én forbrukerrepresentant i medhold av
transportklagenemndforskriften § 5-5 (5)
.

Vedtak

Transportklagenemnda Kollektivtransport finner ikke å kunne anbefale at klager gis
medhold.