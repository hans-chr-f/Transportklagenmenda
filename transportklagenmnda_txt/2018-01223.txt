Vedtak i Transportklagenemnda - Fly

Sammendrag

Krav om refusjon grunnet nektet ombordstigning.

Dato
12.03.2019

Saksnummer
2018-01223

Tjenesteytere
Reisegiganten AS

Klager har i det vesentlige anført

Klager med reisefølge på tilsammen fire personer skulle reise fra New Orleans til Havana
via Miami den 5. mai 2018. Billettene ble bestilt hos Solfaktor/Reisegiganten den 20.
august 2017. Klager hadde sjekket at han behøvde visum for å reise til Cuba, men at
dette bare tok noen dager å ordne. Klager ventet derfor til i februar 2018 før han tenkte
på å søke. 

Da klager gikk inn på visumexpert.no på nettet hadde de lagt ut en melding om at
vilkårene for å få visum til Cuba var kraftig strammet inn fra 10.11.2017 for reisende fra
USA. Klager ringte den cubanske ambassaden som fortalte at dersom han skulle fly fra
USA til Cuba måtte han søke visum gjennom flyselskapet. 

Klager tok kontakt med American Airlines, men flyselskapet opplyste at han ikke ville få
visum når han dro fra USA som turist. Klager tok da kontakt med Solfaktor, og ble her
informert om at heller ikke reisebyrået kunne være behjelpelig. Klager valgte å avbestille
reisen og ba om full refusjon. 
Klager har kun mottatt kroner 1 288 av kroner 7 767. 

Klager mener han har krav på det meste av hva han betalte, da han har blitt solgt en
reise som ikke lar seg gjennomføre. 

Det vises for øvrig til klagers brev.

Tjenesteyterne har i det vesentlige anført
I Solfaktors vilkår informerer reisebyrået blant annet om at man selv er ansvarlig for å ha
gyldig pass, visum og vaksinasjoner for reisemålet. 

Det har blitt strengere regler for å reise til Cuba fra USA. Til tross for at kunden selv
er ansvarlig for å sette seg inn i dette så hjalp Solfaktor klager med å hente frem
informasjon. Reisebyrået kontaktet både flyselskapet og det cubanske konsulat, og
kunne informere kunden om følgende:
Hvis du reiser via USA, trenger du et annet (rosa) turistvisum. Dette kjøpes i USA, ikke i
Norge. Flyselskapet foreslo en enkel løsning for kunden at de kunne donere
10 dollar til en veldedig organisasjon på Cuba og opplyse at de reiser for å støtte det
kubanske folk.

Etter å ha mottatt denne informasjonen så valgte klager selv å avbestille flybillettene,
og ordnet dette på egenhånd i direkte kontakt med flyselskapet. Da klager kontaktet
Solfaktor i etterkant var alt reisebyrået kunne gjøre kunne gjøre å forholde seg til
flyselskapets regler og refundere deler av flyskattene. Solfaktor kan ikke utbetale mer
enn de mottar fra flyselskapet. Solfaktor viser til fremlagt utskrift av flybilletten samt
dens regler. 

Totale flyskatter per person utgjør kroner 422 per person. Solfaktor tar et gebyr på
kroner 100 per person og da gjenstår det kroner 322 per person til utbetaling. Det var
fire personer så total utbetaling ble kroner 1288. Solfaktor viser også til sine vilkår hvor
det opplyses om gebyr ved avbestilling. 

Solfaktor kan ikke imøtekomme klagers krav utover det som allerede er utbetalt.

Nemnda bemerker

Passasjerene plikter selv å sørge for å ha nødvendige reisedokumenter, herunder
visum. Manglende visum kan føre til at passasjeren ikke får reise inn i vedkommende
land. Flyselskapet er ansvarlig for å kontrollere at passasjeren har nødvendige
reisedokumenter. Dersom selskapet tar med passasjerer som ikke har papirene i orden,
kan selskapet bli ilagt en bot av vedkommende lands myndigheter. Selskapet må videre
besørge retur av passasjeren. 

I forholdet mellom passasjeren og flyselskapet eller reisebyrå er det etter nemndas
vurdering passasjeren som har ansvaret for å ha gyldige reisedokumenter. I dette tilfellet
valgte klager å kansellere sin reise da reglene for visum til Cuba for reisende fra USA var
innstrammet. Slik nemnda har forstått det var det likevel ikke umulig å skaffe visum. 

Nemnda er av den oppfatning at Reisegiganten ikke kan lastes for at reglene er
innstrammet, og at klager av den grunn valgte å kansellere billettene.

Vedtak

Transportklagenemnda - fly finner ikke å kunne anbefale at klager gis medhold.