Vedtak i Pakkereisenemnda

Sammendrag

Saken gjelder hotellstandard på Ayia Napa på Kypros.

Dato
03.05.2012

Saksnummer
273/12

Tjenesteyter
Apollo Reiser AS

Klager: X

Turarrangør: Apollo Reiser AS

Antall reisende: 2

Reisens pris: kr 11.426

Saken gjelder:

Saken gjelder hotellstandard på Ayia Napa på Kypros.

Klager anfører at rommet de fikk hadde mugg på vegger og i taket.

Dette kunne de ikke ha pga allergi og astma. Etter to netter fikk de nytt rom, som også hadde
mugg. Deretter fikk de tilbud om nytt hotell mot å betale 350 euro. Klager anså seg nødt til å
akseptere dette, men vil ha beløpet refundert.

Apollo har i sitt svar bare henvist til rapporten fra den stedlige representant.

Av denne synes å fremgå at han har oppfattet ar årsaken til at klager ønsket å bytte rom eller
hotell både var støy fra musikken på hotellet og mugglukten.

Pga dårlig luft/mugg på rommet, fikk de tilbud om 75 euro i prisavslag.

Apollo har senere i tillegg gitt kr.1000,- - til sammen kr.1.600,-.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen - jf. §
6-1 i pakkereiseloven. Mangler kan gi grunnlag for prisavslag med mindre de avhjelpes innen
rimelig tid.

Det fremgår av hotellbeskrivelsen i dette tilfelle at hotellet har et ungdommelig publikum og
at støy fra en trafikkert gate og musikk fra poolbaren kan oppfattes som forstyrrende. Støy og
musikkbråk kan i dette tilfelle derfor ikke danne grunnlag for prisavslag eller kompensasjon.

Mugg i vegger og tak på et hotellrom utgjør derimot etter nemndas oppfatning en mangel.
Når situasjonen var den at både det første og det andre rommet klager fikk, var beheftet
med mugg, er det forståelig at de der og da aksepterte tilbudet om annet hotell mot å betale
melpris.

Nemnda kan ikke ta standpunkt til påstanden om at de ble lovet full kompensasjon for
melprisen, men den avhjelp Apollo først forsøkte - bytte av rom på samme hotell - var ikke
tilstrekkelig til å avhjelpe mangelen.

Nemnda mener derfor klager bør få refundert melprisen med fradrag av det som allerede er
utbetalt.

Vedtak:

Reklamasjonsnemnda for pakkereiser anbefaler at klager får refundert 350 euro med fradrag
av kr.1.600,- som er utbetalt.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Solveig Kohagen, Ving Norge AS

Hanne Åsell, Star Tour AS