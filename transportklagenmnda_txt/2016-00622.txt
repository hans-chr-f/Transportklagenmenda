Vedtak i Transportklagenemnda - Fly

Sammendrag

Krav om refusjon av prisen for en av billettene ved dobbeltbooking.

Dato
16.05.2017

Saksnummer
2016-00622

Tjenesteytere
Norwegian

Klager har i det vesentlige anført

Klager bestilte billetter 1. februar 2016 fra Tel Aviv til Bergen på Norwegians nettsider. På
Norwegians nettsider stod det "bekreftet kjøp", men klager fikk ingen e-postbekreftelse.
Kvelden før avreise hadde klager fremdeles ikke mottatt billettene, beløpet var ikke
trukket fra klagers bankkonto og hun kom ikke gjennom til Norwegians kundeservice på
telefon. 

Klager bestilte følgelig ny billett til kroner 6 260. Den opprinnelige billetten kostet kroner
4 458. 10. februar 2016 oppdaget klager at beløpet var trukket fra konto. 

Klager krever at Norwegian refunderer utgiftene til den andre flybilletten på kroner 6
260.

Tjenesteyterne har i det vesentlige anført
Klager krever refusjon av ubenyttede billetter etter å ha bestilt to identiske reiser. Det
fremgår av Norwegians dokumentasjon at bekreftelse for klagers første bestilling ble
sendt til klagers e-postadresse. Det later til at klager har lagt inn feil e-postadresse i
bestillingen, og at dette er årsaken til at klager ikke har mottatt billettene. 

Ved bestilling på Norwegians nettsider får man beskjed om å undersøke at alle
opplysninger i bestillingen er korrekte før man fullfører bookingen. SMS og e-post er
Norwegians eneste mulighet for å kommunisere med passasjeren. Passasjeren er selv
ansvarlig for å undersøke at kontaktinformasjonen er riktig. Klager burde ha undersøkt
mer nøye om bookingen var gjennomført, for eksempel ved å sjekke "mine sider" på
Norwegians hjemmesider. 

Ingen av reisene er avbestilt før avgangstid slik at refusjon ikke er mulig. Norwegian
avviser på ovennevnte bakgrunn klagers krav om refusjon, men har refundert skatter og
avgifter.

Nemnda bemerker

Nemnda finner på bakgrunn av de foreliggende opplysninger mest sannsynlig at
klager ikke mottok sine reisedokumenter som følge av at hun hadde lagt inn feil e-
postadresse ved bestillingen. Passasjeren er selv ansvarlig for å sørge for å legge inn
korrekt kontaktinformasjon, og som er nærmest til å bære risikoen for feil i denne
forbindelse.

Flyselskapenes systemer kan ikke sikre seg mot dobbeltbestillinger på samme navn.
Klager hadde her mulighet til å logge seg inn på "mine reiser" på Norwegians nettsider
for nærmere informasjon, og hun kunne tatt kontakt med flyselskapet pr. chat eller
telefon.

Vedtak

Transportklagenemnda - fly anbefaler ikke at klager gis medhold.