Vedtak i Transportklagenemnda
- Kollektivreiser

Sammendrag

Krav om frafall av ilagt gebyr som følge av ikke medbrakt månedskort.

Dato
09.10.2017

Saksnummer
2017-01768

Tjenesteytere
Ruter

Klager har i det vesentlige anført

Klager reiste med trikken da hun ble stoppet i kontroll, og ilagt gebyr som følge av
manglende billett. 

Klager hevder og hatt gyldig månedskort på kontrolltidspunktet, men at dette kortet
var glemt hjemme. Siden klager nettopp hadde fått ny mobil, hadde ikke hun fått lastet
ned applikasjonen for mail. Hun fikk derfor ikke til å vise kontrolløren kvittering på kjøpt
månedskort. 

I etterkant av kontrollen har klager oversendt informasjon til Ruter med detaljer om
månedskortet, men Ruter har avvist klagen. 

Klager mener at Ruter burde frafalle det ilagte gebyr.

Tjenesteyterne har i det vesentlige anført
Ruter viser til klagers henvendelse vedrørende ilagt gebyr som følge av manglende
billett. 

I kontrollen ble det opplyst av klager at hun hadde byttet mobil og hadde billetten på
den andre mobilen. I ettertid så opplyser klager om at hun hadde glemt et reisekort med
gyldig billett hjemme. I reisekortet som oppgis finnes det en 30 - dagers billett, som er
den første billetten som ligger i dette kortet. 

Til Transportklagenemnda skriver klager at hun ikke kunne fremvise kvittering som hun
hadde i sin e-post, pga. ny telefon. Det sendes ingen kvittering til e-post for billetter som
blir kjøpt i et reisekort. 

Ruter forholder seg til det som er notert fra kontrollør. Det ble ikke vist noen form for
billett. Gebyret er således korrekt ilagt. Alle Ruters billetter er upersonlige og må være
med på reisen man foretar, er billetten glemt må det kjøpes en annen form for billett.
Billetter kan ikke fremlegges i ettertid. 

På bakgrunn av overnevnte ser Ruter ingen grunn til å endre sitt standpunkt i denne
saken.

Nemnda bemerker

Klager ble ved billettkontroll den 29. juni 2017 på trikken ilagt gebyr da hun ikke kunne
vise gyldig billett. 

Det fremgår av Ruters transportvilkår punkt 3 at den reisende plikter å ha gyldig billett
før ombordstigning eller før passering av kontrollsoner. 
Av samme bestemmelse går det fram at passasjerer som ved kontroll ikke kan vise gyldig
billett, vil bli ilagt gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig. 

Nemnda legger avgjørende vekt på at klager ikke kunne vise gyldig billett. Vilkårene for
å ilegge gebyr var til stede. Ruter har ingen ordning med at man kan vise fram billett i
ettertid. 

Nemnda har forståelse for at gebyret kan oppleves som en streng reaksjon, men av
hensyn til reiseforetakenes behov er det nødvendig med en streng praksis.

Vedtak

Transportklagenemnda Kollektivtransport finner ikke å kunne anbefale at klagen tas til
følge.