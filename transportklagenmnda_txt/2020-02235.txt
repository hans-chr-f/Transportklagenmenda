Vedtak i Transportklagenemnda - Fly

Sammendrag

Krav om refusjon av billetter grunnet Covid-19 pandemien.

Dato
14.01.2021

Saksnummer
2020-02235

Tjenesteytere
Norwegian Air Shuttle

Klager har i det vesentlige anført

Klager hadde bestilt en reise fra Oslo til San Francisco via London den 3. september
2020. Flyvningene ble kansellert. Klager kontaktet Norwegian som rådet ham til å søke
refusjon i form av Cashpoints. I ettertid har Norwegian kansellert alt av flyvninger fra
Europa til USA, klager kommer seg ikke hjem, og ønsker sine Cashpoints omgjort til
refusjon i form av penger, slik at han får kjøpt seg billett med et annet selskap.   

Klager krever refusjon av billetten i form av penger.

Tjenesteyterne har i det vesentlige anført
D82803 og DI7173 ble kansellerte grunnet Covid-19 pandemien. Den 1. september 2020
aksepterte klager refusjon i form av Cashpoints, disse ble overført hans Cashpoints
konto. Klager kan benytte sine Cashpoints frem til 31. oktober 2022. 

I henhold til Norwegians regler og vilkår er det ikke mulig å endre refusjonen fra
Cashpoints til penger. 

Norwegian kan ikke imøtekomme klagers krav.

Nemnda bemerker

Norwegian har oppgitt at DY1494 og DY1495 ble kansellert som følge av Covid-19-
pandemien.

Ved kansellering skal passasjeren gis valget mellom refusjon eller omruting, jf. EU-
forordning 261/2004 artikkel 8 nummer 1. Den 13. mai 2020 kom EU-kommisjonen med
en anbefaling om at verdikuponger aksepteres som et alternativ til refusjon i form av
penger under Covid-19-pandemien. Det understrekes likevel i samme anbefaling at
refusjon i form av verdikuponger kun er mulig så lenge passasjeren har gitt sitt samtykke
til dette.

Norwegian har dokumentert at klager i dette tilfellet har samtykket til refusjon i form av
cash-points + 20 %. Nemnda mener også at klager hadde et reelt valg. Klager må selv
bære risikoen for at han ikke forstod at cash-points ikke kan konverteres til penger. 

Klager valgte refusjon i form av cash-points, men ombestemte seg senere. Nemnda
mener at klager i dette tilfellet har inngått en avtale om refusjon i form av cash-points. At
klager senere ombestemte seg gir ikke grunnlag for å si seg løs fra avtalen.

Avtalen om cashpoints ble inngått midt i pandemien, og nemnda kan ikke se at den
reisende hadde rimelig grunn til å tro at poengene kunne benyttes til reiser på kort sikt
slik den opprinnelige planen hans var. Nemnda bemerker at poengene er gyldige frem til
31. oktober 2022, noe som må antas å gi klager mulighet til å benytte den.

Vedtak

Transportklagenemnda-fly anbefaler at klager ikke gis medhold.