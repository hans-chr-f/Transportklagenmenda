Vedtak i Transportklagenemnda - Fly

Sammendrag

Krav om erstatning for skade på sykkel.

Dato
22.09.2022

Saksnummer
2022-00748

Tjenesteytere
Norwegian Air Shuttle

Klager har i det vesentlige anført

Klager reiste med Norwegian fra Malaga til Oslo den 6. april 2022. Klager hadde med
en kostbar karbonsykkel og den ble skadet under transporten. Rammen var ødelagt og
kan ikke repareres. Den må derfor skiftes ut med et helt nytt rammesett. Sykkelen var
skikkelig pakket i egnet sykkelbag  

Klager ankom flyplassen rundt midnatt. Det var dårlig lys og svært vanskelig å undersøke
sykkelen ordentlig ved ankomst. Dessuten var det ikke mulig å registrere skade om
natten. Klager oppdaget skaden da han pakket ut sykkelen etter hjemkomst. Han tok da
kontakt med bagasjeavdelingen som anbefalte klager å dra tilbake til flyplassen, fremvise
skaden og få den registrert, hvilket han gjorde. Han sendte deretter krav om erstatning til
Norwegian innen 7 dager i henhold til reglene.

Klager krever erstattet kr 59000 for utskiftning av ødelagt ramme på sykkelen.

Tjenesteyterne har i det vesentlige anført
Klager forlot Oslo Lufthavn uten å sjekke om bagasjen var i god stand. Den 10. april
ble skaderapport/PIR opprettet – 4 dager etter at reisen fant sted. Samme dag mottok
Norwegian et krav fra klager, som ble avslått på bakgrunn av at skaderapport ikke ble
registrert umiddelbart og før klager dro fra flyplassen.

Det er alltid viktig å sjekke innsjekket bagasje etter en flyreise, for omgående å
kunne rapportere eventuelle skader før man forlater flyplassen. Norwegian har
representanter tilgjengelig på flyplassen som bistår deres kunder som opplever
bagasjeuregelmessigheter. Norwegian vil understreke at i de tilfeller man ikke
rapporterer skaden på flyplassen direkte ved ankomst, er det kunden selv som må bevise
at skaden oppstod mens bagasjen var i flyselskapets varetekt.

Klager hevder at skaden skjedde mens den var i Norwegians varetekt og krever at
Norwegian dekker skaden. Norwegian refunderer normalt for skader, inntil SDR1288,
i de tilfeller en skaderapport er opprettet umiddelbart ved ankomst og kravet er sendt
skriftlig til Norwegian innen 7 dager. Dette i henhold til Montreal Convention artikkel 31 –
Timely notice of complaints:

1. Receipt by the person entitled to delivery of checked baggage or cargo without
complaint is prima facie evidence that the same has been delivered in good condition
in accordance with the document of carriage or with the record preserved by the other
means referred to in paragraph 2 of Article 3 and paragraph 2 of Article 4.

2. In the case of damage, the person entitled to delivery must complain to the carrier
forthwith after the discovery of the damage, and, at the latest, within seven days from
the date of receipt in the case of checked baggage and fourteen days from the date of
receipt in the case of cargo. In the case of delay, the complaint must be made at the
latest within twenty-one days from the date on which the baggage or cargo have been
placed at his or her disposal.

3. Every complaint must be made in writing and given or dispatched within the times
aforesaid.

4. If no complaint is made within the times aforesaid, no action shall lie against the
carrier, save in the case of fraud on its part.

Det er i flere saker i Transportklagenemnda slått fast at bagasjen anses som mottatt
i riktig stand når den reisende har forlatt flyplassen uten å melde skade. Viser til
tidligere sak 312/11F, sak 409/15F og sak 2022-00151, hvor kravet fra klager ble avvist da
skaden ikke ble meldt umiddelbart etter ankomst på flyplassen, og da det på grunn av
manglende rapportering ikke er sannsynliggjort når eller om bagasjen ble skadet under
transport med flyselskapet.

Norwegian kan, med grunnlag i det ovennevnte, ikke imøtekomme kravet om erstatning.

Nemnda bemerker

Klager krever erstatning på kroner 59000 for skader som ble påført hans sykkel under
frakt med Norwegian Air Shuttle. 

I henhold til luftfartsloven § 10-18 første ledd er fraktfører ansvarlig for skader på
reisegods «såfremt den hendelse som har forårsaket skaden, er inntruffet om bord
på luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset». Mottas innskrevet reisegods uten klage fra mottakerens
side, formodes godset å være utlevert i god stand om ikke annet blir godtgjort, jf.
luftfartsloven § 10-26 første ledd.

Nemnda presiserer luftfartsloven § 10-26 første ledd er en bevisbyrderegel.
Ettersom skaden ikke ble rapportert før klager forlot flyplassen, medfører denne
bevisbyrderegelen at det er klager som har bevisbyrden for at skaden oppstod på reisen
eller i Norwegians varetekt.

Etter nemndas syn har klager ikke oppfylt denne bevisbyrden. Klager pakket ikke ut
sykkelen og undersøkte denne grundig før han forlot flyplassen. Saken gjelder skade på
en meget kostbar sykkel og det bør kunne forventes at man sjekker en slik sykkel grundig
ved mottak av den på flyplassen. Skaden ble registrert og klagen sendt til Norwegian da
sykkelen ble pakket ut etter ankomst hjemme. Det er ikke mulig for nemnda å fastslå om
skaden skjedde mens kofferten var i Norwegians varetekt, eller om skaden har skjedd før
eller etter at bagasjen ble innlevert i Malaga og utlevert ved ankomst Oslo. 

Nemnda anbefaler derfor at klager ikke gis medhold.

Vedtak

Transportklagenemnda anbefaler at klager ikke gis medhold.