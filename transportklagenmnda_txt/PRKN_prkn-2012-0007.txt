Vedtak i Pakkereisenemnda

Sammendrag

Saken gjelder klage over diverse forhold på bryllupsreise til bl.a Seychellene og Botswana.

Dato
26.09.2012

Saksnummer
7/12

Tjenesteyter
Paradisreiser AS

Sakens dokumenter ble lagt frem.

Klager: X

Turarrangør: Paradisreiser AS

Antall reisende: 2

Reisens pris: -,-

Saken gjelder:

Saken gjelder klage over diverse forhold på bryllupsreise til bl.a Seychellene og Botswana.

Klager opplyser at de hadde bestilt en ca. 30 dagers bryllupsreise til bl.a Seychellene
og Botswana. Flere forhold la en demper på turen og var mangelfulle i forhold til
bestillingen:

* De hadde presisert at de ville ha litt luksus i forbindelse med selve bryllupet, men kunne gå
litt ned på standard på resten av turen for å spare penger.

De fikk imidlertid dyre hoteller på hele turen, også der hvor de bare skulle være en natt.

* De ble anbefalt å ha US dollar som var gangbar valuta på Seychellene.

Dette viste seg upraktisk da de fleste steder bare tok lokal valuta eller euro.

* Reisefølget skulle ha huset i Kot Babi for seg selv. Det viste seg at både husverten og andre
gjester var der. Dette skapte vanskelige forhold.

* Det var rot med romreservasjonene på La Digue. Dette førte til mange telefoner til
Paradisreiser i Norge da lokal turoperatør ikke greide å ordne opp.

* Bryllupet skulle være om ettermiddagen, men de fikk beskjed om at det ble om morgenen.
Dette ble nok et problem de måtte løse.

Guiden, fotografen og bryllupsplanleggeren insisterte på å sitte på i oksekjerren på vei til
bryllupet.

De oppførte seg ufint. Selve festen var dårlig organisert. Bildene fotografen tok, var av dårlig
kvalitet.

* Ved avreise fra Seychellene ble flyavgangen kansellert. Måten klager og reisefølget ble tatt
hånd om var meget dårlig og medførte også en rekke telefoner til Norge for å få problemet
løst.

* I den perioden de var i Mahe opplevde de mangelfull service og feilinformasjon. Bosteder
var byttet ut og datoer endret i forhold til reiseplanen.

* Også under oppholdet i Victoria Falls var det mye rot med forsinkelser og feilinformasjon.

Klager krever kompensasjon for ulemper, tidsbruk og ekstraomkostninger alle problemene
medførte.

Paradisreiser har tilbakevist at det er grunnlag for klagen. De har vist til at klager fikk
flere tilbud før bestilling ble gjort. Hotellene var oppført med navn, beskrivelser og
bilder. Ved bestillingen ble både hotell og pris akseptert.

* På Seychellene er både dollar og euro gangbare. Lokal valuta kan tas ut i minibanker. Fordi
klager skulle videre til Victoria Falls og Botswana ble dollar i kontanter anbefalt.

* Bostedet på Kot Babi ble bestilt av andre i reisefølget enn klager.

Det ble ordnet opp i uoverensstemmelsene mellom verten og reisefølget og det ble enighet
om å fortsette å bo der.

* Bryllupet var bestilt til kl.16.00. Det er bekreftet at det fant sted kl. 16.30.

* Når det gjelder avreisen, dekket flyselskapet hotellkostnadene for en natt som var en direkte
følge av forsinkelsen. P g a uenighet om øvrige hotellkostnader, dekket Paradisreiser dette.

* Reiseplanene i forbindelse med Victoria falls måtte endres p g a flyforsinkelsen.

Alle ekstra utgifter ble dekket av Paradisreiser, som dessverre sendte feil revidert reiserute.
Dette ble det ordnet opp i.

* Paradisreiser kan ikke se at noen av forholdene er kritikkverdige.

De hadde gjort klager oppmerksom på at Seychellene er litt «laid back» og ikke så effektive
som vi er vant til. Slikt må man ta i betraktning når man besøker andre kulturer. Paradisreiser
har tilbudt seg å refundere 20 dollar i parkavgifter i Victoria Falls som ikke skulle ha vært
betalt.

Reklamasjonsnemnda bemerker:

En pakkereise er mangelfull hvis den avviker fra det som er avtalt eller forutsatt i avtalen -
pakkereiseloven § 6-1. Mangler kan gi grunnlag for prisavslag.

Opplysninger i kataloger, på nettsider o a er en del av avtalen.

Avvik fra det avtalte som er av mindre betydning og er av det slag man må regne med kan
inntreffe fra tid til annen, regnes likevel ikke som en mangel.

Når det gjelder klagen over hotellvalget, legger reklamasjonsnemnda til grunn at samtlige
hoteller ble akseptert av klager i forbindelse med bestillingen.

Omtale av hotellene var i de fleste tilfellene tilgjengelig. Beliggenhet, pris og standard må
derfor anses akseptert. Noen mangel i forhold til det avtalte foreligger derfor ikke.

At de ble anbefalt å ha med US dollar i kontanter, kan heller ikke anses som en mangel ved
reisen.

Når det gjelder reisefølgets opphold på Kot Babi, er det ikke en del av avtalen mellom klager
og turarrangør slik avtalen fremgår av bestillingsbekreftelsen og arrangementsbeskrivelsen.
Nemnda går derfor ikke nærmere inn på dette.

Heller ikke den feilaktige reservasjon av 3 rom til reisefølget på hotellet i La Digne er det noen
grunn til å gå nærmere inn på. Forholdet utgjør heller ingen mangel i forhold til klagers avtale
med turoperatør.

Det synes å ha vært en misforståelse når det gjelder tidspunktet for selve bryllupseremonien.
Dette ble det ryddet opp i - av klager selv - og seremonien fant sted til omtrent opprinnelig
avtalt tidspunkt. De øvrige forhold klager har påberopt når det gjelder bryllupsfesten, er ikke
av en slik art at de kan sies å utgjøre en mangel i forhold til inngått avtale.

Når det gjelder problemene ved avreise fra Seychellene, var det reisefølget som ble rammet
av flykansellering. Klager valgte da også å bli boende på samme hotell.

At det da ble ekstraomkostninger utgjør ingen mangel ved klagers pakkereise.

Omkostningene som følge av at klager selv ble rammet av flyforsinkelse, ble ifølge
Paradisreiser dels dekket av flyselskapet og dels av Paradisreiser.

Dette er ikke bestridt av klager, og nemnda kan da ikke se at det foreligger noen
erstatningsmessig mangel heller på dette punkt.

Heller ikke de øvrige forhold av mindre betydning er av en slik art at de utgjør en mangel i
pakkereiselovens forstand i forhold til den inngåtte avtale.

Nemnda vil i den sammenheng også vise til, som nevnt ovenfor, at avvik fra det avtalte ikke
regnes som mangel hvis det er av mindre betydning og er av det slag som kunden må regne
med kan inntreffe fra tid til annen.

På en reise av denne karakter - 4 uker som omfattet Seychellene, Sør-Afrika, Zambia og
Botswana - må det etter nemndas mening påregnes at ikke alt hele tiden går nøyaktig etter
planen. Slik nemnda ser det, foreligger det ingen mangler i lovens forstand verken når det
gjelder de enkelte konkret påberopte forhold eller når man ser reisen under ett.

Nemnda forutsetter at Paradisreiser som lovet refunderer de nevnte parkavgifter.

Vedtak:

Reklamasjonsnemnda kan ikke anbefale at det gis noen kompensasjon utover den
tilbakebetaling som er tilbudt.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Mette Lindgren, Apollo Reiser AS

Solveig Kohagen, Ving Norge AS.