Vedtak i Transportklagenemnda - Fly

Sammendrag

Krav om erstatning for skadet bagasje.

Dato
02.09.2022

Saksnummer
2022-00631

Tjenesteytere
SAS

Klager har i det vesentlige anført

Klager reiste fra Tromsø til Oslo den 5. januar 2022 med SK4411. Ved ankomst
Gardermoen oppdaget klager at hans koffert var skadet. Skallet var knust flere steder.
Klager rapporterte skaden ved ankomst.

Da klager skulle reise videre dagen etter til San Francisco, måtte han pakke den skadde
kofferten i plast (kroner 100) og sikre den med stropper (2 x kroner 135).

Klager har levert kofferten til leverandør Samsonite for reparasjon, men skaden lar seg
ikke reparere.  

Kofferten som ble skadet var den største kofferten av et sett på tre kofferter. Klager
kjøpte settet i 2018 for USD 617. Klager har behov for et slikt sett med tre kofferter som
passer inni hverandre, og krever derfor erstatning for hva et tilsvarende sett koster i dag,
USD 652. Videre krever klager refusjon av utgifter til plast og stropper, til sammen kroner
370.

Tjenesteyterne har i det vesentlige anført
SAS har ikke avgitt uttalelse til nemnda. Til klager har flyselskapet bedt klager sende inn
skaderapport og bilder, men klager har ikke hørt fra flyselskapet etter dette.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. 

I henhold til luftfartsloven § 10-18 første ledd er fraktfører ansvarlig for skader på
reisegods «såfremt den hendelse som har forårsaket skaden, er inntruffet om bord
på luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset». 

SAS har tross oppfordring ikke avgitt uttalelse til nemnda. SAS har til klager bedt om
skaderapport (PIR), informasjon om bagasjen og bilder av skaden. Klager har fremlagt
kopi av at denne informasjonen og dokumentasjonen ble sendt SAS. Flyselskapet har
likevel ikke svart klager. 

Etter nemndas syn har klager dokumentert at skaden av hans koffert oppstod i
flyselskapets varetekt, og har etter dette rett til erstatning. Klager skal likevel ikke tjene
på skaden, det gjøres derfor fratrekk for alder og slitasje. Klagers koffert er en av et sett
med tre, og klager krever dekket utgifter til et nytt sett. Nemnda mener at klager ikke har
rett på tre nye kofferter, men skal ha dekket tapet knyttet til den ene kofferten som ble
ødelagt. Nemnda antar at koffertene også kan kjøpes enkeltvis. Klagers koffertsett ble
kjøpt i 2018 for USD 617, og skaden oppstod i 2022. Nemnda gir klager 1/3 av beløpet,
og gjør fradrag for 10 % per år. Nemnda anbefaler etter dette at SAS erstatter klagers
koffert med USD 150.

Klager krever vider refusjon av utgifter til plastemballasje og bagasjestropper som han
måtte kjøpe, da han skulle på ny reise påfølgende dag. Nemnda mener at klager skal
ha dekket sine utgifter til plast og stropper, som var sikring frem til han kunne få byttet
koffert. Utgiftene hans til dette var 370 NOK.

Vedtak

Transportklagenemnda anbefaler at SAS utbetaler USD 150 og NOK 370 til klager.