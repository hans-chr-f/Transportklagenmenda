Vedtak i Transportklagenemnda - Fly

Sammendrag

Krav om refusjon av billettprisen gjennom Norwegians avbestillingsbeskyttelse.

Dato
22.09.2022

Saksnummer
2022-00864

Tjenesteytere
Norwegian Air Shuttle

Klager har i det vesentlige anført

Klager hadde billetter med Norwegian for en reise for seg og sin familie, totalt 5
passasjerer, tur/retur fra Oslo til Antalya i april 2022. Det var betalt totalt kr 9970 for
billettene og en avbestillingsbeskyttelse.

Klager måtte kansellere reisen på grunn av sykdom, men nådde ikke frem på telefon til
Norwegian. Han sendte derfor beskjed om kansellering av billettene og krav om refusjon
via skjema på DY's nettsider https://www.norwegian.no/hjelp-og-kontakt/ticket-refund/
to dager før avreise. Selv om klager hadde avbestillingsbeskyttelse og har fremlagt
legeerklæring, har han ikke fått full refusjon av billettprisen fra Norwegian. De begrunner
dette med at billettene ikke var kansellert i henhold til reglene og at dette kan gjøres per
telefon eller via nettsidene ved å logge seg på. Norwegian har refundert kr. 1152 som er
refunderbare skatter og avgifter. 

Klager krever full refusjon av billettprisen.

Tjenesteyterne har i det vesentlige anført
Dersom man har kjøpt en avbestillingsbeskyttelse hos Norwegian vil man få full
refusjon av billettene om man ikke har mulighet til å reise fordi man selv, eller et nært
familiemedlem, er blitt syk. Norwegian viser til vilkårene på engelsk på deres nettsider:

"Terms and conditions for cancellation protection:
1. You must cancel your ticket (up to 30 minutes before scheduled departure) by calling
our Contact
Centre.
2. Send us an original medical certificate for the relevant travel date(s)"

Klager kjøpte billettene den 24. februar 2022. Norwegian viser videre til
bookinghistorikken der det fremgår at klagers billetter ikke ble kansellert. Norwegian har
heller aldri mottatt noen legeerklæring fra klager. 

På bakgrunn av dette kan ikke Norwegian gi full refusjon av billettene

Nemnda bemerker

Norwegian har avvist klagers krav med den begrunnelse at han ikke har kansellert
billettene og at de ikke har mottatt noen legeerklæring. I sitt svar til klager ble det anført
at kansellering av billettene må skje via egen profil på nettsidene til Norwegian eller ved
å ringe kundeservice. Norwegian har i sitt tilsvar til nemnda fremlagt en utskrift fra sitt
bookingsystem, og har påpekt at det ikke vises i denne at klager har kansellert sin reise.
Det er i tilsvaret vist til den engelske versjonen av vilkårene. Nemnda bemerker at det
ikke står noe der om at man, i tillegg til å ringe kundeservice, også kan avbestille ved å
logge seg inn på egen profil på nettsidene.
Nemnda kan ikke se at det er et krav om å avbestille reisen via egne bestillingssider eller
ved å ringe kundeservice. Nemnda viser til at følgende fremgår under informasjonen på
norsk om avbestillingsbeskyttelse på Norwegians nettsider:

«Krev refusjon
For å kreve refusjon må du:
-Reisen må avbestilles umiddelbart etter at hindringen har inntruffet og før reisens start.
Dokumenter må sendes innen en måned etter kansellering av billetten.
-send oss original legeerklæring fra legen din som beskriver sykdommen for den
gjeldende reiseperioden
-sende oss dokumentasjon på familieforhold (hvis relevant)»

Under linken for å kreve refusjon står det følgende:
«Send inn din søknad om refusjon
For at vi skal kunne behandle ditt krav må du:
-Ha avbestilt billetten deres minst 30 minutter før avgang. Du kan gjøre dette selv via My
travels.
-Sende oss den originale legeerklæringen for reisende, eller legeerklæringen til et
medlem av din nærmeste familie* samt dokumentasjon på familieforholdet.» 

Informasjonen synes ikke klar nok, verken på norsk eller engelsk, til at man kan si
det er et vilkår at avbestillingen skal skje per telefon eller via egne bestillingssider på
Norwegians nettsider. På den andre siden har klager fremlagt dokumentasjon som viser
at han har sendt Norwegian en e-post om at han ville avbestille billettene på grunn av
sykdom og at han hadde legeerklæring. Klager har for nemnda fremlagt legeerklæring av
21. april 2022, samme dag som han sendte e-post om kansellering av billettene. 

Etter nemndas syn har klager sannsynliggjort at han i tide kansellerte reisen pga sykdom,
og at han har fremlagt legeerklæring som støtter kanselleringsgrunnen. 

Avbestillingsbeskyttelsen kommer dermed til anvendelse, og nemnda anbefaler at
Norwegian refunderer hele billettprisen til klager.

Vedtak

Transportklagenemnda anbefaler at klager gis medhold.