Vedtak i Transportklagenemnda - Fly

Sammendrag

Krav om erstatning for utgifter som følge av ruteendring

Dato
21.04.2020

Saksnummer
2019-03410

Tjenesteytere
Wizz Air

Klager har i det vesentlige anført

Den 21. mai 2019 bestilte klager en billett hos Wizz Air for reise fra Stavanger til Budapest
den 26. oktober 2019 og med retur Budapest - Stavanger den 29. oktober 2019. Hun
skulle reise sammen med sin familie som bor i Stavanger og bestilte derfor separate
tilslutningsbilletter med SAS og Widerøe  for strekningene Bergen-Stavanger - Bergen. 

Den 28. juli mottok klager informasjon fra Wizz Air om ruteendring på returbilletten
fra Budapest til Stavanger. Denne var nå flyttet til 28. oktober, altså en dag tidligere
hjemreise. Klager måtte derfor bestille ny tilslutningsbillett da den hun hadde kjøpt ikke
var refunderbar. Den 12. august mottok klager nok en melding om ruteendring. Denne
gangen var returreisen satt til 26. oktober kl. 11.05, mens utreisen 26. oktober kl. 14.15
var uendret .Returreisen var nå før utreisen og klager avbestilte derfor hele reisen. Hun
klaget til Wizz Air den 16. august og krevde refusjon av Wizz Air-billetten, samt at de
skulle dekke utgiftene hun hadde hatt til opprinnelig  tilslutningsbillett og kjøp av nye
billett som følge av ruteendringene som ikke gjorde det mulig å gjennomføre reisen. Wizz
Air har refundert billetten til Budapest med NOK 848, men ikke dekket klagers utgifter til
tilslutningsbilletter på NOK 2498.

Tjenesteyterne har i det vesentlige anført
Wizz Air sendte beskjed om ruteendringene den 28. juli og den 12. august 2019.
Klager ble dermed varslet mer enn 14 dager før avgang og selskapet kan derfor ikke
imøtekomme klagers krav om erstatning, jf. EU-forordning 261/2004 artikkel 5, jf. artikkel
7. 

Da klager tok kontakt med Wizz Air fikk hun valget mellom omruting eller refusjon av
billetten. Wizz Air tilbyr ikke gjennomgående billetter og viser til sine reisevilkår punkt
15.2.1 der det fremgår at passasjerene selv må bære risikoen for å rekke andre flyvninger
de måtte ha. Det følger videre av reisevilkårenes punkt 17.1.6 at Wizz Air ikke er ansvarlig
for følgetap av ruteendringen. Reisevilkårene er godkjent av klager gjennom bestilling av
billetten på Wizz Airs nettsider. Klagers billett ble refundert med NOK 848 den 26. august
2019.

Wizz Air kan ikke imøtekomme klagers krav om erstatning for sine ubenyttede
tilslutningsbilletter.

Nemnda bemerker

Ruteendring forekommer hos de fleste flyselskap fra tid til annen. De fleste flyselskap
forbeholder seg også retten til å foreta ruteendringer. En ruteendring innebærer
imidlertid kansellering av en avtalt flygning. Kansellering gir rett til erstatning etter EU-
forordning 261/2004 artikkel 5, jf. artikkel 7, med mindre flyselskapet har informert om
endringen minst to uker før avgangstid. 

I dette tilfellet fikk klager beskjed om ruteendringen mer enn to måneder før avreise, og
kanselleringen gir dermed ikke grunnlag for standardkompensasjon etter EU-forordning
261/2004 artikkel 5 jf. artikkel 7. Dette er heller ikke krevd. 

Forordningen begrenser imidlertid ikke den reisendes rett til erstatning på annet
grunnlag, jf. artikkel 12. Klager hadde kjøpt separate og ikke gjennomgående billetter.
Ved kansellering har passasjeren valget mellom refusjon av hele billettprisen eller
omruting snarest mulig, på tilsvarende transportvilkår. Klager fikk beskjed om
endringene den 28. juli og den 12. august, det vil si god tid før avreise den 26. oktober.
Klager aksepterte den første ruteendringen selv om det medførte en dag tidligere
hjemreise og ordnet selv ny tilslutningsbillett som passet med den nye hjemreisetiden.
Da klager fikk den neste ruteendringen medførte dette at klagers hjemreise ville være
samme dag som hun skulle reise til Budapest og dertil også på et tidspunkt som lå foran
utreisetidspunktet.

Den 16. august kontaktet klager Wizz Air og fikk da, ifølge Wizz Air, valget mellom en
omruting eller å få billetten refundert. Det er ikke opplyst  hva klager eventuelt fikk av
tilbud vedrørende omruting, og nemnda legger derfor til grunn at dette ikke var mulig
innenfor klagers opprinnelige reisedatoer. Klager måtte avlyse reisen til Budapest og fikk
dermed heller ikke benyttet tilslutningsbillettene mellom Bergen og Stavanger. 

Ved å kjøpe separate tilslutningsbilletter i stedet for en gjennomgående billett tok klager
en risiko. Flyselskapet har da ikke noe ansvar for å omrute passasjeren helt frem, som
i dette tilfellet, til Bergen Det kan ofte i utgangspunktet være billigere å kjøpe separate
billetter, men skal man mellomlande for flybytte til neste destinasjon, er det sikreste å
kjøpe gjennomgående billett.

Ruteendringer kan skape problemer og ekstra utgifter for den reisende. Etter nemndas
praksis kan flyselskapet bli kjent ansvarlig for passasjerenes påregnelige tap som følge
av dette. Wizz Air hadde to ruteendringer på klagers reise. Den første godtok klager, men
den siste medførte at det ikke lenger var noe reelt reisealternativ for klager, og nemnda
mener derfor at klagers tap ved å ikke kunne benytte tilslutningsbillettene må anses som
påregnelig for Wizz Air.

Nemnda anbefaler at Wizz Air erstatter klagers tap som følge av ubenyttede av
tilslutningsbilletter med NOK 2498.

Saken er behandlet med én forbrukerrepresentant i medhold av
transportklagenemndforskriften § 5-5 (5).

Vedtak

Trtanportklagenemnda anbefaler at Wizz Air erstatter klagers tap som følge av
ubenyttede av tilslutningsbilletter med NOK 2498.