Vedtak i Transportklagenemnda - Fly

Sammendrag

Krav om refusjon av utgifter grunnet kansellering.

Dato
05.12.2013

Saksnummer
426/13F

Tjenesteyter
Norwegian Air Shuttle ASA

Krav om refusjon av utgifter grunnet kansellering.

Klager har i det vesentlige anført:

Klagers avgang fra Oslo til Nice med DY1404 den 11. juni 2013 ble kansellert som følge av
flyvelederstreik i Frankrike. Det samme ble rescue-flighten senere samme kveld.

Norwegian kunne ikke tilby klager plass på fly før den 15. juni, over fire døgn senere enn
opprinnelig avgang. Klager så seg nødt til å avbryte ferien og tapte forhåndsbestilt hotell,
leiebil og leilighet.

Klager stiller seg kritisk til Norwegians håndtering av hendelsen og til flyselskapets mangel på
tilstedeværelse både på Gardermoen og via deres nettsider og telefonlinjer.

Klager krever refusjon av utgifter til hotell, euro 100, leiebil, euro 206,68, og leie av leilighet,
kroner 5 290.

Det vises for øvrig til klagers brev.

Norwegian har i det vesentlige anført:

DY1404 ble dessverre kansellert som følge av restriksjoner i luftrommet over Frankrike,
som følge av streik blant flyvelederne. Streiken varte i flere dager, og det vises til fremlagt
dokumentasjon.

Ved slike hendelser vil det være større pågang enn normalt hos Norwegians kundesenter.

I EU forordning 261/2004, innledning punkt 14, står følgende:

«På samme måte som under Montreal-konvensjonen bør luftfartsselskapenes forpliktelser
være begrenset eller bortfalle i tilfeller der en hendelse er forårsaket av ekstraordinære
omstendigheter som ikke kunne vært unngått selv om alle rimelige tiltak var truffet. Slike
omstendigheter kan særlig inntreffe i tilfeller med politisk ustabilitet, værforhold som gjør det
umulig å gjennomføre flygingen, sikkerhetsrisiki, uforutsette mangler ved flysikkerheten og
streiker som påvirker driften til det transporterende selskap.»

Klager har fått full refusjon på sin ubenyttede flybillett. Norwegian kan ikke imøtekomme hans
krav utover dette.

Nemnda bemerker:

Innstilling som følge av streik vil normalt ikke gi grunnlag for erstatning. Ved innstilling
har passasjeren valget mellom omruting snarest mulig, på tilsvarende transportvilkår, til
bestemmelsesstedet og refusjon av innbetalt beløp.

Klager krever erstatning for manglende oppfølging fra Norwegian etter kanselleringen av
«Rescue-flighten». Klager opplyser at det ikke var mulig å få kontakt med Norwegian da
nettsiden lå nede for oppgradering.

Norwegian har ikke direkte kommentert klagers anførsel. De anfører imidlertid at
«Norwegians kontaktsenter har åpent 24 timer i døgnet, men når uregelmessigheter som
dette oppstår vil det naturlig nok være en større pågang enn normalt.» Norwegian anfører
videre at «Norwegian la kontinuerlig ut informasjon på våre nettsider, og gikk aktivt ut med
den informasjon vi hadde i sosiale nettverk».

Klager fikk kontakt med Norwegian neste dag. Omrutingstilbudet han da fikk var ikke brukbart
for ham.

Nemnda er etter en samlet vurdering av den oppfatning at det ikke er grunnlag for å laste
Norwegian for at klager ikke ble omrutet tidligere. Flere flygninger var innstilt og det var en
rekke passasjerer som måtte omrutes. Det var videre usikkert hvor lenge streiken ville vare og
hvilke problemer dette ville medføre for fremtidige flygninger.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken: