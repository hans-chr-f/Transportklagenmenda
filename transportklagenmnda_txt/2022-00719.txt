Vedtak i Transportklagenemnda
- Kollektivreiser

Sammendrag

Krav om refusjon av drosjeutgifter som følge av at
skyttelbuss ikke gikk etter klagers ankomsttidspunkt.

Dato
16.06.2022

Saksnummer
2022-00719

Tjenesteytere
Vy

Klager har i det vesentlige anført

Klager og en medreisende skulle reise fra Torp lufthavn til Oslo den 26. mars 2022. Klager
anfører at de ankom Torp med fly kl. 16.05 og ble fortalt av flybesetningen at det fantes
et tilbud om skyttelbuss fra flyplassen til Torp togstasjon. Klager anfører at de i ettertid
fant ut at denne bussen kun kjører frem til kl. 15.00. Klager og medpassasjeren måtte
derfor ta drosje i stedet.

Klager anfører at man ikke vet hvordan ting fungerer når man kommer til Oslo
som turist første gang. Klager anfører at de ikke kunne vite at det var Vy som tilbød
skyttelbusstjenesten. Klager anfører at flybesetningen ikke nevnte Vy, og på flyplassen
fantes det ingen informasjon om hvem som tilbød tjenesten. Klager anfører at den
eneste informasjonen de hadde, var flybilletten og to guidebøker om Oslo. Klager
anfører at ingen av dem nevnte at Vy var ansvarlige for skyttelbussen.

Klager anfører at man derfor ikke kan forvente at de skulle sjekke Vys nettside, siden
de ikke visste hvor de skulle sjekke. Klager anfører at man trenger lett tilgjengelig
informasjon når man kommer til Norge for første gang og er stresset fordi flyet er
forsinket og man har en avtale i byen man må rekke. Klager anfører at besetningen ikke
visste noe, og det var ingen informasjon på flyplassen.

Klager anfører at Vy har mer ansvar overfor kundene sine enn at de bare kan vise til en
nettside. Klager anfører at det er ulogisk at det ikke er noe transportmiddel tilgjengelig
når det fremdeles er fly som lander. Klager anfører at de aldri har opplevd lignende noe
annet sted i verden.

Klager krever refusjon av drosjeutgiftene som påløp fra Torp lufthavn til Torp togstasjon.

Tjenesteyterne har i det vesentlige anført
Som det står på Torp lufthavns nettsider i tillegg til Vys nettsider, var det ikke oppsatt
busstransport mellom Torp lufthavn og Torp togstasjon etter kl. 15.20 på lørdager. Klager
kunne derfor ikke ha noen forventning om slik transport da hun landet kl. 16.05 lørdag
den 26. mars 2022. Vy har ikke inngått noen transportavtale med klager om transport fra
Torp lufthavn, og Vy finner ingen grunn til å refundere utgifter påløpt til slik transport.

Nemnda bemerker

Klager har fremsatt krav om refusjon av drosjeutgifter som følge av at skyttelbussen
mellom Torp lufthavn og Torp togstasjon ikke gikk da hun landet på flyplassen lørdag den
26. mars 2022.

Vy har vist til at det står på Torp lufthavns nettsider at skyttelbusstjenesten tilbys frem
til kl. 15.20 på lørdager. Nemnda bemerker at denne informasjonen var lett tilgjengelig
for klager. Nemnda kan ikke se at det er holdepunkter i saken for å legge til grunn at det
foreligger noe ansvarsgrunnlag for erstatning.

Vedtak

Transportklagenemnda kan ikke anbefale at klager gis medhold.