Vedtak i Transportklagenemnda - Fly

Sammendrag

Krav om erstatning grunnet forsinkelse.

Dato
22.02.2012

Saksnummer
326/11F

Tjenesteyter
Lufthansa German Airlines

Krav om erstatning grunnet forsinkelse.

Klager har i det vesentlige anført:

Klager skulle reise fra Bucharest til Oslo via Frankfurt 19. april 2011. Klager hadde bare 45
minutters connection i Frankfurt, og mistet sin videreforbindelse til Oslo. Da Romania ligger
utenfor Schengen måtte klager gjennom en passkontroll og to sikkerhetskontroller, og da han
kom til sin gate var den stengt.

Klager stiller seg undrende til at Lufthansa setter opp en så kort connection fra land som
ligger utenfor Schengen. Klager kjøpte en gjennomgående billett, og mener det må være
Lufthansas ansvar å sette opp tilstrekkelig tid mellom hver flyavgang. Flyselskapene kan ikke
forvente at passasjerene kjenner til hvor lang tid det tar å komme seg fra gate til gate på hver
enkelt flyplass.

Klager fikk ikke hjelp til å booke om til neste fly til Oslo gratis. Han fikk tilbud om å endre til
neste Lufthansa avgang mot et gebyr på 250 euro, eller kjøpe ny billett med SAS til 210 euro.
Klager valgte å kjøpe ny billett med SAS. Klager ville ikke rukket sin videreforbindelse i Oslo
uansett hvilke av disse avgangene han hadde valgt.

Klager måtte videre betale for hotell i Oslo, og for å endre avgangen fra Oslo til Tromsø.

Klager krever sine fly- og hotellutgifter erstattet, til sammen 358 euro.

Lufthansa har i det vesentlige anført:

45 minutter skal være tilstrekkelig tid for flybytte. Klager ble tilbudt å endre til neste Lufthansa
avgang. Klager avslo og valgte å kjøpe ny billett med SAS til 210 euro.

Som et resultat av hendelsen mistet klager sin videreforbindelse i Oslo. Lufthansa vil
understreke at kontrakten med klager endte i Oslo. Flyselskapet kan derfor ikke imøtekomme
klagers krav om refusjon av hotell utgifter og fly innenlands.

Som en gest har Lufthansa refundert klagers billett fra Frankfurt til Oslo.

Nemnda bemerker:

Klager hadde kjøpt en gjennomgående billett Bucharest - Frankfurt - Oslo, og Lufthansa
pliktet å frakte klager frem til Oslo lufthavn Gardermoen. Klager rakk ikke flyet fra Frankfurt
til Gardermoen. De foreliggende opplysninger gir ikke grunnlag for å laste klager for dette, og
Lufthansa pliktet etter nemndas vurdering å tilby klager kostnadsfri omruting snarest mulig.
Nemnda legger på bakgrunn av de foreliggende opplysninger til grunn at klager ble tilbudt
omruting mot et gebyr på 250 euro.

Klager valgte i stedet å kjøpe billett med SAS for 210 euro.

Lufthansa har nå refundert klagers ekstrautgift til SAS-billetten.

Klager kom forsinket frem til Oslo. Dette medførte at han ikke rakk sin videreforbindelse
Tromsø og til at han måtte overnatte på hotell. Ved dette ble klager påført en tilleggsutgift på
148 euro. I henhold til Montrealkonvensjonen artikkel 19 er flyselskapet ansvarlig for tap som
skyldes forsinkelse med mindre selskapet godtgjør at det har tatt alle rimelige foranstaltninger
for å hindre tapet eller at dette ikke har vært mulig. Transfertiden i Frankfurt var i dette tilfellet
satt opp i henhold til minimumstiden på flyplassen, og flyet til Frankfurt var om lag i rute. Etter
nemndas vurdering kan ikke Lufthansa lastes for at klager ikke rakk flyet til Oslo, og nemnda
er av den oppfatning at Lufthansa ikke er ansvarlig for det tap forsinkelsen påførte klager.

Nemnda finner etter dette ikke å kunne anbefale at klager gis medhold.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Janne Grethe Soløy, Widerøe's Flyveselskap AS

Olav Grøttland, SAS