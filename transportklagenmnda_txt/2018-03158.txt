Vedtak i Transportklagenemnda
- Kollektivreiser

Sammendrag

Refusjon av ekstra utgift til taxi som følge av innstilt tog

Dato
13.11.2018

Saksnummer
2018-03158

Tjenesteytere
NSB AS

Klager har i det vesentlige anført

Klager hadde planlagt å reise med tog fra Oslo S til Jessheim 12. september 2018, med
avgang kl. 12.14 og ankomst i Jessheim kl. 12.50.

Klokken 12.00 fikk klager beskjed om at toget var innstilt på grunn av signalfeil. Klager
hadde en legetime i Jessheim kl. 13.00, og måtte derfor benytte seg av taxi for å rekke
timen. 

Klager krever at NSB refunderer den ekstra utgiften til taxi på 323 kroner.

Tjenesteyterne har i det vesentlige anført
Klager skulle reise med tog 1629 fra Oslo S til Jessheim 12. september 2018 med avgang
kl.12.14 og ankomst kl.12.50. Dessverre ble avgangen innstilt mellom Lillestrøm og
Jessheim som en følge av infrastrukturbrudd. 

Ved vesentlig forsinkelse / innstilling kan den reisende ha krav på dekning av alternativ
transport dersom NSB ikke har etablert dette innen rimelig tid, jfr. NSBs transportvilkår §
7B punkt 1. Det følger av § 7 bokstav a at

"[m]ed vesentlig forsinkelse menes alle NSBs tog mellom Oslo og Trondheim, Oslo og
Bergen, ... som er mer enn 60 minutter, og for andre tog som er mer enn 30 minutter
forsinket."

I dette tilfellet må den reisende tåle forsinkelse på mer enn 30 minutter før krav om
dekning av alternativ transport blir gjeldende. Det følger videre av NSBs transportvilkår
§ 7 bokstav e at erstatning ikke kan kreves når passasjeren, til tross for forsinkelsen,
ankom endelig bestemmelsesstasjon maksimalt 60 minutt forsinket. 

Da tog 1629 ble innstilt ble det henvist til neste avgang med tog 1631. Dette toget var på
plass ved Oslo S kl. 12.42 og avgikk til annonsert rutetid kl. 12.44, som var 30 minutter
senere enn tog 1629. Tog 1631 ankom Jessheim kl. 13.21, 31 minutter senere enn tog
1629. Det vises til vedlagt logg for tog 1631. 

Her var det etablert alternativ transport med avgang 30 minutter senere, hvilket innebar
at klager ville ankommet Jessheim under 60 minutter forsinket. 

Klagers utlegg kommer derfor utenfor hva NSB kan dekke i dette tilfellet.

Nemnda bemerker

Klager skulle ta tog med avgang kl. 12.14 fra Oslo S med ankomst Jessheim kl. 12.50 hvor
han hadde legetime kl. 13.00. Toget var innstilt fra Lillestrøm og klager krever dekket
utgifter til taxi fra Lillestrøm til Jessheim med 323 kroner.

Ifølge NSBs transportvilkår § 7 pkt. A og B har reisende på visse vilkår krav på å få dekket
utgifter til alternativ transport ved vesentlige forsinkelser. På den aktuelle togstrekning
regnes en forsinkelse på mer enn 30 minutter som vesentlig.  

I transportvilkårene § 7 pkt. E fremgår flere begrensninger i forhold til utgangspunktet
i pkt.  A og B. Erstatning kan blant annet ikke kreves når passasjeren, til tross for
forsinkelsen, ankom endelig bestemmelsestasjonen " i tide eller med forsinkelse på
maksimalt 60 minutter".

Nemnda legger til grunn at neste togavgang var 30 minutter senere, dvs. kl. 12.44. Dette
toget gikk som planlagt og med ankomst Jessheim kl. 13.21.16. 

Dersom klager hadde tatt dette toget ville han ha ankommet under 60 minutter forsinket
og ville etter § 7 pkt E ikke ha krav på å få dekket utgiftene til taxi. Etter nemndas syn
må det samme gjelde selv om klager valgte å ta taxi fordi han hadde legetime kun 10
minutter etter planlagt ankomst av det første toget. 

Nemnda finner ikke grunnlag for å anbefale at klager får medhold.

Vedtak

Transportklagenemnda Kollektivtransport finner ikke å anbefale at klager gis medhold.