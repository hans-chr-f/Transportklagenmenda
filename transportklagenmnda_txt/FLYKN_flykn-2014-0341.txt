Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
20.04.2015

Saksnummer
341/14F

Tjenesteyter
Norwegian Air Shuttle ASA

Krav om standarderstatning grunnet forsinkelse.

Klager har i det vesentlige anført:

Klager skulle reise fra Tromsø til Oslo den 24. november 2013 med DY311. Avgangen ble
forsinket over 8 timer.

Klagers hensikt med reisen til Oslo falt bort, og hun valgte å avbryte reisen mot full refusjon
som hun ble lovet.

Klager stiller seg svært kritisk til den dårlige informasjonen fra Norwegian i ventetiden, samt
den svært lange behandlingstiden i etterkant. Da klager kontaktet Norwegian per telefon 3
måneder uten å ha hørt noe fra selskapet ble hun møtt av en uhøflig konsulent som ba henne
vente på sin tur som alle andre.

Klager krever standarderstatning i henhold til EU-forordning 261/2004, samt full refusjon av
ubenyttede billetter.

Det vises for øvrig til klagers brev.

Norwegian har i det vesentlige anført:

DY311 ble forsinket som følge av uforutsett teknisk problem, det vises til fremlagt teknisk
rapport. Kanselleringen er ikke kompensasjonsberettiget i henhold til EU-forordning
261/2004, da årsaken til hendelsen ble forårsaket av ekstraordinære omstendigheter utenfor
Norwegians kontroll.

Klager valgte å avbryte sin reise. Norwegian har refundert de ubenyttede billettene.

I henhold til dom C-402/07 i EU-domstolen (Sturgeon-dommen) har passasjerer krav på
erstatning ved forsinkelser på mer enn tre timer, dersom flyselskapene ikke kan bevise at
årsaken til forsinkelsen ble forårsaket av ekstraordinære omstendigheter utenfor flyselskapets
kontroll.

Dom C-549/07, Wallentin-Hermann v Alitalia, prøver å definere ekstraordinære
omstendigheter, og i henhold til dommen kan tekniske problemer som oppdages under
vedlikehold ikke defineres som ekstraordinære omstendigheter. I dette tilfellet ble feilen
oppdaget under drift. Videre fremkommer det at man ikke kan utelukke at tekniske feil
utgjør ekstraordinære omstendigheter dersom den stammer fra hendelser som er utenfor
flyselskapets normale virksomhet og ligger utenfor deres faktiske kontroll. Hendelser som ikke
er en del av Norwegians normale virksomhet er hendelser som ikke forekommer gjentagende
ved drift av flymaskinen.

Norwegian kan bekrefte at flyselskapet følger alle vedlikeholdsprogram pålagt av
myndighetene og flyprodusenten, og at det tekniske problemet oppstod under drift og
utenfor planlagt vedlikehold.

På grunnlag av ovennevnte kan Norwegian ikke imøtekomme klagers krav om
standarderstatning.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med om lag åtte timer.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

Nemndas flertall, samtlige medlemmer unntatt forbrukerrepresentant Hanne Beth
Takvam-Borge, er av den oppfatning at en teknisk svikt likevel kan komme så uventet
at flyselskapet ikke har reelle muligheter til å forhindre feilen eller overvinne følgene
av den uten at det går ut over passasjerene. I slike tilfelle er ikke flyselskapet pliktig
til å betale erstatning til den reisende. Det er flyselskapet som må godtgjøre at det
foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå forsinkelsen.

Nemndas mindretall, forbrukerrepresentant Hanne Beth Takvam-Borge, er av en
annen oppfatning. Slik mindretallet ser det ligger det innen flyselskapets sedvanlige
aktivitetsutøvelse å måtte løse tekniske feil, uavhengig av når feilen oppdages. Om
feilen er uforutsett eller ikke, er av liten betydning, da det ikke er unormalt at tekniske
feil kan oppstå. Mindretallet legger derfor til grunn at det som hovedregel vil være
flyselskapet som må bære ansvar for teknisk svikt, også når teknisk svikt oppstår
uventet. I slike tilfeller er flyselskapet som hovedregel pliktig å betale erstatning til de
reisende. Unntak kan tenkes, i tilfeller som ligger utenfor flyselskapets kontrollsfære,
eksempelvis ved streik, kollisjon med fugl, terrorhandlinger eller værforhold. Det
er flyselskapet som må godtgjøre at de har truffet alle rimelig tiltak for å unngå
forsinkelsen.

En samlet nemnd viser førøvrig til nemndas generelle uttalelse om tekniske feil av 26.
januar 2015. Uttalelsen er vedlagt.

Forsinkelsen skyldtes i dette tilfellet en hydraulikklekkasje. Feilen oppstod under innflygning
til Tromsø. Flyet skulle ha fløyet videre til Kirkenes før retur til Tromsø og deretter til Oslo.
Flyet ble stående i Tromsø for reparasjon, og avgangen Tromsø-Kirkenes-Tromsø ble innstilt.
Nemnda har tidligere behandlet klage på innstillingen av flygningen fra Kirkenes, sak 176/14F
[FLYKN-2014-176]. Denne saken ble forelagt Luftfartstilsynet som ikke hadde bemerkninger til
flyselskapets beskrivelse av den tekniske feilen eller den fremlagte dokumentasjon.

Nemndas flertall legger på bakgrunn av de foreliggende opplysninger til grunn at feilen
oppsto uten forvarsel til tross for at rutinemessig teknisk vedlikehold var gjennomført.

I den foreliggende situasjon var det etter flertallets vurdering ikke praktisk mulig å treffe tiltak
for å unngå feilen eller forsinkelsen. Forsinkelsen gir derfor ikke rett til standarderstatning
etter EU-forordningen.

Mindretallet har kommet til at flyselskapet ikke har godtgjort at feilen er utenfor
flyselskapets kontrollsfære. Mindretallet er følgelig av den oppfatning at klager har rett
til standarderstatning

Klager valgte å avstå fra reisen. Hun har rett til refusjon av hele billettprisen, jf. forordningen
artikkel 6, jf. artikkel 8. Nemnda legger til grunn at klager nå har mottatt refusjon. Det er
uheldig at klager først ble feilinformert om sine rettigheter til refusjon.

Klager har anført at hun ikke ble informert om sine rettigheter i Tromsø. Norwegian har ikke
kommentert dette, og nemnda legger klagers opplysninger til grunn. Norwegian har følgelig
ikke overholdt sin informasjonsplikt etter EU-forordningen artikkel 14.

Nemnda traff etter dette slikt

Vedtak:

Transportklagenemnda-fly finner ikke å kunne anbefale at klager gis medhold i sitt krav om
standarderstatning.