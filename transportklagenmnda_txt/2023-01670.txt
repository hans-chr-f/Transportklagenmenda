Vedtak i Transportklagenemnda
- Kollektivreiser

Sammendrag

Krav om frafall av ilagt gebyr og ulempeerstatning. Tvist om avreiseholdeplass.

Dato
11.09.2023

Saksnummer
2023-01670

Tjenesteytere
Ruter

Klager har i det vesentlige anført

Klager ble ilagt gebyr på bussen den 2. mai 2023.

Klager anfører at han hadde gyldig billett som ble vist frem til kontrolløren. Klager
anfører at kontrolløren var krenkende og frekk mot ham i starten, og at vedkommende
så feil på billetten og skrev ut gebyr uten noen forklaring. Klager anfører at kontrolløren
deretter angret og ba klager beskjed om å sende inn en klage.

Klager anfører at da han klaget, fikk han avslag med forklaring om at kontrollen hadde
skjedd på et helt annet sted enn der klager befant seg. Klager anfører at han opplever
dette som juks fra selskapet. Klager anfører at selskapet kommer med en unnskyldning
om at kontrollen ble utført kl. 12.53 på A-hus i Lillestrøm, men at dette ikke er sant.
Klager anfører at han opplever dette som en løgn og useriøst fra selskapet. Klager
anfører at han var i Oslo på dette tidspunktet. Klager anfører at han tok bussen fra
Furuset skole.

Klager anfører at han har notert tidspunktet for når han tok bussen, og at dette sikkert
kan bekreftes ved å sjekke Ruters logg. Klager anfører at kl. 12.55 var ikke bussen på A-
hus, og at han kl. 12.55 tok bussen fra Furuset skole i Oslo.

Klager anfører at dette har ødelagt flere dager for ham, og han har ikke kunnet fungere
bra på jobb på grunn av dette.

Klager krever frafall av ilagt gebyr og erstatning for tiden og stresset dette har påført
ham.

Tjenesteyterne har i det vesentlige anført

Klager ble stoppet om bord på busslinje 300 den 2. mai 2023.

Gebyr ble ilagt på bakgrunn av sent kjøp av tilleggsbillett. Klager hadde en 30-
dagersbillett i sone 1 i appen, men ble stoppet i sone 2Ø. Tilleggsbilletten klager kjøpte
for sent var for sone 2V.

Det er notert på gebyret at klager allerede var om bord på bussen da kontrollørene gikk
på og startet kontrollen fra Ahus, i sone 2Ø.

Klager prøver seg på at han reiste fra Furuset skole, første stasjon i sone 1, noe som
ikke er mulig, da gebyr er ferdig utskrevet før bussen i det hele tatt var på denne
holdeplassen. Ileggelsestidspunkt på gebyr er ikke mulig for kontrollør å endre på og er
tiden for når gebyret blir begynt skrevet ut med personalia.

Det vises til Ruters reisevilkår punkt 3:
Passasjeren skal:
«b) ha gyldig billett ved påstigning på et transportmiddel eller ved inntreden i en
kontrollsone. Dette innebærer at elektronisk billett skal være aktivert på dette tidspunkt.
c) bruke billetten i tråd med kunngjorte regler og vilkår, som blant annet finnes om bord
på transportmidlene, på ruter.no og i app-en RuterBillett.
d) fremvise billetten til personalet på oppfordring. På transportmidler som kun tillater
ombordstigning foran, skal gyldig billett fremvises uoppfordret til fører.»

Ruter ser ingen grunn til å gi frafall av dette gebyret.

Nemnda bemerker

Klager ble ilagt gebyr på bussen den 2. mai 2023.

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger av punkt 6.2 første avsnitt at passasjerer som ved kontroll ikke kan vise gyldig
billett, vil bli ilagt gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig.

Klager har blant annet anført at han reiste fra Furuset skole i Oslo kl. 12.55 den dagen, og
at det ikke stemmer at han befant seg på Ahus i Lillestrøm da gebyret ble ilagt. Han har
fremlagt kopi av en 30-dagersbillett som var gyldig på det aktuelle tidspunktet, og han
har anført at kontrolløren så feil på billetten før gebyret ble skrevet ut.

Nemnda finner det likevel mest sannsynlig at gebyret er rettmessig liagt i dette tilfellet.
Nemnda viser til at gebyret ble utskrevet kl. 12.54 og at bussen da, i henhold til fremlagt
sanntidslogg, ennå ikke var ankommet Furuset skole, som var første stopp i sone 1.

Bussen ankom Furuset skole først kl. 12.55, som sannsynliggjør at klager allerede satt
på bussen da den ankom dit. Nemnda viser også til at det ble kjøpt en tilleggsbillett for
sone 2V kl. 12.53, som var mens bussen var på vei fra Lørenskog til Furuset skole, og at
det fremgår av kontrollørens merknad at tilleggsbilletten ble kjøpt foran kontrolløren.

Nemnda kan etter dette ikke anbefale at klager gis medhold.

Vedtak

Transportklagenemnda kan ikke anbefale at klager gis medhold.