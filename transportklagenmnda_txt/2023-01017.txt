Vedtak i Transportklagenemnda
- Kollektivreiser

Sammendrag

Krav om frafall av ilagt gebyr. Anført at gebyret er
uberettiget og basert på diskriminerende behandling.

Dato
05.06.2023

Saksnummer
2023-01017

Tjenesteytere
Ruter

Klager har i det vesentlige anført

Klager ble ilagt gebyr 1. mars 2023.

Klager anfører at han hadde gyldig billett da kontrollen ble utført.

Klager anfører at han mange ganger har opplevd at kontrollører flest er svært
respektfulle og fleksible og lar folk slippe unna med en advarsel dersom de nettopp har
kjøpt/aktivert billett, eller dersom gyldig billett manglet. Klager anfører at han har filmet
en kontroll i etterkant der en kontrollør lot en reisende gå med anmodning om å passe
på til neste gang.

Klager anfører at i hans tilfelle prøvde kontrolløren å ydmyke ham, og en annen
kontrollør hjalp til ved å lure ut klagers honnørkort.

Klager anfører at det ikke er akseptabelt at de aller fleste kontrollørene er svært fleksible,
mens klager ble behandlet på denne måten av kontrollørene. Klager anfører at han er
villig til å gå til retten med dette dersom nødvendig.

Klager anfører at han hadde gyldig enkeltbillett på reisekortet, og at han også hadde
penger og en aktiv 30-dagersbillett. Klager anfører at enkeltbilletten var aktivert før
kontrolltidspunktet. Klager anfører at 30-dagersbilletten ble aktivert 2. mars.

Til Ruters tilsvar anfører klager at det ikke kan være slik at folk flest slipper unna med en
muntlig advarsel, og noen får en skriftlig advarsel, mens klager i dette tilfellet opplevde at
kontrolløren bare var opptatt av å skrive ut gebyret. Klager anfører at alle må behandles
likt, og at enten må alle få slippe unna, eller så må alle behandles strengt.

Klager krever frafall av ilagt gebyr.

Tjenesteyterne har i det vesentlige anført
Gebyr ble ilagt, fordi klager ikke hadde aktivert billetten før kontrollen startet.

Billetten må aktiveres som det første man gjør når man går om bord. Man kan ikke sette
seg eller gjøre andre ting før man velger å aktivere.

Kontrollen startet på Furuset skole kl. 17.32.06. Da satt klager allerede om bord.
Holdeplassen før er Furuset T-bane. Bussen forlot Furuset T-bane kl. 17.30.28. Billetten
er aktivert kl. 17.32.00.

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble ilagt gebyr 1. mars 2023.

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager har i klageskjemaet oppgitt at han reiste fra Grorud T-banestasjon. Fremlagt logg
for kortnummeret klager har vist til at han reiste med, viser at enkeltbilletten på dette
kortet ble aktivert kl. 17.32. Fremlagt sanntidslogg for bussen viser at den hadde avgang
fra Grorud T-banestasjon kl. 17.19.12. I henhold til gebyrrapporten startet kontrollen på
Furuset skole kl. 17.32.06.

Nemnda finner det sannsynliggjort at klager ikke hadde aktivert billetten ved påstigning.
Vilkårene for å ilegge gebyr var således til stede.

Nemnda bemerker at den reisende selv har ansvar for å ha gyldig og aktivert billett før
ombordstigning eller før passering av kontrollsoner. Nemnda viser generelt til at det ikke
er tilstrekkelig å ha kjøpt billetter, verken papirbilletter eller elektroniske. Billettene må i
tillegg aktiveres enten ved automater eller lastes ned og bekreftes i mobilappen.

Nemnda er kjent med at kontrollørene utøver et visst skjønn ved ileggelse av gebyrer,
men finner av prinsipielle grunner ikke å kunne vurdere skjønnsutøvelsen i det enkelte
tilfelle. Videre har ikke nemnda grunnlag for å overprøve Ruters skjønnsmessige
vurderinger i forbindelse med gebyrileggelser sammenlignet med andre saker.

Nemnda har i flere avgjørelser lagt til grunn at det av hensyn til reiseforetakenes behov
er nødvendig å ha en konsekvent praksis, da det påberopes ulike grunner til at man ikke
kan vise gyldig billett, som dårlig tid, sykdom og stress. Nemnda har i en rekke saker
lagt til grunn at slike årsaker ikke gir grunnlag for å anbefale at gebyret frafalles selv om
ileggelsen av gebyr oppleves som en streng reaksjon.

Vedtak

Transportklagenemnda kan ikke anbefale at klager gis medhold.