Vedtak i Transportklagenemnda - Fly

Sammendrag

Krav om standarderstatning og refusjon av utgifter
ved forsinkelse. Forsinkelse under tre timer.

Dato
05.05.2020

Saksnummer
2019-02358

Tjenesteytere
Norwegian Air Shuttle

Klager har i det vesentlige anført

Klager skulle reise med Norwegians flyvning DY1703 fra Murcia (RMU) til Oslo lufthavn
(OSL) 24. april 2019 kl. 20.05. Klager har vist til at flyvningen ble forsinket med tre timer
og 20 minutter. Som følge av forsinkelsen ringte han til Norwegian før innsjekking for
å se hvilke alternativer han og reisefølget hadde. Forsinkelsen ville medført at klager
måtte overnatte ved Oslo lufthavn eller ta taxi til sitt hjemsted på Vinterbro. Det andre
alternativet var å reise dagen etter fra Alicante. Klager har anført at han valgte den
billigste løsningen for Norwegian, som var å reise fra Alicante. De reiste med D85322 fra
Alicante til Oslo 25. april 2019 kl. 15.40, med ankomst kl. 19.20. 

Som følge av det ovennevnte har klager fremsatt krav om standarderstatning i henhold
til EU-forordning 261/2004 på 400 euro pr. person, totalt 800 euro for to passasjerer.
Klager har også fremsatt krav om refusjon av utgifter til leiebil, overnatting og forpleining
på totalt 302 euro.

Tjenesteyterne har i det vesentlige anført
Norwegians flyvning DY1703 fra Murcia til Oslo lufthavn 24. april 2019 ble forsinket med
to timer og 47 minutter ved ankomst til Oslo. 

Det følger av EU-domstolens avgjørelse i C-402/07 (Sturgeon) at passasjerene skal
få erstatning i de tilfeller hvor de ankommer sin endelige destinasjon mer enn tre
timer forsinket. I dette tilfellet ankom passasjeren destinasjonen mindre enn tre
timer forsinket, og Norwegian har på dette grunnlag anført at klager ikke har krav på
standarderstatning etter forordningen. 

I dette tilfellet ble passasjeren booket om til neste dag av hensyn til egen
bekvemmelighet. 

Passasjeren leide bil for å kjøre fra Murcia til Alicante for denne flyturen. Når passasjeren,
etter en uregelmessighet, samtykker til omruting på et senere tidspunkt etter eget ønske,
har ikke passasjeren lenger krav på forpleining. Retten til forpleining eksisterer kun så
lenge passasjeren må vente på omruting i henhold til artikkel 8 nummer 1 bokstav b.
Norwegian har anført at så lenge passasjeren godtok omrutingen av hensyn til egen
bekvemmelighet, er selskapet ikke erstatningsansvarlig for hans utgifter, Norwegian har
på dette grunnlag avvist klagers krav.

Nemnda bemerker

Norwegians flyvning DY1703 fra Murcia til Oslo lufthavn 24. april 2019 ble forsinket med
to timer og 47 minutter. Klager valgte å reise dagen etter på grunn av sen ankomst til
Oslo.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet, gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Norwegian har fremlagt dokumentasjon som viser at flyvningen var forsinket med
mindre enn tre timer ved ankomst til Oslo. Nemnda mener derfor at klager ikke har krav
på standarderstatning.

Klager har også fremsatt krav om refusjon av utgifter som følge av at han valgte å reise
med D85322 fra Alicante neste ettermiddag.

Nemndas flertall, forbrukerrepresentanten og nemndsleder, tviler på at forbruker
fikk opplyst fra flyselskapet at han selv måtte dekke utgiftene til hotell dersom han
valgte omruting neste dag. Selv om klager valgte omruting dagen etter, skyldtes dette
at den opprinnelige flyvningen var forsinket. Han ble påført et tap han ellers ikke ville
ha blitt påført. Nemndas flertall kan ikke se at Norwegian har redegjort for årsaken til
forsinkelsen. Flertallet kan derfor ikke se at Norwegian har godtgjort at alle rimelige tiltak
er truffet for å unngå tapet. Det er derfor ansvarsgrunnlag etter luftfartsloven § 10-20.
Flertallet anbefaler at Norwegian dekker klagers dokumenterte utgifter på 224 euro.

Mindretallet - flyselskapenes representanter - finner ikke at klager har rett til å få
refundert de ekstra utgiftene, da han etter eget ønske reiste dagen etter. Det vises til
Kommisjonens fortolkningsveileder punkt 4.3.1.

Vedtak

Transportklagenemnda - fly anbefaler at Norwegian dekker klagers utgifter med 224
euro.

Forbrukerrepresentant Kristoffer Sørlie, Forbrukerrådet, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.