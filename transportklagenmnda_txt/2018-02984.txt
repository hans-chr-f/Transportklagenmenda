Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
10.09.2019

Saksnummer
2018-02984

Tjenesteytere
Brussels Airlines

Klager har i det vesentlige anført

Klager skulle reise fra Oslo til Sydney via Brüssel og Abu Dhabi den 23. november 2017 kl
06.45 med ankomst kl 19.35 lokal tid samme dag. Reisen var bestilt hos Etihad Airways,
og var med Brüssels Airlines fra Oslo til Brüssel og med Etihad Airways fra Brüssel til
Sydney. Flight EY7208 (operert av Brüssels Airlines flight SN2288) ble forsinket slik at
klager mistet sin videreforbindelse. Han ble booket om via Frankfurt og Singapore og
ankom Sydney den 25. november kl 06.10.

Klager krever standarderstatning 600 euro i henhold til EU-forordning 261/2004, samt
refusjon av forhåndsbetalt hotell i Sydney 269 euro.

Tjenesteyterne har i det vesentlige anført
Brüssels Airlines har ikke avgitt uttalelse til nemnda. Til klager har flyselskapet i det
vesentlige anført:

SN2288 ble forsinket grunnet ATC-restriksjoner. Hendelsen er ikke
kompensasjonsberettiget da årsaken var ekstraordinære omstendigheter utenfor
Brüssels Airlines kontroll.

Nemnda bemerker

Flyselskapet Brüssels Airlines har tross oppfordring ikke avgitt uttalelse til nemnda.
Nemnda treffer vedtaket på grunnlag av opplysningene som er fremkommet tidligere i
saken, jf transportklagenemndforskriften § 5-3 tredje ledd.

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Brüssels Airlines har ikke avgitt uttalelse til nemnda angående forsinkelsen, eller
dokumentert årsaken til denne. Til klager har selskapet uttalt at forsinkelsen
skyldtes ATC-restriksjoner. Uttalelsen er imidlertid ikke forklart nærmere eller
dokumentert, selskapet kan da ikke sies å ha godtgjort at forsinkelsen skyldtes en
ekstraordinær omstendighet som ikke kunne vært unngått. Klager har således rett til
standarderstatning 600 euro.

Klager har videre fremlagt krav om refusjon av utgifter til forhåndsbetalt hotell i
Sydney. Standarderstatningen er ment å dekke både økonomisk og ikke-økonomisk tap.
Standarderstatningen overstiger utgiftene til forhåndsbetalt hotell (269 euro). Disse
utgiftene må anses dekket av standarderstatningen.

Vedtak

Transportklagenemnda-fly anbefaler at Brüssels Airlines utbetaler 600 euro til klager.