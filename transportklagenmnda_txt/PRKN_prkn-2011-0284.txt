Vedtak i Pakkereisenemnda

Sammendrag

Saken gjelder klage på hotellstandard, Kalypso/Naousea, Hellas.

Dato
03.05.2012

Saksnummer
284/12

Tjenesteyter
Apollo Reiser AS

Klager: X

Turarrangør: Apollo Reiser AS

Antall reisende: 3

Reisens pris: kr 31.469

Saken gjelder:

Saken gjelder klage på hotellstandard, Kalypso/Naousea, Hellas.

Klager anfører at ved ankomst var ikke hotellet forberedt på at de kom.

De fikk etter hvert tildelt det eneste ledige rommet - hotellets dårligste.

Klager hadde ved bestillingen sagt at han ønsket rom med ballkong og sjøutsikt.

Den «terrassen» som hørte til rommet var en grav ut på kjellernivå mot en trafikkert vei. Badet
var i dårlig forfatning, maling flasset av, rommet var illeluktende.

Etter å ha tatt opp problemene med Apollo og hotellet, fikk de nytt rom etter 3 netter. Klager
krever refusjon av 3 døgnpriser a kr.2248,- - til sammen kr.6.744,-.

Apollo han anført at det ikke var bestilt rom med terrasse med havutsikt.

Ellers har Apollo forståelse for at det rom klager fikk de 3 første nettene, ikke var
tilfredsstillende. Apollo har derfor utbetalt en kompensasjon på kr.2.500,-.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for et forholdsmessig prisavslag hvis de ikke
avhjelpes innen rimelig tid.

I denne saken er partene enige om at det rommet klager fikk de første 3 nettene ikke var
tilfredsstillende. Reklamasjonsnemnda har etter en helhetsvurdering kommet til at det beløp
klager har fått refundert, er et passende prisavslag for den mangel rommet utgjorde.

Vedtak:

Reklamasjonsnemnda for pakkereiser kan ikke anbefale at det gis ytterligere prisavslag.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Solveig Kohagen, Ving Norge AS

Hanne Åsell, Star Tour AS