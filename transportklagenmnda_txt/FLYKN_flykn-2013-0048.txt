Vedtak i Transportklagenemnda - Fly

Sammendrag

Krav om erstatning grunnet kansellering.

Dato
15.05.2013

Saksnummer
048/13F

Tjenesteyter
Norwegian Air Shuttle ASA

Krav om erstatning grunnet kansellering.

Klager har i det vesentlige anført:

Klager skulle reise fra Oslo til Bergen den 20. desember 2012 med DY616 kl. 14:15. Kl. 12:23
fikk klager SMS om at avgangen var innstilt grunnet frosttåke. Klager ble booket om til neste
avgang kl. 15:30 med DY618. Dette flyet ble forsinket til kl. 18:44.

I perioden klager ventet på Gardermoen var DY616 det eneste flyet som stod oppført som
kansellert på tavlene. Andre Norwegian fly var forsinket på opptil to timer, mens andre
flyselskap kun hadde små forsinkelser.

I følge kapteinen på DY618 var årsaken til forsinkelsen problemer med Norwegians de-
icer til jetmotorene. Norwegian avviser krav om erstatning og viser til ekstraordinære
omstendigheter, værforhold.

Klager stiller seg kritisk til Norwegians fraskrivelse av ansvar da det ikke var værforhold men
defekt utstyr hos bakkemannskapet som forårsaket kanselleringen og forsinkelsen.

Klager krever 250 euro i henhold til EU forordning 261/2008.

Norwegian har i det vesentlige anført:

DY616 ble kansellert som følge av frosttåke på Gardermoen. Passasjerene ble booket om til
neste avgang i henhold til EU forordning 261/2004. Det vises til værrapport.

Norwegian bestrider at DY616 var det eneste flyet som ble kansellert. Det var flere selskaper
som måtte kansellere sine avganger.

I de tilfeller hvor en uregelmessighet er forårsaket av en ekstraordinær omstendighet, er
flyselskapet unntatt fra forpliktelse til å utbetale kompensasjon. I henhold til EU-forordning
261/2004 artikkel 5(3) skal et transporterende flyselskap ikke være pålagt å betale erstatning
i samsvar med artikkel 7, dersom det kan godtgjøre at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.

Omstendigheter som er utenfor flyselskapets kontroll er hendelser som ikke er forårsaket av
en handling eller unnlatelse av flyselskapet.

Norwegian vurderer det slik at årsaken til denne uregelmessigheten var utenfor deres
kontroll.

På grunnlag av ovennevnte kan Norwegian ikke imøtekomme klagers krav.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret. Vanskelige værforhold kan
være en ekstraordinær omstendighet i forordningens forstand selv om denne værtype ikke er
uvanlig på den aktuelle flyplass.

Nemnda legger på bakgrunn av den fremlagte dokumentasjon til grunn at DY616 ble
kansellert som følge av frosttåke på Gardermoen. Nemnda finner godtgjort at Norwegian i
den foreliggende situasjon ikke hadde mulighet til unngå kanselleringen.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.