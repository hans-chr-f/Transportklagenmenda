Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
11.02.2020

Saksnummer
2019-01767

Tjenesteytere
British Airways

Klager har i det vesentlige anført

Klager skulle reise med British Airways' flyvning BA767 fra Oslo lufthavn (OSL) til London
- Heathrow (LHR) 16. april 2018 kl. 17.30. Han hadde dessuten videreforbindelse til New
York - John F. Kennedy lufthavn (JFK) samme dag kl. 19.50 (lokal tid). Flyvningen fra Oslo
til London ble kansellert, og klager fikk derfor ikke benyttet sin videre reise. Han har på
denne bakgrunn fremsatt krav om standardkompensasjon i henhold til EU-forordning
261/2004 på 600 euro, totalt 1 200 euro for to passasjerer.

Tjenesteyterne har i det vesentlige anført
Klager og hans reisefølge hadde bestilt en reise med British Airways fra Oslo via London -
Heathrow til New York 16. april 2018. Flyvning BA767 fra Oslo til London ble forsinket, og
klagerne besluttet å ikke reise. Logg, som er fremlagt for nemnda, bekrefter at flyvningen
var forsinket og ikke kansellert. 

Passasjerene kontaktet så British Airways for refusjon av flyvningene. Disse ble refundert
etter klagers ønske. 

British Airways har vist til EU-forordning 261/2004 artikkel 6 og 7. Da passasjeren valgte
å ikke reise med British Airways og ikke var forsinket med mer enn tre timer ved sin
endelige destinasjon, har klagerne følgelig ikke krav på erstatning. British Airways har på
dette grunnlag avvist klagers krav.

Nemnda bemerker

Klagers flyvning fra Oslo til London 16. april 2018 kl. 17:30 ble forsinket med
185 minutter, og landet kl. 20:35. Klager hadde gjennomgående billett, med
videreforbindelse til New York kl. 19:50. Klager ville ikke ha rukket sin videreforbindelse
på grunn av forsinkelsen, og valgte derfor å ikke reise fra Oslo.

Nemnda kan ikke se at klager har rett til standarderstatning når han selv har valgt å
avbryte reisen. Han har etter det opplyste fått refundert sine billettutgifter.

Vedtak

Transportklagenemnda - fly anbefaler ikke at klager gis medhold.