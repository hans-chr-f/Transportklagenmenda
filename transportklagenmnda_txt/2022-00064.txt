Vedtak i Transportklagenemnda - Fly

Sammendrag

Krav om refusjon av utgifter grunnet forsinket
bagasje, samt refusjon av billetter grunnet forsinkelse.

Dato
07.04.2022

Saksnummer
2022-00064

Tjenesteytere
Lufthansa German Airlines

Klager har i det vesentlige anført

Klager hadde bestilt billetter med Lufthansa t/r Oslo - Marrakech for reise 19. - 26.
oktober 2021. LH865 fra Oslo til Frankfurt ble forsinket, men klager rakk likevel sin
videreforbindelse. Da klager ankom Marrakech ble hun informert om at hennes bagasje
ikke hadde kommet med flyet fra Frankfurt. Klager mottok PIR (property irregularity
report). 

Klager mottok sin bagasje tre dager senere den 2. oktober. Lufthansa kunne ikke levere
bagasjen til hotellet hun bodde på, klager måtte derfor ta drosje til flyplassen for å hente
bagasjen. Klager pådro seg også utgifter til innkjøp av nødvendige klær og toalettsaker.
Utgifter til drosje MAD 300, samt innkjøp MAD 5 694. Totalt krav i forbindelse med
forsinket bagasje er kroner  5 339.  

Den 21. oktober mottok klager epost fra Lufthansa om at hennes returflyvninger var
kansellerte. Klager fikk tilbud om ny flyvning en uke senere, inkludert to flybytter og
overnatting underveis. Dette var ikke en omruting klager kunne akseptere, da hun måtte
hjem til jobb. Klager måtte kjøpe seg nye flybilletter hjem, pris kroner 4 869 (CHF 520). 

Klager krever standarderstatning 600 euro for kanselleringen, refusjon av utgifter til ny
flybillett med kroner 4 869, samt refusjon av utgifter i forbindelse med forsinket bagasje
med kroner 5 339.

Tjenesteyterne har i det vesentlige anført
Klagers returflyvning fra Marrakech til Oslo den 26. oktober ble kansellert den 21.
oktober. Lufthansa har refundert klagers ubenyttede returbillett. 

Klager har søkt refusjon av nye billetter fra Marrakech til Oslo:

26OCT21EZS1160Marrakesh – Basel09:15 – 13:40

28OCT21KL1988Basel – Amsterdam12:00 – 13:40
28OCT21KL1147Amsterdam – Oslo14:30 – 16:20

Da klager valgte å avslå tilbud om omruting, og istedet motta refusjon, kan ikke
Lufthansa se at klager har krav på refusjon av nye flybilletter. 

Lufthansa kan ikke imøtekomme klagers krav om standarderstatning og refusjon av nye
flybilletter.

Lufthansa har ikke avgitt uttalelse til nemnda angående klagers forsinkede bagasje. Til
klager har flyselskapet i det vesentlige anført:

Ved forsinket bagasje er det viktig å rapportere hendelsen ved ankomst slik at man
mottar en PIR. Lufthansa kan ikke se at klager har mottatt PIR, flyselskapet kan derfor
ikke vurdere klagers krav vedrørende forsinket bagasje.

Nemnda bemerker

En ruteendring innebærer kansellering av en avtalt flygning. Kansellering gir grunnlag for
standarderstatning etter EU-forordning 261/2004 artikkel 5 og 7 med mindre flyselskapet
kan bevise at passasjeren har fått informasjon om endringen minst 2 uker før planlagt
avgangstid. Basert på sakens opplysninger legger nemnda til grunn at klagers retur fra
Marrakech til Oslo ble kansellert mindre enn 14 dager i forveien. Klager har derfor rett på
standarderstatning i henhold til EU-forordning 261/2004 artikkel 5 nummer 1 bokstav c
punkt i). 

Ved kansellering har passasjerene valget mellom refusjon av hele billettprisen, eller
omruting snarest mulig, på tilsvarende transportvilkår.

Det er ikke bestridt at klager ble tilbudt omruting en uke senere enn opprinnelig
returreise. Etter nemndas syn er dette ikke å anse som omruting snarest mulig. Nemnda
mener derfor at klager har krav på refusjon av utgifter til nye flybilletter med kroner
4 869. Klager skal ikke fly gratis og refusjon av opprinnelige returbilletter kommer til
fradrag. 

Klager har videre fremlagt krav om refusjon av utgifter i forbindelse med forsinket
bagasje på utreisen. Lufthansa har ikke avgitt uttalelse til nemnda angående saken,
men har til klager uttalt at de ikke kan behandle saken da de mangler PIR. Klager har
på sin side fremlagt kopi av PIR utstedt på flyplassen i Marrakech ved ankomst den 19.
oktober.  

Flyselskapet er i henhold til luftfartsloven § 10-20 / Montrealkonvensjonen artikkel 19
ansvarlig for tap som følge av forsinket bagasje. 

Utlegg til for eksempel klær og toalettartikler som skyldes et nødvendig behov kan klager
kreve erstattet, men klager har et ansvar for å begrense utgiftene. 

Det var èn person som hadde behov for klær og toalettartikler i tre dager. Innkjøpene
synes til dels å være såpass omfattende og av en slik art at de medfører en berikelse for
klager, da plaggene også kan brukes ved senere anledninger. 

Nemnda setter erstatningen for forsinket bagasje skjønnsmessig til kroner 2 500.

Vedtak

Transportklagenemnda anbefaler at Lufthansa utbetaler 600 euro til klager i
standarderstatning, samt kroner 4 869 i refusjon av utgifter til nye flybilletter. Refusjon
av opprinnelig returbillett kommer til fradrag. Nemnda anbefaler også at Lufthansa
refunderer klagers utgifter i forbindelse med forsinket bagasje med kroner 2 500.