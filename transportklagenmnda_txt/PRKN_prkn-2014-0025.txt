Vedtak i Pakkereisenemnda

Sammendrag

Saken gjelder en utvendig lugars beliggenhet.

Dato
..

Saksnummer
25/14P

Tjenesteyter
Wikstrøm Reiser AS

Sakens dokumenter ble lagt frem.

Klager: X

Turarrangør: Wikstrøm Reiser AS

Reisemål: 100 dagers cruise

Antall reisende: 2

Reisens pris: 221.000,-

Tidsrom: 060114 - 160414

Saken gjelder:

Saken gjelder en utvendig lugars beliggenhet.

Klageren representerer sine foreldre etter fullmakt. Foreldrene er fremdeles på cruise
med cruiseselskapet Costa Cruises. De reiste 6. januar i år på et hundre dagers cruise og
kommer tilbake 16. april. Cruisepakken de bestilte inkluderte utvendig lugar av typen
Classic.

Utsikten fra lugarvinduet er blokkert av en livbåt. De har forsøkt å få bytte lugar, men det
hevdes at båten er full.

Klageren krever enten at bytte av lugar lar seg arrangere, eller et betydelig avslag i prisen.
Hadde hennes foreldre visst at en utvendig lugar ikke hadde utsikt, ville de ha booket en
rimeligere, innvendig lugar. De godtar ikke den tilbudte kompensasjon på kr 2.400,- pr.
person.

Wickstrøm Reiser AS beklager at gjestene ikke er fornøyd med innkvarteringen. For
å komme dem i møte, har Wikstrøm vært i kontakt med rederiet for å forsøke å løse
saken. Det har vist seg vanskelig fordi båten er fullbooket.

Gjestene har fått det de bestilte, nemlig en utvendig lugar.

På det dekket Classic-lugarene er lokalisert, er det ca. 40 lugarer som helt eller delvis har
blokkert utsikt på grunn av livbåter. Dette er ingen feil ved reisen.

Det fremgår både av cruisebilletten, rederiets brosyrer og reisebestemmelsene som var
vedlagt billettene at man kan risikere å få lugar med begrenset utsyn.

Reisen er allerede rabattert, idet det ble betalt kr 99.900,- pr. person for cruisedelen av reisen.
Opprinnelig pris for utvendig lugar var 105.500,-. Wikstrøm Reiser AS tar imidlertid selvkritikk
på at det ikke var godt nok spesifisert at lugaren hadde begrenset utsyn. Selskapet er derfor
villig til å kompensere mellomlegget mellom en utvendig og en innvendig lugar, kr 2.400,- pr.
person.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Nemnda kan i denne saken ikke se at det er levert et produkt som ikke er i henhold til avtalen.

Nemnda finner likevel at den som bestiller en cruisebillett bør gjøres oppmerksom på det hvis
lugaren de betaler for har begrenset utsikt. Noe av poenget med å betale en høyere pris for
en utvendig lugar er å kunne se ut.

Wikstrøm Reiser har tilbudt seg å refundere mellomlegget mellom prisen på en utvendig og
en innvendig lugar. Nemnda tar dette til etterretning, og kan ikke se at gjestene har krav på
større kompensasjon enn den som er tilbudt.

Vedtak:

Reklamasjonsnemnda for pakkereiser kan ikke anbefale at det gis høyere kompensasjon enn
den Wikstrøm Reiser AS har tilbudt, nemlig kr 2.400,- pr. person.

Vedtaket var enstemmig.