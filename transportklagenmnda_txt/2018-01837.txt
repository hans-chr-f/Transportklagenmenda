Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
14.05.2019

Saksnummer
2018-01837

Tjenesteytere
Ethiopian Airlines

Klager har i det vesentlige anført

Klager skulle reise fra Oslo til Cape Town via Addis Ababa den 1. desember 2017 kl
18.45 med ankomst kl 13.55 den 2. desember. Flight ET715 fra Oslo til Addis Ababa ble
kansellert. Klager ble booket om og ankom endelig bestemmelsessted omtrent ett døgn
forsinket. 

Klager krever standarderstatning 600 euro i henhold til EU-forordning 261/2004.

Tjenesteyterne har i det vesentlige anført
Ethiopian Airlines har ikke avgitt uttalelse til klager eller til nemnda.

Nemnda bemerker

Flyselskapet Ethiopian Airlines har tross oppfordring ikke avgitt uttalelse til nemnda.
Nemnda treffer vedtaket på grunnlag av opplysningene som er fremkommet tidligere i
saken, jf transportklagenemndforskriften § 5-3 tredje ledd.

Nemnda legger således til grunn at klagers flyvning ble kansellert og at hun kom omtrent
ett døgn forsinket frem til sitt endelige bestemmelsessted Cape Town. Klager har
fremsatt krav om standardkompensasjon i henhold til EU-forordning 261/2004. 

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Ethiopian Airlines har som nevnt ikke avgitt uttalelse til klager eller til nemnda.
Selskapet har følgelig ikke godtgjort at kanselleringen skyldtes en ekstraordinær
omstendighet som ikke kunne vært unngått. Klager har etter nemndas syn derfor krav på
standardkompensasjon på 600 euro.

Vedtak

Transportklagenemnda - fly anbefaler at Ethiopian Airlines betaler standarderstatning til
klager med 600 euro.