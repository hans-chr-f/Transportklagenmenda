Vedtak i Transportklagenemnda
- Kollektivreiser

Sammendrag

Bruk av ungdomsbillett etter fylt 20 år

Dato
15.05.2019

Saksnummer
2019-00677

Tjenesteytere
AtB AS

Klager har i det vesentlige anført

Klager ble ilagt gebyr 1. februar 2019 fordi hun hadde fylkeskort med ungdomsbillett
etter fylt 20 år. 

Klager viser til at hun bruker å fylle på fylkeskortet ombord i hurtigbåten fra Trondheim
til Vanvikan, og der har hun aldri fått spørsmål om hun skal ha ungdom- , student-,
eller voksenbillett. Hun var derfor ikke var kjent med at det var mulig å få billett med
ungdomsrabatt på fylkeskortet. Betjeningen som fyller opp kortet hennes må ha gjort
dette automatisk. 

Etter klagers mening ville et enkelt spørsmål fra betjeningen ha forhindret denne
situasjonen. I ettertid har klager sjekket AtB sin nettside og der står det at ungdomsbillett
gjelder for ungdom til og med 19 år, noe klager var da hun fylte på kortet. 

Klager ber om at AtB frafaller gebyret.

Tjenesteyterne har i det vesentlige anført
Klager ble ilagt gebyr 1. februar 2019 fordi hun hun ikke kunne legitimere sin rett til bruk
av ungdomsrabattert billett (fylkeskortet) ved kontroll. 

Dersom kunden reiser med fylkeskortet er det ifølge AtBs regelverk avgjørende at
den reisende ved kontroll «… kan legitimere seg» sammen med gyldig billett, jf. AtBs
transportvedtekter § 7. Ved bruk av fylkeskortet må den reisende ved kontroll fremvise
legitimasjon som viser at han/hun er mellom 16 og 19 år gammel, eller at de er under 16
år og samtidig kan dokumentere at de går på videregående skole.

Det fremgår av AtB sitt takstreglement at ungdomsbillett gjelder for ungdom fra og
med 16 til og med 19 år. Etter innføringen med nettbutikk, er det i dag ingen plikt til å
fremvise legitimasjon når man kjøper billett. Billettører på båt trenger heller ikke å sjekke
dette ved salg av rabatterte billetter/påfylling av reisekort.

Det er kundens ansvar å påse at han/hun er berettiget til den billetten man selv kjøper
eller får andre til å kjøpe for seg.

En rabattert billett anses kun som gyldig dersom man kan legitimere sin rett til den
aktuelle rabatten. Idet klager er over 20 år gammel og ikke oppfyller retten til å reise med
Fylkeskortet (ungdomsbillett), anses ikke billetten som gyldig.

På grunn av manglende fremvisning av gyldig billett ved kontroll opprettholder AtB
tilleggsgebyret og viser til Nemndas avgjørelse vedrørende lignende tema i sak 2017–
00095 og 2017-01575 hvor det ikke ble anbefalt at gebyret ettergis.

Nemnda bemerker

Klager ble ved kontroll på bussen 1. februar 2019 ilagt tilleggsavgift fordi hun reiste med
feil billettkategori, ungdomskort som hun ikke var berettiget til å benytte.

Nemnda bemerker at det etter AtBs regelverk, jf. §§ 2 og 7 kreves at det under reisen
kan vises dokumentasjon for rett til rabattert billett og at gebyr kan ilegges dersom
dokumentasjon ikke fremlegges.

Nemnda bemerker at klager hadde feil billettkategori og at vilkårene for å ilegge gebyr
dermed var til stede.

Klager har opplyst at hun var 19 år da hun kjøpte periode-billetten. Hun hadde fylt 20 år
en uke før gebyret ble ilagt. 

Nemnda viser til at det er den reisendes ansvar å sørge for at man til enhver tid har riktig
billettkategori. Dette må også gjelde når en person fyller år og ikke lenger er berettiget
til en bestemt billett. Etter nemndas syn må det være alder på reisetidspunktet som er
avgjørende, ikke alder ved kjøp av billetten. 

Nemnda kan ikke se at det er grunnlag for å anbefale at gebyret frafalles.

Forbrukerrepresentantene i nemnda finner imidlertid grunn til å føye til  at AtB
bør vurdere å gi klager en forholdsmessig refusjon, tilsvarende den delen av
månedsperioden hun ikke fikk benyttet seg av, dersom klager ikke har fått refundert
billetten for perioden etter gebyrileggelsen.

Vedtak

Transportklagenemnda Kollektivtransport finner ikke å kunne anbefale at klager gis
medhold.