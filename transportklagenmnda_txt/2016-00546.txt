Vedtak i Transportklagenemnda - Fly

Sammendrag

Krav om refusjon grunnet nektet ombordstigning.

Dato
14.03.2017

Saksnummer
2016-00546

Tjenesteytere
Turkish Airlines

Klager har i det vesentlige anført

Klager skulle reise fra Oslo til Beirut via Istanbul med Türkish Airlines den 20. februar
2016 kl 17:50. TK1754 fra Oslo til Istanbul gikk som normalt. TK828 fra Istanbul til
Beirut skulle gå kl. 01:20 den 21. februar, men klager mottok en sms om at avgangen
sannsynligvis ville bli forsinket. Klager og hans datter satt 50 meter fra gaten og ventet.
Da de gikk bort for å boarde flyet kl. 01:00, var gaten var stengt, og personalet hadde
forlatt gaten. 

Türkish Airlines hevder gaten stenger 15 minutter før avgang. Dette stemmer ikke
da klager var ved gaten før kl. 01:03. Det må også nevnes at det stod ytterligere tre
passasjerer ved gaten som også hadde blitt nektet ombordstigning. 

Klager fikk nærmest ingen hjelp, han brukte flere timer på å skaffe nytt visum samt nye
billetter for resten av reisen. Klager har reist med Türkish Airlines mange ganger. Da han
dagen etter skulle fly videre var det en familie som fikk gå ombord kun et par minutter
før take-off. Klager forstår ikke hvorfor han og hans datter ble avvist, eller hvorfor de ikke
ble ropt opp over høyttaleranlegget. 

Klager krever refusjon av nye billetter, tilsammen kroner 10 750.

Det vises for øvrig til klagers brev.

Tjenesteyterne har i det vesentlige anført
Det er passasjerens ansvar å påse at han møter i tide ved gate. Hos Türkish Airlines
stenger innsjekk 45 minutter før avgang på innenlands strekninger, og 60 minutter
før på internasjonale avganger. Gaten stenger 15 minutter før alle avganger. Det er
dessverre ikke mulig å holde igjen en avgang for å boarde forsinkede passasjerer, da
det er flyselskapets prioritering å gå og lande i tide for å unngå forsinkelser. Da klager
ikke møtte opp før gaten stengte, ble han offloadet. For ordens skyld var det andre
passasjerer med samme connection som fint rakk sin videreforbindelse til Beirut.    

Klager hevder at personalet hadde forlatt gaten kl. 01:03. Dette stemmer ikke.
Internasjonale luftfartsregler sier at ingen personell kan forlate avgangen før flyet
har tatt av. Alle flyselskap benytter UTC-tid(Universal Time Coordinated). Det vises til
fremlagt logg at personalet i gaten førte følgende melding i klagers bestilling kl. 23:10
UTC (lokal tid kl. 01:10): Offloaded to standby. Da klager ikke ankom gate ble ny melding
ført inn i hans bestilling kl. 23:23 UTC (lokal tid kl. 01:23): Offloaded from standby. I dette
øyeblikket var det ikke lenger mulig for klager å være med flyet. 

I henhold til Türkish Airlines regler og vilkår må en billett benyttes i den rekkefølgen
billettkupongene er utstedt. Klagers billett kunne ikke endres eller refunderes. Skulle en
passasjer med en restriktiv billett ønske å fly i en annen rekkefølge, må de gjenværende
strekningene på billetten kanselleres. I dette tilfellet er det dessverre ingen refusjon på
klagers ubenyttede flykuponger.  

Türkish Airlines kan på grunnlag av ovennevnte dessverre ikke imøtekomme klagers krav.

Nemnda bemerker

I henhold til Türkish Airlines sine vilkår, stenger utgangen (gaten) 15 minutter før avreise.
Avreisen var i dette tilfellet kl 01:20 lokal tid i Istanbul. 

Slik nemnda ser det kunne flyselskapet avvise klageren og datteren hvis de møtte senere
enn kl 01:05 ved utgangen. Hensynet til avviklingen av flytrafikken tilsier at fristene for
oppmøte må overholdes. 

Påstand står mot påstand med hensyn til om klageren og datteren møtte ved utgangen
før kl. 01:05 eller ikke.

Nemnda ser det som mest sannsynlig at klageren og datteren møtte for sent opp ved
utgangen, og anbefaler ikke at klageren gis medhold: 

Nemnda viser til loggene som flyselskapet har lagt frem. Klagerens opplysninger om at
utgangen var tom for personell da han og datteren møtte opp, taler også for at de var
for sent ute. I henhold til internasjonale regler kan ikke personellet forlate utgangen før
flyet er tatt av. Nemnda ser heller ikke at flyselskapet ville hatt noen interesse i å avvise
klageren og datteren om de hadde møtt opp i tide. Det foreligger ingen opplysninger om
at flyet var fullt.

Vedtak

Transportklagenemnda - fly anbefaler ikke at klageren gis medhold.