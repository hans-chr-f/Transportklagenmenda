Vedtak i Transportklagenemnda
- Kollektivreiser

Sammendrag

Krav om refusjon av 50 % av billettprisen og dekning av utgifter til drosje
som følge av forsinket tog. Klager hadde ikke billett for videre reise.

Dato
30.10.2024

Saksnummer
2024-02093

Tjenesteytere
Go-Ahead Nordic

Klager har i det vesentlige anført

Klager reiste fra Stavanger til Oslo den 27. juni 2024. Reisen bestod av tog til Kristiansand
og buss for tog videre til Oslo.

Klager anfører at bussen ankom Oslo kl. 02:28, over to timer forsinket fra ordinær
ankomsttid kl. 00:17. Klager anfører at forsinkelsen var forårsaket av at bussen kjørte feil
gjentatte ganger, og at det ikke var ekstraordinære forhold. 

Klager anfører at rutetoget han skulle ta fra Oslo S til Lillestrøm hadde sluttet å gå da han
ankom Oslo, og at han derfor ble nødt til å ta drosje til Lillestrøm. Klager anfører at alle
andre transportmidler også hadde sluttet å gå, og at det eneste andre alternativet var å
sjekke inn på hotell. Klager anfører at han ikke hadde kjøpt billett fra Oslo S til Lillestrøm
ettersom det var vanlig rutetog og det mest vanlige er å kjøpe billett når man går på
toget. 

Klager krever å få refundert 50 % av billettprisen, samt 1167 kroner i dekning av utgifter
til drosje fra Oslo til Lillestrøm.

Tjenesteyterne har i det vesentlige anført
I svar til klager, skriver Go-Ahead Nordic følgende:
«Vi beklager ulempene forsinkelsen skapte for deg da du reiste med oss fra Stavanger til
Oslo 27. juni. 

Siden du ble mer enn 60 minutter forsinket, refunderer vi 50 % av billetten din i henhold
til transportvilkårene våre. Du vil derfor i løpet av to til fem dager motta 355 kroner til
samme konto som ble belastet. 

Imidlertid gjelder transportvilkårene våre kun til og med stasjonen du har billett til, i
dette tilfellet Oslo Tollbugata. Vi kan derfor ikke hjelpe med transport videre, selv når du
kommer forsinket frem, og vi kan ikke tilby noe erstatning i etterkant.  

I tilsvar til nemnda, skriver Go-Ahead Nordic følgende:

«Klager har fått refundert 50 % av billetten da hen ankom Oslo S mer enn 60 minutter
forsinket, noe som er i henhold til Go-Ahead sine transportvilkår. Årsaken til forsinkelsen
var at det ble kjørt buss for tog mellom Kristiansand og Oslo S grunnet personalmangel.
Klager hadde ikke forhåndskjøpt billett videre fra Oslo S med annet transportmiddel, og
da er det ikke grunnlag for å refundere utgifter til taxi videre fra Oslo S.»

Nemnda bemerker

Klager har fremsatt krav om refusjon av 50 % av billettprisen og dekning av utgifter
til drosje som følge av at buss for tog som klager reiste med fra Kristiansand til Oslo
den 27. juni 2024 ble forsinket, slik at klager ikke rakk videre reise med tog fra Oslo S til
Lillestrøm. 

Nemnda legger innledningsvis til grunn at klager har fått refundert 50 % av billettprisen i
henhold til Go-Ahead Nordics transportvilkår § 6 J.

Det følger av Go-Ahead Nordics transportvilkår § 6 B punkt 2 at dersom tog mellom Oslo
og Kristiansand er mer enn 60 minutter forsinket, kan passasjeren fremme krav om
dekning av dokumenterte påregnelige direkte utgifter, for eksempel utgifter til rimeligst
mulig alternativt transportmiddel frem til bestemmelsessted, dersom passasjeren skal
videre med et annet transportselskap enn Go-Ahead Nordic. Retten til dekning gjelder
imidlertid kun dersom passasjeren kan dokumentere at passasjeren har kjøpt billetter
som ikke kan endres eller refunderes hos neste transportselskap. 

Klager har forklart at han ikke hadde kjøpt billett fra Oslo S til Lillestrøm ettersom det var
vanlig rute og det mest vanlige er å kjøpe billett når man går på toget. 

Nemndas flertall, nemndsleder og bransjerepresentantene, finner at klager ikke har rett
på å få dekket utgifter til drosje. Det fremgår klart av Go-Ahead Nordics transportvilkår
at utgifter til rimeligst mulig alternativt transportmiddel frem til bestemmelsessted kun
dekkes dersom passasjeren kan dokumenterte at det er kjøpt billetter som ikke kan
endres eller refunderes hos neste transportselskap. I dette tilfellet hadde ikke klager
kjøpt billett for videre reise fra Oslo.

Mindretallet, forbrukerrepresentantene, mener dette faller innenfor kontrollansvaret til
tjenesteyter, og at klager har krav på å få dekket drosjeutgiftene.

Vedtak

Transportklagenemnda anbefaler ikke at klager gis medhold. Dissens.