Tjenesteyter følger ikke vedtaket i saken (12.09.2023)
Kommentar fra tjenesteyter:

Klager har informert om at flyselskapet nekter å utbetale standarderstatning og refundere
ekstrakostnader. 

Vedtak i Transportklagenemnda - Fly

Sammendrag

Krav om standarderstatning, samt refusjon av ekstrautgifter grunnet
nektet ombordstigning. Anført feilvurdering av innreisekrav fra personell.

Dato
15.06.2023

Saksnummer
2023-00476

Tjenesteytere
Austrian Airlines

Klager har i det vesentlige anført

Klager (totalt 8 passasjerer) skulle den 18. februar 2022 reise fra Oslo til Sofia via Wien
med Austrian Airlines. De reisende var en gruppe på seks studenter og to lærere. 
Passasjerene var på Gardermoen lenge før innsjekk, og hadde i forkant av reisen sjekket
reglene for transitt gjennom Østerrike. Ifølge informasjonen publisert av det bulgarske
utenriksdepartementet på nett var det ikke nødvendig med sertifikat for vaksine, sykdom
eller negativ covid-19 test. Dette ble bekreftet av den bulgarske ambassaden i Wien. 

Ved innsjekk på flyplassen, ble to lærere og den ene studenten sjekket inn ved separate
skranker, og plutselig oppsto det uenighet mellom personalet om sertifikat eller tester
var nødvendig for innsjekk. Denne uenigheten varte omtrent en og en halv time. 

Under denne tiden måtte passasjerer vente. Personalet fortsatte å bruke tid på å ringe
for å lære reglene for transitt gjennom Østerrike. Omtrent 30 minutter før avgang,
bestemte personalet seg for at passasjerene kunne fly likevel, men det var da ikke ledige
seter eller tid til dette. Passasjerene ble ikke tilbudt omruting og ble nødt til å kjøpe nye
billetter til Bulgaria og dekke ekstrautgiftene til dette selv. 

Passasjerene ble nektet ombordstigning grunnet feilvurdering av personalet på
flyplassen. På tidspunktet for avreise var det ingen krav om sertifikater for innreise
til Bulgaria eller for transitt gjennom Østerrike. Vi vil understreke at personalet på
flyplassen bestemte seg for at passasjerene kunne være med flyet, men da var det
for sent. Reisegruppen besto i stor grad av mindreårige studenter og situasjonen som
oppsto påførte dem mye stress og angst. 

På denne bakgrunn fremmes det krav om standarderstatning tilsvarende 400 EUR per
passasjer, samt dekning av utgiftene til nye flybilletter. Grunnet mangel på flyvninger
til Sofia, kjøpte passasjerene nye flybilletter fra Oslo til Bucuresti via København, og
studentenes foreldre kom og hentet dem med bil i Bucuresti. Nye flybilletter kostet 21
256 DKK (2857,49 EUR) og 26 792 NOK (2655,57 EUR).

Tjenesteyterne har i det vesentlige anført
Austrian Airlines har anført: 

Vi beklager at passasjerene ikke kunne reise som planlagt 18 februar 2022. Ifølge våre
dokumenter, ble de nektet ombordstigning grunnet manglende reisedokumenter. Det
er passasjerers ansvar å ha med de nødvendige reisedokumenter for avreise. På denne
bakgrunn kan vi ikke imøtekomme klagers krav om kompensasjon.

Nemnda bemerker

EU-forordning 261/2004 artikkel 2 bokstav j) definerer hva som utgjør «nektet
ombordstigning» i EU-forordningens forstand. Av bestemmelsen kommer det frem
at avvisning av en passasjer som møter til innsjekking i henhold til vilkårene fastsatt i
artikkel 3 nummer 2, i utgangspunktet utgjør nektet ombordstigning. Unntak fra dette er
når det er rimelig grunn til avvisningen, for eksempel av helse- eller sikkerhetsmessige
årsaker eller fordi reisedokumentene er utilstrekkelige jf. artikkel 3 nummer 2.

Austrian Airlines har i sitt tilsvar til nemnda anført at klager ble nektet ombordstigning
grunnet manglende reisedokumenter. Denne anførselen er ikke nærmere begrunnet,
og det er ikke spesifisert av flyselskapet hvilke reisedokumenter klager manglet ved
innsjekk. Klager har understreket at de omsider fikk tillatelse til ombordstigning, men
at det da var for sent. Austrian Airlines har ikke kommentert dette. Nemnda finner på
denne bakgrunn at Austrian Airlines ikke har sannsynliggjort at de hadde rimelig grunn til
å avvise klager ved innsjekk. 

Det følger av EU-kommisjonens tolkningsveileder til EU-forordningen at når
passasjerer nektes ombordstigning grunnet feilvurderinger av personalet ved sjekk
av reisedokumenter, utgjør dette en nektet ombordstigning i forordningens forstand.
Klager har derfor rett på standarderstatning på 400 euro per passasjer, jf. EU-forordning
261/2004 artikkel 7, jf. artikkel 4 nr. 3. 

Dersom passasjerer nektes ombordstigning mot sin vilje, skal flyselskapet i henhold
til EU-forordning 261/2004 artikkel 4 umiddelbart gi dem erstatning i samsvar med
forordningens artikkel 7, samt assistere dem i samsvar med artikkel 8 og 9, det vil si
tilby refusjon av billetter eller omruting snarest mulig til bestemmelsesstedet, samt
tilby passasjerene måltider og forfriskninger som står i rimelig forhold til ventetiden og
eventuelt hotellinnkvartering om nødvendig. Plikten til omruting inkluderer omruting
med andre selskaper. 

Klager har anført at de ble nødt til å dekke kostnader til nye flybilletter for å komme seg
hjem til Bulgaria, og har fremlagt kvitteringer for dette. Nemnda anbefaler at Austrian
Airlines refunderer klagers utgifter til nye flybilletter på 21 256 DKK og 26 792 NOK. 

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at Austrian Airlines utbetaler standarderstatning
tilsvarende 400 EUR per passasjer, samt utbetaler 21 256 DKK og 26 792 NOK i refusjon
til klager.