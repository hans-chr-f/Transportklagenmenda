Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
06.10.2020

Saksnummer
2020-00925

Tjenesteytere
Widerøe

Klager har i det vesentlige anført

Klager skulle reise fra Alta til Bodø via Tromsø kl. 17:55 den 2. februar 2020 og
med ankomst kl. 20:40. WF927 fra Alta ble forsinket slik at klager ikke rakk sin
videreforbindelse i Tromsø. Klager ble booket om til neste dag og måtte overnatte i
Tromsø. Hun ankom først Bodø 3. februar kl. 08:30.

Klager krever standarderstatning i henhold til EU-forordning 261/2004, samt refusjon av
transportkostnader (kr. 267 + kr. 229) og overnatting (kr. 1514).

Tjenesteyterne har i det vesentlige anført
Widerøe forklarer at WF927 ble forsinket med 122 minutter. Dette var på grunn av
værforhold på avreise lufthavnen og flyrotasjon, noe som kommer frem i vedlagt
oversikt. Klager rakk ikke sin videreforbindelse, men fikk overnatting og fly neste
morgen. 

Hendelsen er ikke kompensasjonsberettiget da årsaken var ekstraordinære
omstendigheter utenfor Widerøes kontroll.

Widerøe kan ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Flyselskapet Widerøe har forklart at det var værforhold i Alta samt flyrotasjon som
førte til at flyet fra Alta landet forsinket i Tromsø med den følgen at klager mistet sin
videreforbindelse til Bodø. Widerøe har imidlertid ikke fremlagt noen nærmere forklaring
eller dokumentasjon på forholdene. Nemnda mener at flyselskapet med dette ikke har
godtgjort at forsinkelsen ikke kunne vært unngått selv om alle rimelige tiltak var truffet. 

Klager har etter dette rett til standarderstatning.

Nemnda legger videre til grunn at klager pådro seg utgifter til hotell og transport fra og til
flyplassen som følge av forsinkelsen. 

En passasjers rett til forpleining etter EU-forordningen 261/2004 artikkel 9 består så
lenge hun venter på en omlegging av reisen, jf retningslinjene av 15.06.2016 punkt 4.3.2.
Nemnda anbefaler at Widerøe dekker klagers utgifter til hotell og drosje i Tromsø.

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda - fly anbefaler at Widerøe utbetaler 250 euro til klager, samt
refusjon av utgifter til forpleining i ventetiden, tilsammen kroner 2 010.