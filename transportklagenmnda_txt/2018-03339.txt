Vedtak i Transportklagenemnda - Fly

Sammendrag

Krav om standardkompensasjon og refundert taxikostnader grunnet forsinkelse.

Dato
10.09.2019

Saksnummer
2018-03339

Tjenesteytere
Pegasus Airlines

Klager har i det vesentlige anført

Klager skulle reise fra Oslo til Kypros via Istanbul den 23. september 2018. Opprinnelig
reiserute var følgende: Flight PC1274 Oslo - Istanbul, og deretter PC1914 Istanbul
- Lefkosa (Kypros). PC1274 ble forsinket, slik at klager mistet sin videreforbindelse.
Klager ble ombooket til et fly som landet i Lefkosa klokken 01:30 den 24. september.
Opprinnelig ankomst skulle vært klokken 21:45 den 23. september. 

Klager anfører at det ikke var tåke i Istanbul på reisetidspunktet.

Ettersom forsinkelsen overstiger 3 timer, krever klager standardkompensasjon i henhold
til EU-forordning 261/2004. Klager krever også dekket utgifter til taxi, ettersom offentlig
transport hadde sluttet å gå når klager landet. Beløpet for taxi er 100 tyrkiske lira
(mangler kvittering).

Tjenesteyterne har i det vesentlige anført
Flyvningen ble forsinket grunnet tåke i Istanbul. Selskapet viser til fremlagt
dokumentasjon. Passasjeren er ikke berettiget kompensasjon i henhold til EU-forordning
261/2004.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Flyselskapet Pegasus Airlines har fremlagt METAR som viser at det var tåke i Istanbul
på tidspunktet. Flyselskapet har imidlertid ikke fremlagt noen dokumentasjon som
viser årsakskoden til forsinkelsen for flight PC1274, eller annen dokumentasjon som
viser at akkurat denne flyvningen ble rammet av værforholdene. Etter nemndas
syn har flyselskapet dermed ikke godtgjort at forsinkelsen skyldtes ekstraordinære
omstendigheter som ikke kunne vært unngått selv om alle rimelige tiltak var truffet. 

Klager ble booket om og ankom Lefkosa tre timer og 45 minutter forsinket.  

Klager har etter dette rett til standarderstatning 400 euro.

Klager har videre fremsatt krav på refusjon av utgift til drosje etter ankomst til endelig
bestemmelsessted. Standarderstatningen er ment å dekke både økonomisk og ikke-
økonomisk tap. Standarderstatningen overstiger utgiftene til drosje (100 TRY). Disse
utgiftene må anses dekket av standarderstatningen.

Vedtak

Transportklagenemnda - fly anbefaler at Pegasus Airlines utbetaler 400 euro til klager.