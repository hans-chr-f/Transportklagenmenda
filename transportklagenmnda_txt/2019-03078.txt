Vedtak i Transportklagenemnda
- Kollektivreiser

Sammendrag

Krav om refusjon av utgift til drosje

Dato
09.12.2019

Saksnummer
2019-03078

Tjenesteytere
Ruter

Klager har i det vesentlige anført

Klager hadde planlagt å reise med buss fra Presteveien til Sandvika 30. mai 2019
kl. 06.33, og videre med tog fra Sandvika til Oslo S slik at han rakk bussavgangen til
Nettbuss fra Oslo til Helsingborg kl. 07.30. Dessverre kom aldri bussen som skulle gå fra
Presteveien, og klager ble nødt til å ta taxi fra Presteveien til Oslo S for å rekke bussen til
Sverige. 

Klager viser til at han aldri mottok beskjed om innstilt bussavgang og krever at Ruter
refunderer utgiften til drosje pålydende kroner 655.

Tjenesteyterne har i det vesentlige anført
Ruter viser til henvendelse fra klager vedrørende krav om drosjerefusjon som han har
fått avslag på. 

Reisegarantien gjelder dersom det er svikt i Ruters tilbud som gjør at man blir mer
enn 20 minutter forsinket. Den gjelder ikke dersom man for eksempel har brukt feil
rutetabell. 

Kirsti Himmelfartsdag er en rød helligdag. Det er ikke en vanlig hverdag, og regnes
som en søndag. Dermed er det ikke mandag- og fredagsrutene som gjelder, men
søndagsrutene. Den første avgangen på linje 130 fra Presteveien mot Sandvika på
søndager går kl. 08.18. Klager opplyser at han også sjekket reiseplanleggeren dagen før.
Ruter har sjekket rutedataene som lå inne, og linje 130 lå inne med søndagsruter 30. mai
2019. Spørsmålet er derfor om det ble søkt på korrekt dato, eller om klager brukte den
datoen han søkte, altså 29. mai, som var en vanlig onsdag. 

Ruter hadde for øvrig denne informasjonen på sine nettsider i hele mai. 

Ruter kan på overnevnte bakgrunn ikke se at reisegarantien kommer til anvendelse og
opprettholder derfor avgjørelsen i denne saken.

Nemnda bemerker

Klager krever refusjon av utgifter til taxi 30. mai 2019 med kroner 655 da busslinje 130
ikke kom til planlagt avgangstid. 

Nemnda bemerker at Ruter har en reisegaranti som på visse vilkår gir rett til refusjon av
taxiutgifter ved forsinkelser på mer enn 20 minutter.
Det fremgår imidlertid at reisegarantien ikke gjelder dersom avviket var annonsert på
forhånd.

Nemnda bemerker at reisen fant sted Kr. Himmelfartsdag som er en helligdag. Avgangen
kl. 06.33 gikk ikke på helligdager. Nemnda viser til for øvrig til Ruters redegjørelse. 

Nemnda kan på denne bakgrunn ikke se at reisegarantien kommer til anvendelse i dette
tilfellet.

Vedtak

Transportklagenemnda for kollektivtransport finner ikke å kunne anbefale at klager gis
medhold.