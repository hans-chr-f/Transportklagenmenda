Vedtak i Transportklagenemnda - Fly

Sammendrag

Klager krever kompensasjon for flybillett på kr 843 og erstatning
i følge EU forordningen på grunn av kansellering av flyavgang.

Dato
24.03.2010

Saksnummer
181/09F

Tjenesteyter
Wizz Air Hungary

Klager krever kompensasjon for flybillett på kr 843 og erstatning i følge EU forordningen på
grunn av kansellering av flyavgang.

Klager har i det vesentlige anført:

Klager skulle reise fra Torp flyplass 3. april 2009 med WU0940 til Kiev.

Flyet ble kansellert, klager fikk ikke noen beskjed om kanselleringen, eller om sine rettigheter
ved kansellering, da han var på Torp flyplass. Derimot ble flypassasjerene sendt med buss til
Gardermoen.

Da passasjerene kom til Gardermoen hadde flyet tatt av. Klager måtte selv ordne transport til
Kiev uten hjelp fra flyselskapet.

Klager krever refundert utgifter til flybilletter med kr 843 samt en kompensasjon på 450 euro.

Wizz Air har verken svart klager eller gitt uttalelse til Flyklagenemnda.

Nemnda bemerker:

Nemnda legger på bakgrunn av opplysninger som fremkommer i sak 195/09F at flyet fra Torp
til Kiev ble kansellert pga tåke. Flyet landet på Gardermoen. Det er opplyst at det ikke var tid
til å transportere passasjerene fra Torp til Gardermoen. Nemnda finner det sannsynlig, og
legger til grunn at innstillingen ikke kunne vært unngått selv om alle rimelige tiltak var truffet.
Innstillingen gir etter dette ikke rett til standarderstatning etter EU forordning 262/2004, jf
forordningens artikkel 5 nr 3.

Ved kansellering har passasjeren valget mellom refusjon av det som er betalt for billetten eller
omruting snarest mulig, på tilsvarende transportvilkår, til det endelige bestemmelsesstedet, jf
forordningens artikkel 5, 1 a), jf artikkel 8, 1 a) og b).

Klager ble i dette tilfellet ikke omrutet og har krav på refusjon av billettprisen, kr 843.

Vedtak:

Flyklagenemnda anbefaler at klager refunderes kr 843.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, leder

Elise Korsvik, Forbrukerrådet

Sverre Åril, Forbrukerombudet

Anniken Wallin, Austrian Airlines

Edith Lundem Jakobsen, Lufthansa German Airlines