Vedtak i Pakkereisenemnda

Sammendrag

Krav om dekning for ettersendelse av bagasje.

Dato
15.02.2023

Saksnummer
2022-02706

Tjenesteytere
Apollo Reiser AS

Klager har i det vesentlige anført

Klagen gjelder en pakkereise for fem voksne, et barn og et spedbarn med innkvartering
i tre familierom med balkong uten spesifisert utsikt med All Inclusive på Hotel Arbora
Buenventura by Lopesan, Playa del Ingles, Gran Canaria i perioden 08.10.2022 -
15.10.2022. Totalpris: 62 912 kroner.

Klager skriver at de bar ut 9 kolli bagasje, hvorav 2 barnevogner, til fortauskanten
der bussen stoppet og informerte sjåføren om at det var deres bagasje. Bussjåføren
bekreftet 9 kolli, begynte å laste bagasjen inn og ba familien ta plass i bussen. 

Da klager ankom flyplassen manglet det 2 kofferter. Klager skriver at han sa ifra til en
representant fra Apollo som ba klager se ved innsjekkingen om noen andre hadde tatt de
to koffertene, men uten hell. Representanten fra Apollo ringte sjåføren, men det var tomt
i bussen. Etter gjentatte forsøk fikk klager kontakt med hotellet og klager skriver at de
hadde de funnet koffertene på fortauskanten der bussen stoppet. Bagasjen oppbevares
nå på hotellet. 

Apollo har henvist klager til Lost and found og det vil koste 17 500 kroner å få bagasjen
sendt hjem til klager. Klager mener de er uforskyldt i denne saken.

Klagers krav: At Apollo ordner det praktiske for å få bagasjen hjem og dekker kostnaden
dette måtte medføre.

Det vises for øvrig til korrespondanse fra klager.

Tjenesteyterne har i det vesentlige anført
Ved ankomst på flyplassen oppdaget klager at de manglet to kofferter og kontaktet
Apollos personale som var til stede på flyplassen. Apollos personale spurte da om klager
var sikker på at koffertene hadde kommet med på bussen, hvorpå klager bekreftet at
han selv stod og så på at sjåføren la de inn i bussen før reisefølget gikk om bord i bussen.

Basert på denne informasjon fra klager ble det umiddelbart undersøkt med sjåføren om
koffertene var igjen i bussen, noe de ikke var. 

Apollo har anført at dersom deres representant hadde blitt informert om at det var en
mulighet for å koffertene ikke hadde kommet med på bussen, ville vedkommende i så
fall kontaktet hotellet med en gang. Da klager opptil flere ganger oppga at han så at
koffertene ble lagt inn på bussen, ble det prioritert å kontakte bussjåføren i dette tilfellet.
Apollo gjør i den forbindelse oppmerksom på følgende: https://www.apollo.no/min-reise/
alt-om-charterreisen/pa-reisemalet/ankomst-hjemreise
"Bagasje
Man kan ikke påregne at bussjåfør/reiseleder har oversikt over hvem som eier den
enkelte koffert/bagasje, og den reisende er selv ansvarlig for å påse at bagasjen kommer
med bussen både fra flyplassen ved ankomst og fra hotellet ved hjemreise."

Apollo minner om at bagasje grunnet internasjonale regler for flyreiser ikke kan sendes
på et vilkårlig fly uten at den reisende faktisk har billett og reiser på den aktuelle
flygningen. Apollo kan derfor ikke ettersende bagasjen på en av sine charterflygninger. 

Apollo transporterer gjester og bagasje til sine ulike charterreisemål hele året og kan
ikke se av sine systemer at de har hatt tilsvarende saker. Apollo har en avtale med Lost &
Found International som tar seg av alle saker som gjelder gjenglemte effekter og Apollo
har henvist klager videre til disse.

Verken Apollo Reiser eller flyselskapet kan ta ansvar for andres bagasje, og de kan derfor
ikke være behjelpelig med å sende bagasjen, eller tilby refusjon for kostnaden det blir
med å ettersende koffertene.

Det vises for øvrig til korrespondanse fra Apollo Reiser AS.

Nemnda bemerker

Klagen gjelder en pakkereise for fem voksne, et barn og et spedbarn med innkvartering
i tre familierom med balkong uten spesifisert utsikt med All Inclusive på Hotel Arbora
Buenventura by Lopesan, Playa del Ingles, Gran Canaria i perioden 08.10.2022 -
15.10.2022. Totalpris: 62 912 kroner.

Ved sin retur til Norge bar klager ut 9 kolli bagasje, hvorav 2 barnevogner, til
fortauskanten der bussen stoppet og informerte sjåføren om at det var deres bagasje.
Bussjåføren bekreftet 9 kolli, begynte å laste bagasjen inn og ba familien ta plass i
bussen. 

Ved ankomst på flyplassen oppdaget klager at de manglet to kofferter. Det ble lett etter
koffertene på flyplassen og på den aktuelle bussen før det ble avklart at de to koffertene
stod igjen ved hotellet og aldri hadde kommet med bussen. Slik nemnda forstår er
koffertene fremdeles på hotellet. 

Det fremkommer av informasjon fra Apollo at "Man kan ikke påregne at bussjåfør/
reiseleder har oversikt over hvem som eier den enkelte koffert/bagasje, og den reisende
er selv ansvarlig for å påse at bagasjen kommer med bussen både fra flyplassen ved
ankomst og fra hotellet ved hjemreise."

Slik nemnda vurderer det kan ikke klager ha sett at alle 9 kolli kom med på bussen
som anført, all den tid to kolli stod igjen. Uansett mener nemnda det er klagers ansvar
selv å følge med på sin bagasje under transport og at Apollo har opplyst om dette ved
inngåelsen av avtalen. Forholdet gir ikke grunnlag for prisavslag eller erstatning fra
Apollo. Pakkereisenemnda anbefaler at klager ikke gis medhold.

Vedtak

Pakkereisenemnda anbefaler at klager ikke gis medhold.