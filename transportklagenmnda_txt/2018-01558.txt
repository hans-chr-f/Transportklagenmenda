Vedtak i Transportklagenemnda
- Kollektivreiser

Sammendrag

Feil billettkategori

Dato
20.09.2018

Saksnummer
2018-01558

Tjenesteytere
AtB AS

Klager har i det vesentlige anført

Klager ble ilagt gebyr på bussen fordi han han reiste med en barnebillett.

Klager viser til at han ved tidligere reiser har fått beskjed om å betale for barnebillett
fordi han er vernepliktig med rett til 50 prosent rabatt på billetten. I samtale med
bussjåfør ble han og føreren enig om at barnebillett var det mest riktige da det tilsvarte
billettprisen til en vernepliktig. 

Klager ber derfor om at AtB frafaller gebyret

Tjenesteyterne har i det vesentlige anført
Klager ble den 11.mai 2018 ilagt tilleggsgebyr ved billettkontroll da han ikke oppfylte
kravene til å reise med billett innen billettkategorien «Barn».

Klager anfører at han på tidligere reiser er blitt orientert om å kjøpe billett innen
billettkategorien «Barn», da vernepliktige skal betale 50% av ordinær billett. Han ber om
at gebyret blir ettergitt på bakgrunn av dette, samt at billetten uansett ville kostet det
samme.

Det avgjørende ved bruk av rabatterte reisebevis, er at man oppfyller retten til rabatt
innen den konkrete reisekategorien. For å ha rett til å reise med en barnerabattert billett,
må man være mellom 4 og 15 år gammel. Selv om barnepris og prisen for vernepliktige
er den samme for enkeltbillett, vil det ikke være av betydning. Det eneste som er relevant
er hvorvidt man faktisk oppfyller vilkårene innen den konkrete reisekategorien. Ved
å kategorisere billettene etter billettkategorier, og ikke pris, vil det blant annet være
enklere for passasjerene å vite hvilken billett de skulle kjøpe og er et mer oversiktlig
billettsystem. For å illustrere vil en enkeltbillett innen kategoriene barn, honnør og
vernepliktig være den samme, men dersom man kjøper en periodebillett vil den
vernepliktige måtte betale ordinær voksenpris mens barn og honnør fortsatt har
rabattert billett.

Vilkår for kjøp av billetter og takstreglene er lett tilgjengelig på selskapets nettsider.
Det er passasjerens eget ansvar å påse at han reiser med gyldig reisebevis og det er
passasjeren som må bære risikoen for å reise med ugyldig billett. AtBs praksis med å
egen billettkategori for vernepliktige, uavhengig av pris, er ikke en særegen og uvanlig
praksis. Blant annet har NSB, Ruter, Kolumbus, Skyss og Troms Fylkestrafikk samme
praksis. Selv om billettprisen for vernepliktig i flere tilfeller er den samme som for
barnebillett, vil heller ikke disse selskapene akseptere at vernepliktige passasjerer reiser
med barnebilletter.

Når det gjelder klagers anførsel om at han tidligere har fått beskjed fra en bussjåfør
om at han skulle kjøpe barnebillett, er dette vanskelig å skulle legge til grunn. Siden det
ikke var sjåføren på bussen hvor kontrollen ble gjennomført, er det umulig å undersøke
nærmere hva som ble formidlet til passasjeren. Videre er det heller ikke kommet frem at
de tidligere reisene klager viser til og sjåføren som angivelig sa at det var i orden at han
kunne reise med barnebillett, var i tilknytning til AtB.

AtB opprettholder med dette vår tidligere avgjørelse og viser samtidig til vår begrunnelse
tidligere i saken.

Nemnda bemerker

Klager ble den 11.mai 2018 ilagt tilleggsgebyr ved billettkontroll da han ikke oppfylte
kravene til å reise med billett innen billettkategorien «Barn»

Det fremgår av AtBs transportvilkår § 2 at reisende må ha gyldig billett og i følge § 7 skal
tilleggsavgift ilegges dersom gyldig billett ikke kan vises ved kontroll. Bestemmelsen er
objektiv.

Nemnda legger til grunn at klager som militær i førstegangstjeneste var berettiget til
rabattert billett. Prisen på en slik billett er den samme som for barn, men billene er i to
forskjellige kategorier; barn og militær.   

Klager viser til at han ved tidligere reiser har fått beskjed om å betale for barnebillett
fordi han er vernepliktig med rett til 50 prosent rabatt på billetten. 

Nemnda bemerker at det er den reisendes ansvar å kjøpe riktig billettkategori. Klager
hadde ikke riktig billettkategori og vilkårene for å ilegge gebyr var til stede. 

Nemnda bemerker at klagen gjelder en enkeltbillett hvor prisen er den samme for
både barn og vernepliktige.  Nemnda kan ikke se at det er noen fordel å kjøpe den ene
billetten framfor den andre. Videre er det opplyst at klager viste militær ID slik at det må
legges til grunn at han hadde rett til rabattert billett. 

Nemnda finner etter en samlet vurdering at gebyret i dette tilfellet bør frafalles.

Vedtak

Transportklagenemnda Kollektivtransport anbefaler at klager gis medhold.

Vedtaket er enstemmig.