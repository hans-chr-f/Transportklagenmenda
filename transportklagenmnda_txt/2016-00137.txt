Vedtak i Transportklagenemnda
- Kollektivreiser

Sammendrag

Klage på ilagt tilleggsgebyr som følge av manglende
fremvisning av gyldig studentbevis ved billettkontroll.

Dato
23.01.2017

Saksnummer
2016-00137

Tjenesteytere
AtB

Klager har i det vesentlige anført

Klager har anført at tilleggsgebyret skal frafalles, idet semesterkvittering for kommende
semester (høst 2016) samt forhenværende semester (vår 2016) er fremlagt. Disse
semesterkvitteringene er fremlagt per brev til AtB AS 10. august 2016. På tidspunktet for
kontrollen, 3. august 2016, fremviste klager utenlandsk studentbevis for vårsemesteret
2016, samt gyldig semesterkvittering fra NTNU gjeldende for kommende høstsemester.
Han begrunnet dette med at han nylig var kommet hjem fra et utvekslingsopphold, og at
han av den grunn ikke hadde norsk semesterkvittering for vårsemesteret tilgjengelig. 

Klager krever gebyret refundert.

Tjenesteyterne har i det vesentlige anført
AtB AS har anført at selskapet ikke har noen ordning med at korrekt studentlegitimasjon
kan fremvises i ettertid slik atman slipper gebyr.       Ifølge AtBs regelverk er det
avgjørende at kunden ved kontroll kan vise gyldig studentlegitimasjon sammen med
gyldig studentbillett. Etter innføringen av nettbutikk og muligheten for anonyme
reisekort, er det i dag ingen plikt til å fremvise studentbevis når man kjøper billett.
Kundebehandlerne trenger heller ikke å sjekke dette ved salg av rabatterte billetter. Det
er kundens ansvar å påse at han/hun er berettiget  il den billetten man selv reiser med
og kan fremvise gyldig legitimasjon for eventuell rabatt ved kontroll .

AtB opprettholder derfor sin avgjørelse om å opprettholde tilleggsgebyret klager ble ilagt.

Nemnda bemerker

Klager ble 3. august 2016 ilagt gebyr på grunn av manglende legitimasjon for bruk av
studentbillett. 

Vilkårene for bruk av periodebillett med studentrabatt fremgår av AtBs nettsider: 

"Studentrabatt
Ved bruk av periodebillett for student skal gyldig studentbevis med eventuelt
semesterkort kunne forevises på reisen. Studentrabatt gis til studenter til og med 34 år.
Gyldig studentbevis er norsk studentbevis eller ISIC-kort med NSB-logo. Beviset må vise
ditt navn og fødselsdato, studiested, samt at det gjelder aktuelle semester.
Tips! Last ned appen student ID, Google Play eller i App Store.
Kjøp av periodebillett gjelder kun frem til gyldigheten på ditt studiebevis, og du er selv
ansvarlig for å endre periodebilletten etter endte studier..."

Nemnda legger til grunn at klager ved kontrollen viste fram et amerikansk studiekort da
han hadde studert noe der i vårsemesteret.  

Klager hevder at han - etter at han måtte gå av bussen sammen med kontrolløren - også
viste fram studiekort for høstsemesteret 2016 via en app på sin mobiltelefon. Dette er
ikke notert i kontrollørens rapport og bestrides av AtB.  

Nemnda legger ved sin vurdering avgjørende vekt på at reisen fant sted 3. august og det
var da fremdeles studiekortet for vårsemesteret 2016 som var gjeldende til 31. august
som var gyldig legitimasjon. Dette kortet ble ikke vist ved kontrollen. 

Det forhold at klager i ettertid har vist fram tilfredsstillende norsk studiekort både for
vårsemesteret og høstsemesteret kan ikke tillegges vekt. 

Nemnda finner etter dette ikke grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.

Vedtaket er enstemmig.