Vedtak i Transportklagenemnda - Fly

Sammendrag

Klagerne krever erstatning etter EU-forordningen 261/2004 som følge av
kansellering av flyavgang 16. desember 2008 med KL1212 kl 06.15 fra Torp til

Dato
24.03.2010

Saksnummer
94/09F

Tjenesteyter
KLM

Klagerne krever erstatning etter EU-forordningen 261/2004 som følge av kansellering av
flyavgang 16. desember 2008 med KL1212 kl 06.15 fra Torp til

Schiphol.

Klager har i det vesentlige anført:

Klagerne satt ombord i flyet 16. desember 2008 da flygningen ble kansellert på grunn av
tekniske problemer, som senere er blitt beskrevet som «ENGINE 1 ANTI ICE FAULT».

Da klagerne fremdeles oppholdt seg i flyet fikk de beskjed om at en tekniker kunne ha
reparert feilen på flyet, men at KLM valgte ikke å få teknisk hjelp, da denne måtte hentes fra
en større flyplass. I stedet valgte KLM å kansellere flygningen og omdirigere passasjerene.

KLM har avslått klagernes krav om kompensasjon etter EU forordningen da KLM anser skaden
som force majeure. KLM tilbyr klagerne å få dekket sine ekstra omkostninger i forbindelse
med kanselleringen, mot kvittering. Dette finner klagerne uakseptabelt, at KLM ber om
kvitteringer 2 måneder etter at kanselleringen har funnet sted.

Klagerne viser til at de har mottatt følgende fra KLM:

KLM har i det vesentlige anført:

Dessverre ble KL1212 denne dagen forsinket på grunn av utforutsette tekniske problemer.
Det er alltid høyst motvillig når selskapet innstiller en flygning slik som denne dagen. Flyet ble
forsinket med 12 timer og 35 minutter.

Flyet ble kansellert grunnet en teknisk feil på en av motorene. KLM har fremlagt «maintenance
workorder».

I følge KLMs transportbetingelser er passasjerene dessverre ikke berettiget til økonomisk
kompensasjon ved forsinkelse eller kanselleringer som skyldes force majeure.

Tekniske problemer og værforhold kommer inn under denne kategorien.

Videre gjør transportbetingelsene det klart at angitte rutetider ikke danner noen deler
av kontrakten mellom passasjer og flyselskap samt at forbindelser ikke kan garanteres.
Flyselskapet er ikke økonomisk ansvarlig for forhold som oppstår for passasjerer som følge av
forsinkelser.

KLM ønsker som Goodwill å refundere utgifter klagerne hadde til mat og drikke under
forsinkelsesperioden.

Nemnda bemerker:

Nemnda finner KLMs håndtering av saken uklar. KLM omtaler dels hendelsen som en
innstilling og dels som en forsinkelse. Dette er uheldig. Nemnda finner likevel etter en samlet
vurdering av de foreliggende opplysninger å legge til grunn at flyet ble forsinket med 12
timer og 35 minutter, jf mail til nemnda av 17. april 2009. Dette synes også å samsvare med
opplysninger i KLMs mail til klager av 10. februar 2009.

EU forordning 261/2004 angir flyselskapers plikter ved bl.a. forsinkelser. Det ytes ingen
standardkompensasjon ved forsinkelser. I henhold til forordningens artikkel 6 er flyselskapet
pliktig til å tilby assistanse som angitt i artikkel 9 (rett til forpleining) og artikkel 8 (rett til
refusjon eller omruting). Dette er således ikke tilbud som kun gis av Goodwillhensyn slik det
kan synes å fremgå av KLMs brev til klagerne av 17. februar 2009.

KLM angir videre i samme brev at flyselskapet i følge deres transportbetingelser ikke er
økonomisk ansvarlig for forhold som oppstår for passasjerene som følge av forsinkelse.
Dette er ikke riktig. I henhold til luftfartsloven § 10-20 (jfr Montreal konvensjonen, art. 19)
er fraktføreren (her KLM) ansvarlig for tap som følge av forsinkelse med mindre selskapet
godtgjør at de har tatt alle forholdsregler som med rimelighet kan kreves for å unngå tapet
eller at dette ikke har vært mulig for dem. Det er ikke anledning til å fravike denne regel.

Teknisk feil går ikke under betegnelsen force majeure. KLM har heller ikke godtgjort at
vilkårene for å anvende unntaket i luftfartsloven § 10-20 er til stede. KLM er således ansvarlig
for et eventuelt økonomisk tap som klagerne ble påført grunnet forsinken. Det gis i henhold til
luftfartsloven eller annet regelverk ikke erstatning for den ulempe man ble påført.

Det er i dette tilfellet uklart om klagerne har lidt noe økonomisk tap. (For eksempel utgifter
til hotell som ikke er benyttet mv). I den utstrekning klagerne har hatt direkte økonomisk tap
som følge av forsinkelsen anbefaler nemnda at KLM dekker dette. Tapet må dokumenteres
eller sannsynliggjøres.

Vedtak:

Flyklagenemnda anbefaler at KLM erstatter eventuelt tap klagerne har hatt som følge av
forsinkelsen. Tapet må dokumenteres eller sannsynliggjøres.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, leder

Anne Haugen-Flermoe, Forbrukerrådet i Oppland

Lars Grøndal, Forbrukerombudet

Olav Grøttland, SAS

Janne G. Soløy, Widerøes Flyveselskap AS