Vedtak i Transportklagenemnda - Fly

Sammendrag

Krav om refusjon av billett grunnet kansellering. Covid-19.

Dato
15.06.2021

Saksnummer
2020-02129

Tjenesteytere
SAS

Klager har i det vesentlige anført

Klager (to personer) skulle reise med SAS fra Stavanger via København til Washington
den 24. mars 2020 og retur den 30. mars 2020. Da innreise til USA ble stoppet og Norge
stengte ned, valgte klager å kansellere reisen den 13. mars 2020. Hensikten var å få
refusjon så snart som mulig. Klager tok for gitt at flyet var/ville bli innstilt, og at han
ville få refundert innbetalt beløp i sin helhet. Dette ble gjort grunnet en SMS som klager
mottok fra SAS den 12. mars 2020, hvor det fremgår at SAS tilbyr å rebooke flyvningen.
Klage oppfattet dette som at avgangen den 24. mars var kansellert.  

Klager fikk etter ca. tre måneder refusjon på 2 x 758 kroner av billettene. 

Klager krever full refusjon av billetten på kr. 6000.

Tjenesteyterne har i det vesentlige anført
SAS anfører at klager selv har kansellert reisen, det er det heller ikke tvist om. Tvisten er
at klager anser at en SMS fra SAS med generell informasjon om at SAS-flyvninger til USA
vil bli berørt av innreiserestriksjoner, måtte tolkes slik at hans flyvning var kansellert eller
uansett ville bli kansellert. Det bemerkes at klagers flyvning på dette tidspunktet ikke var
kansellert av SAS. 

SAS anfører at situasjonen var uoversiktlig. Den 12. mars 2020 hadde den norske
regjeringen og UD ennå ikke innført restriksjoner, eller kommet med reiseråd, disse
kom først den 14. mars 2020. SAS kunne derfor ikke med sikkerhet vite hva rådene eller
restriksjonen ble, og kunne således heller ikke vite med sikkerhet hvilke flyvninger som
kunne operere eller ikke. SAS mener dette også fremgår av SMSen der ordet «possible»
blir benyttet nettopp for å understreke at en ombooking kanskje ville måtte være
nødvendig. 

SAS bestrider kravet med henvisning til selskapets generelle befordringsvilkår og
billettregler artikkel 4.1.3 og 4.1.4 (a), som klager aksepterte ved billettkjøp. Klager kjøpte
en ikke refunderbar billett. SAS har utbetalt de refunderbare tilleggsavgifter, slike som er
myndighetspålagte. 

Det vises til et vedlegg fra SAS om at klager kansellerte sin reise den 13. mars 2020 kl.
13:52 Zulu-tid, dette er før SAS kansellerte flyvningen samme dag kl. 14:09 Zulu-tid. SAS
bemerker at tiden mellom klager har kansellert og flyet faktisk kanselleres ikke kan være
avgjørende for utfallet. 

På bakgrunn av det ovennevnte kan ikke SAS imøtekomme klagers krav.

Nemnda bemerker

Det er ikke bestridt at klager kansellerte reisen før SAS kansellerte flyvningene. Nemnda
legger derfor dette til grunn. Fra det tidspunktet klager selv kansellerte reisen, forelå
det ikke lenger noen bekreftet reservasjon på den aktuelle flyvningen. EU-forordning
261/2004 ikke kommer til anvendelse, jf. artikkel 3 nummer 2 bokstav a. 

Nemnda har forståelse for at klager finner det urettferdig å ikke motta refusjon for en
reise som ikke lot seg gjennomføre på grunn av covid-19. Men heller ikke flyselskapet har
ansvar eller kontroll over det som har inntruffet. I Kommisjonens veiledning pkt. 2.2 om
covid-19 fremgår det at flyforordningen ikke regulerer situasjonen der den reisende selv
avlyser reisen, og at det i disse tilfellene er de alminnelige billettvilkår og avtalelovens
regler som gjelder. En ikke-refunderbar billett gir derfor ikke grunnlag for refusjon i disse
tilfellene uansett om passasjeren har god grunn til å avlyse reisen, og uavhengig av om
flyselskapet kort tid kansellerte den samme reisen. 

Nemnda mener videre at klagers billetter var ikke refunderbare. Billettvilkårene gir derfor
ikke grunnlag for refusjon i dette tilfellet.

Nemnda vurdere deretter om SAS er ansvarlig for klager på erstatningsrettslig grunnlag. 

Vilkårene for erstatning er:

a) ansvarsgrunnlag
b) et økonomisk tap
c) adekvat årsakssammenheng

Når det gjelder ansvarsgrunnlag er vurderingen i dette tilfellet om SAS har opptrådt
uaktsomt.

Nemnda har delt seg i et flertall og et mindretall.

Flertallet, lederen og bransjerepresentantene, mener at SAS ikke har opptrådt uaktsomt.
Klager oppfattet denne meldingen som at avgangen den 24. mars var kansellert.
Nemnda mener det tydelig kommer frem av teksten at flyselskapet åpnet for kostnadsfri
endring av billetten, ikke at man kan kansellere avgangen og motta full refusjon. 

Mindretallet, forbrukerrepresentantene, forbrukerrepresentantene, mener at vilkårene
for erstatning er oppfylt.

Selv om det ikke fremgår entydig av SMS-en fra SAS av 12. mars 2020 at klagers flyvning
er kansellert, finner mindretallet at SMS-en, lest i sammenheng og i lys av den kjente
situasjonen med et nyopprettet innreiseforbud til USA, etterlater et inntrykk av at klagers
reise ikke kan gjennomføres som planlagt og dermed er kansellert. 
Det vises til ordlyden i SMSen «our flights to/from US will be affected». Videre henvises
klager til å lese mer om mulighetene for gratis ombooking på en nettside.

SAS opplyser ingenting om at klagers flyvning ikke er kansellert enda, og at klager kan
avstå fra å velge ombooking og at klager vil få full refusjon eller gratis omruting snarest
mulig (og muligens standardkompensasjon) dersom flyvningen senere blir kansellert av
SAS.

I lys av situasjonen med innreiseforbud i USA som rammet klagers flyvning, burde SAS ha
gitt langt tydeligere og mer utfyllende informasjon om bl.a. status på flyvningen og hvilke
muligheter og rettigheter klager hadde.

Videre er informasjonen gitt på SMS. SMS er normalt reservert varsler av nokså høy
viktighet for den reisende, hvilket også kan peke i retning av at det her var snakk om
informasjon som hadde avgjørende betydning for klagers flyvning.

Etter mindretallets syn har SAS villedet klager, delvis ved å gi og delvis ved å utelate
informasjon som i sum var egnet til å villede klager med hensyn til hvilke rettigheter
og valgmuligheter klager hadde, og SAS har derigjennom påvirket klager til å foreta en
økonomisk beslutning som klager ellers ikke ville ha truffet om klager hadde fått den
informasjonen han burde ha fått. SAS har således utvist uaktsomhet.

Klager har for nemnda gitt klart uttrykk for at han oppfattet at SAS i SMS-en av 12. mars
2020 kommuniserte at hans flyvning var kansellert og at han som en direkte følge av
dette valgte å kreve refusjon dagen etter for å tilbake pengene. SMS-en fra SAS var altså
den avgjørende årsaken til at klager valgte å kansellere billettene og søke om refusjon,
og dermed avgjørende for at klager ble påført et tap ved at han ikke fikk full refusjon av
billettene.

På ovennevnte bakgrunn finner mindretallet at klager skal stilles som om han ikke hadde
kansellert, og anbefaler derfor at SAS erstatter hans fulle billettutgifter

I tråd med flertallet syn anbefaler nemnda at klager ikke gis medhold. 

Dersom klager ikke har mottatt refusjon for skatter og avgifter anbefaler nemnda at
disse refunderes til klager.

Vedtaket er fattet med den dissens som fremgår over.

Vedtak

Transportklagenemnda anbefaler at klager ikke gis medhold.