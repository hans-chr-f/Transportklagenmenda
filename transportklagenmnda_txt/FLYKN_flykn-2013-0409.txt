Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
06.11.2013

Saksnummer
409/13F

Tjenesteyter
Sunair

Krav om standarderstatning grunnet forsinkelse.

Klager har i det vesentlige anført:

Klager skulle reise fra Oslo til Billund den 16. mai 2013 kl. 18:15 med BA8268. Flyet ble
forsinket over tre timer. Klager ble ikke informert om sine rettigheter.

Klager mener en teknisk feil tyder på dårlig vedlikehold av flymaskinen, og at dette ikke er
grunn nok til ikke å utbetale standarderstatning.

Klager krever standarderstatning 250 euro i henhold til EU-forordning 261/2004.

Sunair har i det vesentlige anført:

BA8268 ble forsinket som følge av teknisk feil, det vises til fremlagt teknisk rapport.

Hendelsen er ikke kompensasjonsberettiget da uregelmessighetene oppstod på grunn av
ekstraordinære omstendigheter i henhold til EU-forordning 261/2004.

Sunair sendte et annet fly til Oslo for å hente passasjerene.

Sunair ønsker å refundere klagers eventuelle utgifter i ventetiden, men kan dessverre ikke
imøtekomme hans krav om standarderstatning.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med over tre timer.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07)og i sak Nelson m.fl. av 23. oktober 2012 (C-581/10).

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå forsinkelsen.

Forsinkelsen skyldtes i dette tilfellet problemer med flyets vingeklaffer.

Saken er forelagt Luftfartstilsynet som ikke har noe å bemerke til flyselskapets beskrivelse.

Sunair har vedlagt et arbeidskort for å underbygge forklaringen. Det fremkommer ikke av
arbeidskortet hvilken flymaskin arbeidet er utført på. Nemnda finner det etter en samlet
vurdering ikke godtgjort at forsinkelsen av BA8286 skyldtes en ekstraordinær omstendighet
som ikke kunne vært unngått selv om alle rimelige tiltak var truffet. Forsinkelsen gir følgelig
rett til standarderstatning på 250 euro.

Vedtak:

Transportklagenemnda - fly anbefaler at Sunair betaler en standarderstatning på 250 euro til
klager.

Vedtaket var enstemmig.