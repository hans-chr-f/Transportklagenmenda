Vedtak i Transportklagenemnda
- Kollektivreiser

Sammendrag

Manglende informasjon/service før reisen

Dato
19.09.2017

Saksnummer
2017-01265

Tjenesteytere
AtB AS

Klager har i det vesentlige anført

7. juni tok klagers datter bussen fra Heimdal til Trondheim. Under kontrollen ble hun
ilagt gebyr for å ha reist på barnebillett og ikke ungdomsbillett slik alderen tilsier.  Da
klager kjøpte reisekortet til datteren ble kortet aktivert med autoreise for barn. Etter fylte
16 år fylte klager kortet med periodebillett for  ungdom, men fordi kortet var satt opp
med autoreise for barn, ble det trukket barnebillett ved validering når periodebilletten
for ungdom hadde utløpt.  

Klager presiserer at klagen ikke gjelder selve gebyret, men at AtB må gi kundene
tilstrekkelig informasjon slik at man har mulighet til å kjøpe riktige billettprodukter på
en enkel måte. Det gjelder for alle brukere fra unge til gamle. Disse brukerne har høyst
forskjellige forutsetninger og erfaringer med bruk av nettbutikk.

Tjenesteyterne har i det vesentlige anført
Det fremgår av AtBs  Rabatt- og takstreglement at det er kunden som er ansvarlig for å
endre autoreisekategori på sitt t:kort dersom man ikke lenger oppfyller kravene til den
allerede registrerte kategorien. 
Ved fylte 16 år må man endre på sitt t:kort fra barn til ungdom (ved bruk av
periodebillett), eventuelt barn til voksen (ved bruk av autoreise). Ved endring fra barn til
voksen ved bruk av autoreise, må dette gjøres manuelt på AtB kundesenter.»

Et t:kort er et plastkort (et skall) hvor kundene kan legge inn ønsket billettype. AtB har tre
ulike billettyper som det er mulig å legge inn på kortet: 
- Periodebillett: For det første kan man legge til en t:kort periodebillett. Periodebilletten
kan
legges til i nettbutikken eller AtB kundesenter og gjelder for et ubegrenset antall reiser
innenfor den sone og periode kunden velger. Det er viktig å påse at man kjøper riktig
billettkategori og at man kontakter kundesenteret for å endre kategori dersom man ikke
lenger oppfyller den allerede kjøpe kategorien før periode går ut.

- Autoreise: For det andre kan man legge til det vi kaller for t:kort autoreise. T:kort
autoreise gir deg 20 % rabatt på billetten og verdien som man i ettertid legger inn på
kortet trekkes automatisk ved validering i henhold til den kategorien man har registrert
autoreise på. Når man legger til autoreise er det derfor viktig at det legges til riktig
kategori og at kunden selv tar kontakt for å endre kategorien når han/hun ikke lenger
oppfyller kategorien som tidligere er registrert på kortet.

- Verdi: For det tredje kan man legge inn et produkt som kalles t:kort verdi. Dette kortet
gir ikke rabatt og billetten trekkes ikke automatisk på bussen. Kunden må selv gi kortet til
sjåføren og si hva som skal trekkes. Det som trekkes tilsvarer samme pris som om man
betaler kontant. Dersom det derimot ligger inn en autoreise i t:kortet, vil verdien
automatisk registreres som reisepenger til kortets autoreise. Da er det den kategorien
som autoreisen er registrert på som trekkes. 

På klagers datters t:kort var det lagt inn en autoreise kategori barn. Klager hadde i tillegg
kjøpt periodebillett med kategori ungdom som er lagt til t:kortet etter at hun fylte 16
år. Da periodebilletten til klagers datter utløp ble det påfylt verdi (reisepenger) og ikke
forlenget periodebillett (velges periodevis i nettbutikken, ikke med påfylling av beløp).
Det vil si at når klagers datter validerte sitt kort ved ombordstigning, ble det trukket
reisepenger fra autoreisen (barn), da det var dette som var lagt inn. Vedrørende klagers
anførsler angående påfylling av produkter i AtBs nettbutikk vil AtB bemerke  følgende:

Ved t:kort-påfylling av produkter i vår nettbutikk er det selvfølgelig ingen krav om å
fremvise legitimasjon. Dette fordi t:kortet er en «billettbærer» og kan dermed benyttes
med flere passasjerkategorier. Det er produktet man kjøper som avgjør hvilken
passasjerkategori som benyttes, og ikke selve t:kortet. Hadde motsatt vært tilfellet
hadde våre kunder vært nødt til å kjøpe et nytt t:kort ved endring av passasjerkategori.
Det er på denne måten et t:kort kan inneholde både barn og ungdomskategori. Dette
er uproblematisk dersom man påser at man alltid har gyldig periodebillett. Dersom
periodebilletter har gått ut, vil det derimot trekkes reisepenger fra autoreisen. Dersom
man ikke er berettiget til  rabatten autoreisen har, må man få endret kategori for
autoreisen. Det er kunden selv som er ansvarlig for å påse at man selv er berettiget
til rabatterte billetter. For å få endret kategori ved bruk av autoreise må dette gjøres
manuelt på kundesenteret. Å benytte kortet som både periodebillett og autoreise kan
være hensiktsmessig både for bruk etter at periodebilletten er gått ut, eller hvis man
reiser utenfor den sonen man har periodebillett for.

Vedørende klagers anførsler om brudd på bokføringsforskriften vil AtB bemerke
følgende: I bokføringsforskriftens § 5-2-3a annet ledd heter det at
«Kvittering skal, med de unntak som følger av tredje og fjerde ledd, inneholde de
opplysninger som følger av bokføringsforskriften delkapittel 5-1.» 

Det heter videre i forskriftens § 5-1-1 nr. 3 heter det at «Dokumentasjon av salg av varer
og tjenester skal minst inneholde: 3. ytelsens art og omfang,»

Hvor spesifisert ytelsens art må være finner vi svaret på i bokføringslovens forarbeider.
Her fremgår det at en helt generell betegnelse kan benyttes når produktet i
utgangspunktet er definert og avgrenset. Angivelse av ytelsens art med eksempelvis”
revisjon” eller” revisjonshonorar” vil således være tilstrekkelig, jf. NOU 2002: 20 punkt
9.4.1.1. Idet man handler et produkt i AtBs nettbank vil produktet klart fremgå på
kvitteringen. Med «produkt» menes her enten «verdi», «periode» eller strekning. Dersom
en kunde har fylt på et t:kort med en produktet «verdi» (ytelsens art), vil dette fremgå
på kvitteringen sammen med summen av verdien (ytelsens omfang). Salgsdokumentets
innhold oppfyller dermed kravene stipulert i bokføringsforskriftens § 5-2-3a, jf. § 5-1-1.
Det vises for øvrig til kjøpers plikter i bokføringsforskriftens §5-5-1 sjette ledd hvor det
fremgår at en kjøper som mottar en kvittering hvor ytelsene ikke er spesifisert godt nok,
plikter å kreve nytt salgsdokument. Kjøper kan med andre ord aldri kun slå seg ukritisk
til ro med den dokumentasjonen som selger velger å utstede. Hvilken autoreise som
allerede ligger inne på det respektive t:kortet vil ikke inngå i transaksjonen, og det er
dermed ikke et krav om at dette må fremgå på kvitteringen. Kunden må selv påse at
han eller hun har rett til å reise med gjeldende autoreisekategori. Som nevnt ovenfor
fremgår det klart av AtBs rabatt- og takstreglement at «NB! Ved fylte 16 år må man endre
på sitt t:kort fra barn til ungdom (ved bruk av periode), eventuelt barn til voksen (ved
brukav autoreise). Ved endring fra barn til voksen ved bruk av autoreise, må dette gjøres
manuelt på
AtB kundesenter»

AtB vil til sist trekke frem punkt 1.2 i avtalevilkårene knyttet til kjøp og bruk av t:kort der
det fremgår at det er kunden selv som er ansvarlig for å holde seg oppdatert om hvilke
billetteringssystemer som er tilknyttet avtalen, og hvilke takstregler som til enhver tid
gjelder for bruk av t:kortet. Det fremgår klart av regelverket at det er kunden selv som er
ansvarlig for å påse at man har gyldig reisebevis med seg til enhver tid.  

AtB opprettholder med dette sin tidligere avgjørelse og viser til sin begrunnelse i våre
tidligere svar til klager.

Nemnda bemerker

Klagers datter ble den 7. juni 2017 ilagt gebyr på bussen da hennes reisekort gjaldt for
barn og hun ikke lenger var berettiget til denne billettkategori.  

Nemnda legger til grunn at datteren hadde et såkalt t:kort autoreise hvor det var lagt
inn autoreise for barn. Da hun fylte 16 år ble det kjøpt en periodebillett for ungdom.
Klager viser til at de tok kontakt med AtBs servicekontor og fikk opplyst at kunne fylle
reisepenger på kortet og billetter ville bli belastet. Det ble imidlertid ikke gitt noen
opplysning om at kategorien måtte endres fra barn til ungdom. 

Klagen gjelder ikke krav om refusjon av gebyret, men at AtB  må gi tilstrekkelig
informasjon til kundene gjennom nettbutikken. 

Nemnda bemerker at det på AtBs nettside om hvordan man kjøper billett er lenket
til mer om t:kort og de forskjellige typer t:kort. Under t:kort autoreise er det gitt
informasjon om at det ved endring av passasjerkategori må autoreisen også endres, jf.
følgende: 

"Reis enkelt med autoreise
Med t:kort autoreise trekkes din faste billett for passasjerkategori og strekning
automatisk med rabatt. 
Autoreise legger du inn på ditt t:kort i nettbutikken eller AtB kundesenter, og den skal
kun legges inn en gang. Ved endring av passasjerkategori eller strekning må autoreisen
også endres. Etter fem år utløper autoreisen og må legges inn på nytt.
Autoreisen belaster t:kortets verdi (reisepenger)".

AtB viser til at det også er gitt følgende informasjon: 
"Ved fylte 16 år må man endre på sitt t:kort fra barn til ungdom (ved bruk av
periodebillett), eventuelt barn til voksen (ved bruk av autoreise). Ved endring fra barn til
voksen ved bruk av autoreise, må dette gjøres manuelt på AtB kundesenter.»

Nemnda antar at avsnittet ovenfor er noe endret i dag, men at det også nå vises til at
man ved endring av kategori må ta kontakt med AtBs kundeservice. 

Nemnda finner ikke grunn til å fremme kritikk for mangelfull informasjon.

Vedtak

Transportklagenemnda Kollektivtransport finner ikke å kunne anbefale at klager gis
medhold.