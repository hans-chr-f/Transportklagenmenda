Vedtak i Pakkereisenemnda

Sammendrag

Reise til Tenerife, Los Gigantes, hotell Pablado Marinero, 22. - 29. mars
2011. Krav om erstatning av utgifter som følge av mangelfull innkvartering.

Dato
26.09.2011

Saksnummer
110/11

Tjenesteyter
Star Tour AS

Sakens dokumenter ble lagt frem.

Klager: X

Turarrangør: Star Tour AS

Antall reisende: 2

Reisens pris: 5.536

Saken gjelder:

Reise til Tenerife, Los Gigantes, hotell Pablado Marinero, 22. - 29. mars 2011.

Krav om erstatning av utgifter som følge av mangelfull innkvartering.

Klager har i det vesentlige anført:

Klagerne ble ved ankomst tildelt et rom der det pågikk fjellsikringsarbeid ved siden av ca 10
meter unna. Klagerne fikk til slutt bytte rom mot et tillegg på 10 euro per natt.

På det nye rommet manglet det en stor bit av dørkarmen på terrassedøren.

Dette førte til konstant gjennomtrekk.

Etter gjentatte samtaler med Star Tours guide den 23. mars kom guiden til rommet og sa at
klagerne ikke kunne bo der. Klagerne fikk tilbud om å bytte til et annet hotell mot å betale
750 euro. Da klagerne ikke hadde anledning til å betale, kunne Star Tour ikke hjelpe dem mer.
Vaktmesteren kom til rommet og «reparerte» døren provisorisk med en list på 50 cm som ikke
hjalp noen ting.

Klager fikk en akutt psykisk reaksjon. Etter kontakt med lege ble klager bedt om å reise hjem.
Klagerne fløy hjem med Norwegian dagen etter.

Klagerne er av den oppfatning at Star Tour ikke har tatt vare på dem i det hele tatt og solgt
en reise som ikke er som beskrevet. Klagerne krever dekket sitt utlegg som beløper seg til ca.
15.000 kroner.

Det vises for øvrig til klagernes brev.

Star Tour har i det vesentlige anført:

Kunden fikk bytte rom på Pablado Marinero, men Star Tours personale ble ikke informert om
at de måtte betale i resepsjonen for dette. Det er 30 euro som dekker rengjøring. Dette dekker
Star Tour, og det er klager informert om.

Star Tour har i tillegg tilbudt tilbakebetaling av en dagsandel pga ulempene for bytte av
leilighet. Dette utgjør 300 kroner. Star Tour bestrider at det nye rommet utgjorde noen
helserisiko.

Nemnda bemerker:

Pakkereisen er mangelfull når den avviker fra det som er avtalt eller forutsatt i avtalen, jf.
pakkereiseloven § 6-1. Avvik fra det avtalte regnes likevel ikke som en mangel dersom de er
av mindre betydning og er av det slag kunden må regne med kan inntreffe fra tid til annen.
Avtalen omfatter pakkereisen slik den fremkommer av bestilling og bekreftelse, opplysninger
inntatt i turarrangørs katalog m.v., jf. alminnelige vilkår for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlige ulemper for de reisende, jf. pakkereiseloven § 6-2.

Er pakkereisen mangelfull, og dette fører til at kunden lider tap, kan kunden kreve erstatning
av arrangøren, jf. pakkereiseloven § 6-4.

Nemnda legger til grunn at det første tildelte rom var mangelfullt grunnet støy fra fjellsikrings
arbeide. Klagerne fikk bytte til annet rom samme dag.

Partene er uenige om det nye rommet var mangelfullt.

Nemnda finner på bakgrunn av en samlet vurdering av de foreliggende opplysninger ikke
sannsynliggjort feil eller mangler ved det nye rommet som gir grunnlag for prisavslag, og
nemnda finner ikke godtgjort at Star Tour eller hotellet kan lastes for at klager ble syk og
måtte reise hjem.

Nemnda er etter dette av den oppfatning at klager ikke har rett til refusjon ut over det Star
Tour har tilbudt. Dersom beløpet ikke er utbetalt, anbefales det gjort.

Vedtak:

Reklamasjonsnemnda for pakkereiser finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, Formann

Pål Martin Andersen, Forbrukerrådet

Silje Østby Jystad, Forbrukerrådet

Mette Lindgren, Apollo Reiser AS

Eva Pettersen, Ving Norge AS