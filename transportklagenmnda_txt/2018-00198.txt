Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
17.01.2019

Saksnummer
2018-00198

Tjenesteytere
Wizz Air

Klager har i det vesentlige anført

Klager skulle reise fra Torp til Skopje den 14. desember 2017 kl 21.35. Flyet ble kansellert
like før avgang, og klager ble tilbudt ombooking til to uker senere. Dette var et fullstendig
meningsløst tilbud, og klager hadde ikke noe annet valg enn å kjøpe ny billett med annet
selskap.  

Klager mener Wizz Air ikke har oppfylt omrutingsplikten i dette tilfellet. Hun krever
standarderstatning 400 euro i henhold til EU-forordning 261/2004, samt refusjon av
utgifter til nye flybilletter, kroner 3 052.

Det vises for øvrig til klagers brev.

Tjenesteyterne har i det vesentlige anført
Flight W6 7706 ble kansellert som følge av dårlige værforhold i Skopje, tåke og dårlig sikt,
det vises til fremlagt dokumentasjon.

Hendelsen er ikke kompensasjonsberettiget da årsaken var ekstraordinære
omstendigheter utenfor Wizz Airs kontroll.   

Klager har mottatt full refusjon for sin ubenyttede billett, Wizz Air kan ikke imøtekomme
hennes krav utover dette.

Nemnda bemerker

Kansellering gir rett til erstatning etter EU-forordning 261/2004 artikkel 5, jf. artikkel 7,
med mindre flyselskapet har informert om endringen minst to uker før avgangstid. Ved
kansellering har passasjerene valget mellom refusjon av hele billettprisen eller omruting
snarest mulig, på tilsvarende transportvilkår. Flyselskapet plikter også å tilby mat og
forfriskninger som står i rimelig forhold til ventetiden samt hotellinnkvartering der det er
nødvendig, jf. artikkel 5, jf. artikkel 9.

Værforhold som påvirker flytrafikken ved at det ikke er mulig å lande/ta av, kan være en
ekstraordinær omstendighet som medfører at den reisende ikke har krav på erstatning.
Dette må vurderes konkret.  

I dette tilfellet er klager innforstått med at flyet ble kansellert som følge av dårlige
værforhold. Nemnda legger også på bakgrunn av de foreliggende opplysninger og
METAR måling knyttet opp mot dato og sted til grunn at Wizz Air har godtgjort at
kanselleringen skyldtes været, og at det var en slik ekstraordinær omstendighet som ikke
kunne vært unngått, og at alle rimelig tiltak ble truffet for å unngå kanselleringen. Klager
har dermed ikke rett til standarderstatning. 

Klageren ble tilbudt omruting to uker senere. 

Ved vurderingen av om flyselskapet har tilbudt omruting "snarest mulig" må man etter
nemndas syn foreta en helhetsvurdering av de forskjellige omrutingsalternativene med
eget eller andre selskap. Sentrale momenter i vurderingen er kostnader og fordeler/
ulemper ved de forskjellige alternativene. I nærværende sak er det ikke gitt noen
opplysninger om hvilke muligheter Wizz Air hadde for å omrute passasjerene.

Wizz Air har etter dette ikke dokumentert at det har oppfylt sin omrutingsplikt "snarest
mulig".

Omruting som ikke skjer "snarest mulig" gir ikke rett til standarderstatning, men kan
gi rett til erstatning av utgifter passasjeren har hatt som følge av dette, og nemnda
anbefaler på denne bakgrunn at klager får refundert sine utgifter til nye billett fratrukket
prisen på billetten som ikke ble benyttet.

Vedtak

Transportklagenemnda - fly anbefaler at Wizz Air betaler til klager kr 3052 med fradrag av
prisen på ubenyttet billett.