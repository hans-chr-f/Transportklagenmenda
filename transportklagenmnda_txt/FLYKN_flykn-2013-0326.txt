Vedtak i Transportklagenemnda - Fly

Sammendrag

Krav om refusjon av utgifter grunnet nektet ombordstigning.

Dato
05.12.2013

Saksnummer
326/13F

Tjenesteyter
Delta Airlines

Krav om refusjon av utgifter grunnet nektet ombordstigning.

Klager har i det vesentlige anført:

Klager skulle reise fra Norfolk Virginia til Kristiansand via New York og Amsterdam lørdag den
2. mars 2013. Da klager ankom gate 20-25 minutter før avgang ble de nektet ombordstigning
med begrunnelse av at de var for sent ute.

Klager mener de ikke kom for sent til gate, og stiller seg kritisk til at hun ikke fikk hjelp
av Delta til å booke om billetten kostnadsfritt. Klager endte opp med å betale for hotell i
Norfolk, togbillett fra Norfolk til Washington, USD 108, samt nye flybilletter fra Washington til
Kristiansand, kroner 7 000.

Klager krever refusjon av utgifter til hotell-, tog- og flybilletter.

Delta Airlines har i det vesentlige anført:

Delta Airlines krever at passasjerer møter opp ved gate senest 15 minutter før avgang.
Passasjerer som ikke oppfyller disse kravene kan bli nektet ombordstigning og kan få utgifter
til endring av flybilletten.

Som klager selv hevder møtte hun opp for sent ved gate. Delta Airlines kan ikke stå ansvarlig
for hennes ekstrautgifter som følge av dette.

Delta Airlines kan ikke imøtekomme klagers krav.

Det vises for øvrig til Delta Airlines brev.

Nemnda bemerker:

Klager kom ikke med flygning med Delta Airlines fra Virginia til New York. Selv om reisen er del
av en sammenhengende billett til Kristiansand, kan det etter nemndas vurdering være tvilsom
om tvisten kan forfølges i Norge.

Nemnda tar ikke stilling til dette, da Delta har avgitt uttalelse i saken. Nemnda legger etter
dette til grunn at Delta ikke har innvendinger til at Transportklagenemnda - fly avgir uttalelse i
saken.

Det synes på bakgrunn av de foreliggende opplysninger mest sannsynlig at klagerne ikke
møtte ved gate innen den frist som er satt opp av Delta Airlines. Delta hadde således
anledning til å avvise klagerne, og klagerne må selv bære de kostnader de deretter ble påført.

Det fremgår av saken at Delta tilbød omruting, men at klagerne avslo dette. Nemnda kjenner
ikke til bakgrunnen for dette. Forutsatt at tilbudet er rimelig bra, vil passasjer normalt ikke ha
krav på erstatning ut over dette.

For så vidt gjelder klagernes bagasje, kjenner ikke nemnda til amerikanske regler. I henhold til
norske/europeiske bestemmelser, er det anledning til å ta med bagasje selv om passasjerene
ikke er med flyet. Det er det opp til flyets kaptein å avgjøre.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.