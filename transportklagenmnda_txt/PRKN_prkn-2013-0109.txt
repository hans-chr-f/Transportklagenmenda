Vedtak i Pakkereisenemnda

Sammendrag

Saken gjelder støy, Tenerife.

Dato
..

Saksnummer
109/13P

Tjenesteyter
Apollo Reiser AS

Sakens dokumenter ble lagt frem.

Klager: X

Turarrangør: Apollo Reiser AS

Antall reisende: 4

Reisens pris: 28.500,-

Tidsrom: 240313 - 310313

Reisemål: Tenerife

Saken gjelder:

Saken gjelder støy, Tenerife.

Klager anfører at første natten på hotellet sov de lite på grunn av trafikkstøy, særlig
fra busser. De tok kontakt med hotellet, men det rommet som ville bli ledig hadde ikke
terrasse inn mot området. De reklamerte så til Apollo, som tilbød hotellbytte mot å
betale € 150. Dette fant de urimelig.

Hotellet tilbød deretter rombytte til et rom som var bedre og hvor det var levelig med bruk av
øreplugger. Fortsatt ble de vekket av bussene om morgenen.

Alle busser inn til bussterminalen passerte hotellet.

Apollo burde ha informert bedre om dette. Klager krevde opprinnelig refundert 50 % av
reisens pris med kr.14.000,-, men har senere redusert kravet til en dagsandel med kr.4.000,-

Apollohar vist til at de i sin hotellomtale har opplyst om gjennomfartstrafikk.

På hotellsiden kan man også se et kart der det tydelig fremgår at hotellet ligger på et hjørne
med to store veier på hver side. Hotellet ligger i en av de mest populære feriebyene på
Tenerife, og det bør være kjent at i slike feriebyer er en del støy.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Opplysninger i kataloger eller på nettet inngår som en del av avtalen.
Mangler kan gi grunnlag for prisavslag.

Klager hadde i dette tilfelle bestilt reisen på nettet. Under hotellomtalen på nettet hadde
Apollo opplyst om gjennomgangstrafikk. Kunden måtte derfor være forberedt på forstyrrende
støy fra trafikken - også fordi det av et kart fremgikk at hotellet lå på et hjørne med store veier
på begge sider. Med en slik beliggenhet i en by kan det ikke anses som en mangel ved reisen i
pakkereiselovens forstand at busstrafikk og annen trafikk er forstyrrende.

Vedtak:

Reklamasjonsnemnda kan ikke anbefale at det gis prisavslag.

Vedtaket var enstemmig.