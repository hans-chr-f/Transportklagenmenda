Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
04.12.2018

Saksnummer
2018-00480

Tjenesteytere
SAS

Klager har i det vesentlige anført

Klager skulle reise fra Evenes til London via Oslo den 5. februar 2018 kl 17.55 med
ankomst kl 21.35. SK4095 fra Evenes til Oslo ble forsinket slik at klager mistet sin
videreforbindelse. Han ble booket om og ankom endelig bestemmelsessted om
ettermiddagen den 6. februar. Klager mistet en dags arbeidsinntekt. 

Årsaken til at flyet ble forsinket var no-show på tidligere avgang. Klager mener at å
off-loade passasjerers bagasje ikke er å anse som en ekstraordinær omstendighet,
men en del av flyselskapets daglige drift. Klager stiller seg kritisk til at SAS kaller dette
ekstraordinært kun for å unngå å utbetale kompensasjon. 

Klager krever standarderstatning 400 euro, samt refusjon av en dags tapt arbeidsinntekt,
200 GBP.

Tjenesteyterne har i det vesentlige anført
SK4095 ble forsinket 58 minutter grunnet no-show på tidligere avgang. Fire passasjerer
møtte ikke til gate og deres bagasje måtte off-loades av sikkerhetsmessige årsaker. SAS
viser til fremlagt dokumentasjon. 

SAS anser hendelsen å være ekstraordinær. At passasjerer ikke møter til gate er ikke noe
flyselskapet kan forutse. I dette tilfellet måtte åtte kolli letes frem fra flyets lasterom.
Dersom SAS skulle booket om passasjerer ville forsinkelsen blitt lengre. 

SAS kan ikke imøtekomme klagers krav.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Nemnda viser til EU-forordning 261/2004 artikkel 6 jf. artikkel 7, jf. artikkel 5, jf. EU-
domstolens avgjørelser i sak Sturgeon-Condor av 19. november 2009 og i sak Nelson
m.fl. av 23. oktober 2012 (C-581/10). 

I angjeldende sak ble flyindividet som skulle benyttes på klagers flight,  forsinket
femtiåtte minutter på grunn av at fire passasjerer ikke møtte til gate og deres bagasje
måtte off-loades av sikkerhetsmessige årsaker.  Denne forsinkelsen forplantet seg videre.
SK4095 fra Evenes til Oslo ble forsinket slik at klager mistet sin videreforbindelse. Han
ble booket om og ankom endelig bestemmelsessted om ettermiddagen den 6. februar.
Klager mistet en dags arbeidsinntekt.

Spørsmålet i saken er om årsaken til forsinkelsen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.

Slik nemnda ser det, hender det regelmessig at passasjerer ikke kommer til gate på
tross av at de har sjekket inn sin bagasje. Dette kan ha flere årsaker og som regel dreier
det seg antakelig om forglemmelse av tid og sted, men det kan selvsagt også være
farlige gjenstander i bagasjen som er sjekket inn. Å off-loade passasjerers bagasje i disse
tilfellene må selskapene derfor gjøre av sikkerhetsmessige grunner, men nemnda anser
ikke dette som en ekstraordinær omstendighet i forordningens forstand, men som en del
av flyselskapets daglige drift.

På denne bakgrunn har nemndas flertall - leder og forbrukerrepresentantene -  kommet
til at klager har krav på standarderstatning med 400 euro. Klager har i tillegg krevet 200
GBP i tapt arbeidsinntekt, se nedenfor.

Mindretallet - bransjerepresentantene - er av en annen oppfatning:
På samme måte som under Montreal-konvensjonen bør luftfartsselskapenes
forpliktelser bortfalle ved slike hendelser da ingen rimelige tiltak kan treffes for å
forhindre at passasjerer ikke møter til gate og da må selvsagt bagasjen off-loades
som en del av strenge sikkerhetsrutiner. Flyselskapet behøver dermed ikke betale
standarderstatning, jf. forordningens innledende pt. 14.

Forordning 261/2004 begrenser ikke passasjerens rett til erstatning for individuelle tap
klageren har hatt, jf artikkel 12 nr.1 første punktum. Imidlertid inneholder forordningen
i 2. punktum en fradragsregel hvoretter standardkompensasjon skal fratrekkes
en ytterligere individuell kompensasjon. Flyselskapet skal ikke betale mer enn full
erstatning. I dette tilfellet overstiger standarderstatningen det påberopte individuelle
tapet, og standarderstatning skal alltid utbetales når klager har krav på det.

Flertallet anbefaler at SAS utbetaler til klager  standarderstatning med 400 euro.

Vedtak

Transportklagenemnda - fly anbefaler at SAS utbetaler standarderstatning til klager med
400 euro.