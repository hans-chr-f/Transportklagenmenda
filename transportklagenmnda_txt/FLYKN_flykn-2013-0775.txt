Vedtak i Transportklagenemnda - Fly

Sammendrag

Krav om refusjon av utgifter grunnet ruteendring.

Dato
28.05.2014

Saksnummer
775/13F

Tjenesteyter
Air Canada / Travellink

Klager har i det vesentlige anført:

Klager hadde bestilt en reise fra Oslo til London t/r hos et reisebyrå, og en ny reise fra London
til Orlando via Toronto t/r hos et annet reisebyrå, Travellink. Klager var i forkant av reisen i
kontakt med sitt forsikringsselskap som kunne bekrefte at det ikke var noe problem å kjøpe
separate billetter så lenge en la inn minst 2 timer i transitt.

Utreisen den 22. mars 2013 gikk fint, men på returen den 1. april oppstod det problemer.
Reisen var bestilt slik:

Orlando - Toronto: avg. kl. 14:10 - ank. kl. 17:00 (Air Canada - AC907)

Toronto - London: avg. kl. 18:20 - ank. kl. 06:25+ (Air Canada - AC856)

London - Oslo: avg. kl. 10:20 - ank. kl. 13:30 (SAS - SK804)

Da klager og hans familie ankom flyplassen i Orlando kl. 11:30 den 1. april fikk de beskjed om
at avgangen kl. 14:10 var endret for lenge siden til avgang om morgenen. Flyet var gått.

Klager henvendte seg til Air Canadas billettskranke, men ble møtt av en lite kundevennlig
person. Etter mye frem og tilbake ble klager booket om til neste fly til Toronto.

I Toronto oppstod ytterligere problemer med connection videre til London, og klager brukte
mye tid og penger på å ringe rundt. Til slutt ble de booket om til samme fly dagen etter fra
Toronto til London kl. 18:20.

Klager måtte kjøpe nye billetter fra London til Oslo.

Klager stiller seg sterkt kritisk til at de aldri ble informert om ruteendringen. Videre mener
klager kundebehandlingen de ble møtt med i Orlando er kritikkverdig. Her ble det bekreftet
at Air Canada ville jobbe med å finne raskeste veien til London mens klager satt på flyet til
Toronto. Det ble ikke gjort noen ting.

Klager krever refusjon av nye billetter fra London til Oslo, kroner 18 354, samt
standarderstatning 600 euro per person i henhold til EU-forordning 261/2004. Videre krever
klager erstatning for en dags tapt arbeidsfortjeneste eller ufrivillig uttak av en feriedag. Klager
krever også refusjon av telefonutgifter, kroner 2 331, samt refusjon av matutgifter, kroner 1
600.

Det vises for øvrig til klagers brev.

Air Canada har i det vesentlige anført:

Klager hadde bestilt to separate billetter hos to forskjellige reisebyrå. Den ene reisen var
bestilt hos Travellink med Air Canada fra London til Orlando t/r.

Air Canada sendte Travellink informasjon om ruteendring på AC907 den 31. januar 2013, mer
enn to uker før avreise. Det vises til fremlagt kopi av bookinghistorien.

Når en reise blir bestilt via et reisebyrå, er det reisebyråets ansvar å informere kunden om
eventuelle ruteendringer.

Til tross for at hendelsen ikke var forårsaket av Air Canada, ble klager av godvilje booket om
og innlosjert på hotell i Toronto. Klager fikk også mat og transport til og fra hotellet.

Da Air Canada er et ikke-europeisk selskap og den aktuelle flyvningen fant sted utenfor EU,
kan flyselskapet dessverre ikke imøtekomme klagers krav om standarderstatning.

Air Canada anbefaler klager å kontakte sitt reisebyrå, Travellink.

Air Canada beklager den dårlige kundebehandlingen klager ble møtt med i Orlando, og vil ta
dette videre med den aktuelle avdelingen.

Air Canada kan på grunnlag av ovennevnte ikke imøtekomme klagers krav.

Travellink har i det vesentlige anført:

Hos Travellink har det ikke kommet noen ruteendring fra Air Canada på AC907. Først på
avreisedagen den 1. april ble flighten kansellert i reisebyråets bookingsystem Amadeus. Det
vises til fremlagt kopi av bookinghistorien.

Travellink har fått bekreftet av en representant hos Air Canada at det ble sendt en ruteendring
til Amadeus bookingsystem den 31. januar 2013, men at denne ikke nådde frem til Travellink.

Travellink kan på grunnlag av ovennevnte ikke imøtekomme klagers krav.

Nemnda bemerker:

Nemnda legger på bakgrunn av de foreliggende opplysninger til grunn at Air Canada endret
rutetiden for AC907 fra Orlando til Toronto 1. april 2013. Nemnda legger videre til grunn at feil
ved det internasjonale bestillingssystemet Amadeus førte til at klager ikke ble informert om
endringen.

Ruteendringen skjedde i Canada, og flyselskapet et canadisk. EU-forordning 261/2004
kommer ikke til anvendelse i et slikt tilfelle, jf. EU-forordning 261/2004 artikkel 3.

Nemnda er av den oppfatning at det faller utenfor nemndas kompetanse å ta stilling til om Air
Canada kan være erstatningsansvarlig på annet grunnlag.

Travellink har ikke mottatt melding om endringen og kan følgelig ikke lastes i saken.

Transportklagenemnda behandler klager på flyselskap, reisebyråer mv. Det faller
utenfor nemndas kompetanse å ta stilling til et eventuelt ansvar for Amadeus, jf.
transportklagenemndforskriften § 1-6.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.