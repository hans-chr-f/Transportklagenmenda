Vedtak i Transportklagenemnda - Fly

Sammendrag

Krav om endring av bestilt reise.

Dato
05.12.2013

Saksnummer
452/13F

Tjenesteyter
Supersaver

Krav om endring av bestilt reise.

Klager har i det vesentlige anført:

Klager bestilte en reise på Supersaver.no fra Mexico City til Oslo via Chicago og New York for
reise den 4. september 2013. I ettertid oppdaget klager at flybyttet i New York medførte bytte
av flyplass.

Klager mener tre timer er for kort tid til å bytte flyplass på i New York. Hun henvendte seg til
Supersaver, men de kunne kun tilby endring mot gebyrer.

Klager krever refundert endringsgebyr kroner 1 483.

Det vises for øvrig til klagers brev.

Supersaver har i det vesentlige anført:

Det er ikke mulig å utstede en billett med ugyldig connection. Klager har selv valgt en reiserute
med flyplassbytte i New York.

Supersaver tilbød klager å endre på billetten mot gebyr. Klager valgte i stedet å henvende seg
direkte til flyselskapet.

Supersaver kan ikke stå ansvarlig for reiseruten klager selv har valgt, eller at hun har henvendt
seg til flyselskapet for å endre denne.

Supersaver kan ikke imøtekomme klagers krav.

Nemnda bemerker:

Klager bestilte en gjennomgående reise fra Mexico via Chicago og New York til Oslo. Det
fremkommer av billetten at flyet fra Chicago lander på La Guardia flyplassen i New York, mens
avgang fra New York går fra Newark tre timer og seks minutter senere.

Ved gjennomgående reiser benytter reisebyråer vanligvis bestillingssystemet Amadeus. I dette
systemet (samt i andre tilsvarende bestillingssystem) ligger godkjente minimumstider for
videreforbindelser. Ved valg av reise, vil korteste samlede reisetid bli foreslått av systemet.
Ønsker man lengre tid for bytte av fly/flyplass kan dette bestilles. Reisen ble i dette tilfellet
bestilt på nett.

Klager har ved bestilling av reisen akseptert den foreslåtte reiserute. Hun må således selv
bære utgiftene ved senere endring.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.