Vedtak i Transportklagenemnda
- Kollektivreiser

Sammendrag

Manglende gyldig billett

Dato
03.04.2020

Saksnummer
2020-00431

Tjenesteytere
Ruter

Klager har i det vesentlige anført

Klager ble ilagt gebyr 7. november 2019. Klager anfører at hun var ganske alvorlig
beruset den natten hun ble ilagt gebyr. Hun forklarer at faren hennes hadde kjøpt et
reisekort til henne da han hadde kjørt henne til Oslo på fest. Videre forklarer hun at
grunnen til at hun ikke hadde billett på mobilen, slik hun pleier, var fordi lommeboken
og bankkortet hennes var blitt frastjålet. Klager forklarer at hun bodde i Oslo i ett år og
deretter flyttet tilbake til Hønefoss, og da hun bodde i Oslo kjøpte hun månedskort hver
måned, samt at hun aldri fikk gebyr i denne perioden. 

Klager anfører at hun hadde billett da hun ble stoppet i kontroll. Hun forklarer at hun var
så beruset at hun ikke husket noe av det som hadde skjedd neste dag. Videre forklarer
hun at det var veldig sent på natten og at hun ikke var psykisk tilstede da hun ble
kontrollert. Klager synes ikke noe om at hun som er lojal kunde ble behandlet på denne
måten i en allerede kompromitterende situasjon. 

Klager krever frafall av gebyret.

Tjenesteyterne har i det vesentlige anført
Klager ble ilagt gebyr på linje 17 den 7. november 2019 fordi hun ikke kunne fremvise
gyldig billett. Det fremgår av Ruters reisevilkår at passasjeren skal ha gyldig billett ved
påstigning på et transportmiddel eller ved inntreden i en kontrollsone. I gebyret er det
notert at klager hevdet hun hadde glemt telefonen hvor hun hadde 30-dagersbillett.
Etter en sjekk av historikk i appen finner Ruter at dette ikke stemmer. 

Klager skriver i sin henvendelse at hun ikke var i stand til å gjøre rede for seg i
denne kontrollen. Ruter må gå ut ifra at kontrollørene er såpass profesjonelle og
medmenneskelige at de ikke bille ilagt gebyr, men heller hjulpet dersom de mente at en
passasjer var ute av stand til å ta hånd om seg selv. 

Ruter ser ingen grunn til frafall av dette gebyret.

Nemnda bemerker

Klager ble ilagt gebyr den 7. november 2019 fordi hun ikke kunne fremvise gyldig billett. 

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Vedtak

Transportklagenemnda for kollektivtransport finner ikke å kunne anbefale at klager gis
medhold.