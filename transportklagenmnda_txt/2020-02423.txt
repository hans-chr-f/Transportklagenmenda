Vedtak i Transportklagenemnda - Fly

Sammendrag

Krav om refusjon av billetten grunnet kansellering. Klager har fått betaling i CashPoints

Dato
21.06.2021

Saksnummer
2020-02423

Tjenesteytere
Norwegian Air Shuttle

Klager har i det vesentlige anført

Klager med følge skulle reise med Norwegian fra Oslo til Edinburg den 25. juni 2020, men
flyvningen ble kansellert. Norwegian har i ettertid gitt klager 5 172 CashPoints for den
kansellerte reisen, til tross for at klager har fremsatt krav om refusjon i form av penger. 

Klager krever at Norwegian refunderer billettkostnaden pålydende 4 814 kroner.

Tjenesteyterne har i det vesentlige anført
Norwegian Air Shuttle har ikke inngitt tilsvar til nemnda. 

Til klager har selskapet svart at de dessverre ikke kan imøtekomme kravet om utbetaling
av ubenyttede flybilletter da de allerede har utbetalt dem i form av CashPoints. Da klager
sendte sin anmodning om å få utbetalt billettene i CashPoints ble Norwegians vilkår
og betingelser akseptert, og disse opplyser at når CashPoinst er utbetalt kan ikke dette
endres.

Nemnda bemerker

Klager ble informert om kanselleringen mer enn 14 dager før planlagt flyvning, og har da
ikke rett på standarderstatning etter EU-forordning 261/2004 artikkel 5 nr. 1 c) i).

Ved kansellering skal passasjeren gis valget mellom refusjon eller omruting, jf. EU-
forordning 261/2004 artikkel 8 nummer 1. Den 13. mai 2020 kom EU-kommisjonen
med en anbefaling om at verdikuponger aksepteres som et alternativ til refusjon i form
av penger under covid-19-pandemien. Det understrekes likevel i samme anbefaling at
refusjon i form av verdikuponger kun er mulig så lenge passasjeren har gitt sitt samtykke
til dette.

Norwegian har svart klager at det ble valgte refusjon i form av CashPoints. Klager
har bestridt dette. Nemnda kan ikke se at det er dokumentert i Norwegians svar til
klager at det ble valgte CashPoints. Nemnda anbefaler derfor at Norwegian refunderer
kostnadene for billettene til klager i penger, altså kr 4 814, og at de overførte 5 172
CashPoints slettes.

Vedtak

Transportklagenemda anbefaler at Norwegian refunderer flybillettene med 4 814 NOK,
og at de overførte CashPoints slettes.