Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
14.06.2020

Saksnummer
2019-02109

Tjenesteytere
Widerøe

Klager har i det vesentlige anført

Klager skulle reise fra Oslo til Gøteborg med WF326 den 11. april 2019 kl. 08:25. Denne
flyvningen ble kansellert rett før avgang. Klager fikk ingen alternative ruter før etter tre
timer. 

Klager har på grunnlag av dette fremsatt krav om standardkompensasjon i henhold til
EU-forordning 261/2004 på 250 euro.

Tjenesteyterne har i det vesentlige anført
Widerøe viser til at det ble innrapportert sykdom på crew kl. 07:45 på morgenen. Det var
da kun 40 minutter før planlagt avgang så det var dessverre ikke mulig å få inn reserve-
crew i tide til å kunne avvikle avgangen. 

Widerøe booket om klager til neste tilgjengelige avgang den 11. april WF328 kl. 11:30. 

Selskapet viser til sin crew-logg og sin operative logg som bekrefter denne
ekstraordinære hendelsen.

Widerøe kan ikke imøtekomme klagers krav.

Nemnda bemerker

Kansellering gir rett til standarderstatning med mindre flyselskapet kan godtgjøre at
kanselleringen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5. 

Sykdom blant besetningen kan være en slik ekstraordinær omstendighet som medfører
at den reisende ikke har krav på erstatning. Samtidig er sykdom hos besetningen noe
som erfaringsmessig oppstår fra tid til annen. Flyselskapet må være forberedt på dette,
og må ha en beredskapsplan for håndtering av påregnelig sykdom. Sykdom kan likevel
oppstå så plutselig eller i et slikt omfang at flyselskapet ikke har mulighet til å unngå
uregelmessigheter på en eller flere avganger. Dette må vurderes konkret.

Widerøe har sannsynliggjort at det ble meldt inn sykdom hos besetningsmedlem 40
minutter før avgang, og har anført at det da var for liten tid til å få inn reserve-crew
på flyvningen.  Flyselskapet har imidlertid ikke redegjort eller forklart noe om hvilken
beredskapsplan flyselskapet hadde den aktuelle dagen for å håndtere mulig sykdom,
f.eks. i form av standbycrew. Flyvningen gikk fra Gardermoen hvor selskapet har base. 

På denne bakgrunn finner nemnda at flyselskapet ikke har tilstrekkelig godtgjort at
sykdommen var en ekstraordinær omstendighet som ikke kunne vært unngått selv om
alle rimelige tiltak var truffet. Nemnda anbefaler med dette at klager får medhold i sitt
krav om standarderstatning i henhold til EU-forordning 261/2004.

Vedtak

Transportklagenemnda-fly anbefaler at Widerøe utbetaler 250 euro til klager.