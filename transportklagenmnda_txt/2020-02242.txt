Vedtak i Transportklagenemnda
- Kollektivreiser

Sammendrag

Krav om frafallelse av kontrollgebyr - ikke validert reisekort

Dato
12.10.2020

Saksnummer
2020-02242

Tjenesteytere
Vy

Klager har i det vesentlige anført

Klager har forklart at han skulle reise fra Ski stasjon til Oslo S den 23. juni 2020. Om bord
på toget var det billettkontroll. Klager fremviste et reisekort som var påfylt med kr 200,
men kontrolløren ville ikke akseptere reisekortet. Klager viser til at dette aldri har vært et
problem tidligere og antar at situasjonen er en misforståelse.

Klager krever at gebyret frafalles.

Tjenesteyterne har i det vesentlige anført
Vy viser til at klager ble påtruffet i en vogn merket «kun gyldig billett» på toget den 23.
juni 2020 etter avgang fra Holmlia. Klager ble da ilagt et gebyr fordi han ikke kunne
fremvise gyldig billett for reisen.

Vy viser til at det ble foretatt utskrift fra reisekortet ved kontrollen. Reisekortet inneholdt
reisepenger, men inneholdt ikke noen gyldig validert (startet) billett. Vy anfører at om
den som blir kontrollert har penger på reisekort eller kan betale for billett på annen
måte, er dette uten relevans i en kontrollsituasjon, da man kan ikke kan kjøpe billett av
den som utfører kontrollen. Billetten skal være kjøpt før ombordstigning når man velger
en vogn på toget som er merket «kun gyldig billett».

Vy informerer om den som disponerer reisekortet vil benytte reisepenger på kortet til
betaling av billett, kan dette gjøres ved å holde reisekortet mot en kortleser hvor en
sone belastes. Eventuelt kan man kjøpe ønsket billett på en billettautomat og deretter
starte billetten på ønsket tidspunkt. Ved validering av billett får man grønt lys, lydsignal
og billettens gyldighet fremkommer på skjermen. Dersom man av forskjellige årsaker
ikke har fått kjøpt billett før avgang, kan man velge en vogn på toget som er merket
«billettsalg».

Vy viser videre til at det fremgår av baksiden av reisekortet at kortet må være med ved
reise, samt at kortet må inneholde en gyldig, aktivert billett.

Vy ser ingen grunn til å frafalle gebyret.

Nemnda bemerker

Klager ble ilagt gebyr på toget den 23. juni 2020 fordi han ikke kunne fremvise gyldig
billett ved kontroll.

Det fremgår av Vys transportvilkår § 4 at passasjerer som ved kontroll ikke kan vise gyldig
billett, vil bli ilagt et gebyr. Bestemmelsen er objektiv og gebyr kan således ilegges selv
om passasjeren ikke har opptrådt klanderverdig.

Klager kunne ikke fremvise gyldig billett ved kontroll og vilkårene for å ilegge gebyr var
dermed til stede.

Ved kontroll fremviste klager et reisekort som inneholdt reisepenger. Nemnda bemerker
at reisekortet ikke var validert, og inneholdt dermed ikke en gyldig billett. Klager har selv
opplyst at han ikke hadde validert billetten, men kun fylt på reisekortet. 

Nemnda har forståelse for at reaksjonen med gebyr kan oppleves strengt i et tilfelle som
dette, men av hensyn til reiseforetakene er det behov for en konsekvent praksis.

Nemnda finner ikke å kunne anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.