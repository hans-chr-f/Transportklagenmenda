Vedtak i Pakkereisenemnda

Sammendrag

Reise til Egypt, 12. - 19. november 2010. Forsinket
hjemkomst. Krav om dekning av taxiregning.

Dato
..

Saksnummer
271/10

Tjenesteyter
Solia AS

Klager: X

Turarrangør: Solia AS

Antall reisende: 2

Reisens pris: 15.800

Saken gjelder:

Reise til Egypt, 12. - 19. november 2010. Forsinket hjemkomst.

Krav om dekning av taxiregning.

Klagerne har i det vesentlige anført:

Hjemreisen fra Hurghada ble forsinket. Klagerne var redd for at eneste mulighet for transport
hjemme i Norge var taxi. De spurte Solias representant i bussen ut til flyplassen om dette.
Hun ga klart uttrykk for at hjemtransporten var selskapets ansvar.

Det var ingen flybuss på Gardermoen da klagerne skulle hjem, og det var heller ikke satt opp
noen buss, i så fall ville vel dette som vanlig, blitt opplyst ved landing.

Klagerne hørte ikke noe.

På forespørsel hos taxi-sjåførene, fikk klagerne til svar at det ikke fantes noen offentlig
transportmulighet fra Gardermoen natten til lørdag 20. november 2010.

Klagerne krever erstattet taxi regning på 2.968 kroner.

Solia har i det vesentlige anført:

Solia beklager forsinkelsen på flygningen fra Hurghada til Oslo den 19. november 2010.
Forsinkelsen skyldtes plutselig sykdom blant kabinpersonalet på denne flygningen.

Solias reiseledere lover aldri at det skal utbetales erstatning eller at utgifter skal dekkes i slike
tilfeller. De ber de av kundene som spør om slikt å sende sitt krav til Solias hovedkontor.
Solia kan dessverre ikke dekke hjemreisen fra Gardermoen. Flybussen går hele natten fra
Gardermoen til Oslo sentrum. Det settes opp busser etter hvert som det lander fly gjennom
natten.

Nemnda bemerker:

Turarrangør er overfor passasjeren ansvarlig for tap som følge av forsinkelse på flyreisen
med mindre turarrangør godtgjør at man har tatt alle forholdsregler som med rimelighet
kan kreves for å unngå tapet, eller at dette ikke har vært mulig, jf. luftfartsloven § 10-20 jf.
pakkereiseloven § 6-5.

Nemnda finner det på bakgrunn av de foreliggende opplysninger godtgjort at forsinkelsen
skyldtes sykdom hos flyets pilot og standby piloten, og er av den oppfatning at forsinkelsen
ikke var til å unngå. Forsinkelsen gir da ikke rett til refusjon av tap som følge av forsinkelsen.

Det står påstand mot påstand om hva som ble sagt på bussen i Hurghada.

Solia har ikke fremlagt rapport/uttalelse fra reiseleder.

Nemnda finner etter omstendigheten ikke grunn til å tvile på at klagerne oppfattet
reiselederen slik at Solia ville dekke utgiftene til hjemtransport, dersom det ikke var satt opp
buss fra Gardermoen.

Det ble i dette tilfellet satt opp flybuss fra Gardermoen med avgang 40 minutter etter landing.
Nemnda kan på bakgrunn av de foreliggende opplysninger ikke se at Solia kan lastes for at
klagerne ikke ble oppmerksomme på dette, og er av den oppfatning at Solia ikke plikter å
dekke klagernes taxiregning.

Vedtak:

Reklamasjonsnemnda for pakkereiser finner ikke å kunne anbefale at klagerne gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Pål Martin Andersen, Forbrukerrådet

Anne Edvardsen, Ving Norge AS

Vigdis Fiske, Amisol AS