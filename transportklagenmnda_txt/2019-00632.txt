Vedtak i Transportklagenemnda
- Kollektivreiser

Sammendrag

Ikke validert billett

Dato
11.03.2019

Saksnummer
2019-00632

Tjenesteytere
Ruter

Klager har i det vesentlige anført

Klager ble ilagt gebyr på grunn av manglende gyldig billett. 

Klager viser til at han la billetten på valideringsautomaten og at det kom frem en tekst
på norsk. Klager, som er fra Canada, kan ikke norsk, men antok at teksten bekreftet at
billetten var validert. Frustrasjonen var derfor stor da han ble stoppet i kontroll og ilagt
gebyr fordi billetten ikke var aktivert. 

Klager understreker at han har gjort det han fikk beskjed om, og at det var maskinen
som ikke aktiverte billetten. Klager ber Ruter frafalle gebyret.

Tjenesteyterne har i det vesentlige anført
Klager ble ilagt gebyr 21. januar 2019 på Stortinget T-banestasjon fordi han ikke hadde
gyldig billett. 

Det ble ikke nevnt noe om problemer med valideringsautomaten til kontrolløren. Når
man holder billetten mot maskinen vil det vises et grønt lys med en påfølgende lyd som
viser at billetten er validert. I skjermen vil det komme frem informasjon om dato og
tidspunkt for hvor lenge billetten er gyldig. 

Den reisende er selv ansvarlig for å påse at billetten blir validert, ved at det vises grønt lys
og lyd. Billetten klager viser til er fremdeles ikke aktivert. 

Ruter kan på grunnlag av overnevnte ikke se noen grunn til å endre standpunkt i denne
saken.

Nemnda bemerker

Klager ble ved kontroll på Stortinget T-banestasjon 21. januar 2019 ilagt gebyr fordi han
ikke kunne vise gyldig billett.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klagers billett var ikke validert og vilkårene for ileggelse av gebyr var til stede.

Nemnda bemerker at det er den reisendes ansvar å sette seg inn i billett og
betalingsprosesser.

Klager har vist til at han validerte billetten før han gikk på T-banen, og at det må være en
feil med valideringsautomaten.

Nemnda viser til opplysning fra Ruter om at det ikke ble informert om problemer med
valideringsautomaten til kontrolløren.

Nemnda finner ikke grunnlag for å anbefale at gebyret frafalles.

Nemnda har forståelse for at reaksjonen med gebyr kan oppleves streng. Av hensyn
til reiseforetakenes behov er det imidlertid behov for en streng praksis da det er ulike
årsaker til at reisende ikke har gyldig billett.

Vedtak

Transportklagenemnda Kollektivtransport finner ikke å kunne anbefale at klager gis
medhold.