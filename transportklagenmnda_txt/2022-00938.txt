Vedtak i Transportklagenemnda - Fly

Sammendrag

Krav om standarderstatning.

Dato
21.09.2022

Saksnummer
2022-00938

Tjenesteytere
Widerøe

Klager har i det vesentlige anført

Klager skulle reise med WF717 fra Trondheim til Brønnøysund den 27. mars 2022 med
avgang kl. 21:30, og ankomst kl. 22:15.

Klager mottok melding om kansellering på avreisedagen kl. 20:17, og ble booket til å
reise med WF707 den 28. mars kl. 08:20, med ankomst kl. 09:05. 
Klager fikk opplyst at kanselleringen skyldtes dårlig vær og stengt rullebane i Bodø. En
kaptein fra Widerøe sa det var mangel på mannskap.

Klager krever standarderstatning.

Tjenesteyterne har i det vesentlige anført
Årsak til kansellering av WF717 fra Trondheim til Brønnøysund 27.mars 2022, skyldtes
stengt rullebane i Bodø, noe som førte til store forsinkelser.

Widerøe har vedlagt dokumentasjon som viser at det var dårlig sikt, mye snø og «freezing
rain».

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande/ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Widerøe har uttalt at kanselleringen skyldtes dårlige værforhold. Flyselskapet har
underbygget med dokumentasjon; 
- en logg som viser at flymaskinen klager skulle reise med skulle fly Bodø - Brønnøysund -
Trondheim, og deretter Trondheim - Brønnøysund (WF717). 
- værrapport (METAR) som viser at rullebanen i Bodø var stengt grunnet underkjølt regn. 

Nemnda kan basert på ovenstående ikke anbefale at klager gis rett til standarderstatning
i henhold til EU-forordning 261/2004.   

Vedtak

Transportklagenemnda kan ikke anbefale at klager gis medhold.