Vedtak i Transportklagenemnda - Fly

Sammendrag

Krav om standardkompensasjon ved forsinkelse. Restriksjoner
fra flyveledertjenesten og hvile for kabinpersonalet.

Dato
28.06.2019

Saksnummer
2018-04248

Tjenesteytere
Norwegian Air Shuttle

Klager har i det vesentlige anført

Klager skulle reise med Norwegians flyvning DY1036 fra Stavanger (SVG) til Krakow
(KRK) 29. juli 2018 kl. 06.15. Flyvningen ble imidlertid forsinket med cirka seks timer, og
klager har på denne bakgrunn fremsatt krav om standardkompensasjon i henhold til EU-
forordning 261/2004 på 250 euro pr. person, totalt 1 000 euro for fire passasjerer. 

Norwegian har vist til at forsinkelsen skyldtes at kabinpersonalet måtte ha sin pålagte
hvile. Klager har vist til at dette ikke er listet opp i forordningens fortale, og har anført at
dette ikke utgjør en ekstraordinær omstendighet i forordningens forstand. 

Klager har i denne forbindelse vist til Oslo tingretts avgjørelse TOSLO-2017-0165857 som
gjaldt snøfall på flyplassen som medførte at flyvningen ble forsinket. Da værforholdene
bedret seg, ville hviletidsbestemmelsene til mannskapet blitt overskredet om
flyvningen ble utført rett etter at været ble bedre. Flyselskapet valgte likevel å booke om
passasjerene på et annet fly. Om vurderingen om rimelig tiltak sa tingretten: "Kravet til
rimelige bestrebelser gir anvisning på en konkret og smidig vurdering, som gir rom for å
ta hensyn til de nærmere omstendighetene i saken [...] jo lengre tid flyselskapet har hatt
på seg til å foreta avhjelp, jo i større grad må det være rimelig å forvente at flyselskapet
har iverksatt adekvate tiltak for å få eliminert eller redusert forsinkelsen". Tingretten
om til at flyselskapet ikke hadde truffet alle rimelige tiltak for å redusere eller unngå
forsinkelsen.

Tjenesteyterne har i det vesentlige anført
Norwegians flyvning DY1036 fra Stavanger til Krakow 29. juli 2018 ble forsinket med fem
timer og 57 minutter. Forsinkelsen skyldtes restriksjoner fra flyveledertjenesten i Split på
en tidligere flyvning, som medførte at kabinpersonalet måtte ha sin lovpålagte hvile. 

Flyvningen skulle betjenes av flymaskin LN-DYV. Under forutgående flyvning, DY1987
fra Split 28. juli 2018, ble flyet omdirigert til København som følge av at kabinpersonalet
måtte ha sin lovpålagte hvile. Flyvning DY1987 gjenopptok reisen morgenen etter når
personalet var klart for videre drift. 

Norwegian anfører at de ovennevnte forhold utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
forsinkelsen ikke kunne vært unngått selv om alle rimelige tiltak ble truffet. Selskapet
avviser på dette grunnlag klagers krav om standardkompensasjon.

Nemnda bemerker

Norwegians flyvning DY1036 fra Stavanger til Krakow 29. juli 2018 ble forsinket med fem
timer og 57 minutter.

Forsinkelse som medfører at passasjerene kommer frem til det endelige
bestemmelsesstedet tre timer eller mer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7, jf artikkel 5 nr. 3, jf. EU-
domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

I dette tilfellet skyldtes forsinkelsen restriksjoner fra flyveledertjenesten i Split på en
tidligere flyvning, som medførte at kabinpersonalet måtte ha sin lovpålagte hvile.
Flyvningen skulle betjenes av flymaskin LN-DYV. Under forutgående flyvning, DY1987
fra Split 28. juli 2018, ble flyet omdirigert til København som følge av at kabinpersonalet
måtte ha sin lovpålagte hvile. Flyvningen DY1987 ble utført neste morgen da personalet
var klart for videre drift. Det vises til fremlagt dokumentasjon.

Nemnda mener at restriksjoner fra flyveledertjenesten må anses som ekstraordinære
forhold. Forsinkelsen kunne ikke vært unngått til tross for at alle rimelige tiltak var
truffet. 

Nemnda kan derfor ikke se at klager har krav på standarderstatning.

Vedtak

Transportklagenemnda - fly anbefaler ikke at klager gis medhold.