Vedtak i Transportklagenemnda
- Kollektivreiser

Sammendrag

Krav om refusjon av bussbillett som følge av feil informasjon i ruteplanleggeren.

Dato
19.06.2018

Saksnummer
2018-00819

Tjenesteytere
Kringom

Klager har i det vesentlige anført

Klager kjøpte to billetter til nattbussen fra Sogndal til Oslo med avreise 24. februar 2018
kl. 22.30. Klagers datter, som var en av passasjerene, skulle reise med buss fra Høyanger
kl.20.30 for så å ta bussen videre fra Sogndal skysstasjon. 

Datteren ble kjørt til busstasjonen i Høyanger der hun ventet til kl. 20.45 uten at det kom
noen buss. Hun ble da informert av en lokal innbygger at denne bussen ikke kjørte på
lørdager. Dette resulterte i at klagers datter med barn, måtte ordne overnatting og kjøpe
nye billetter til bussen som gikk fra Sogndal dagen etter. 

Klager viser til at det ble opplyst på Kringoms nettside at bussen skulle gå fra Høyanger
24. februar 2018 kl. 20.30, og krever derfor at selskapet refunderer kostnaden til de
ubrukte billettene hos Nettbuss til kr. 832.

Tjenesteyterne har i det vesentlige anført
Kringom/Sogn og Fjordane fylkeskommune eksporterer sine rutedata til Entur. Noe alle
kollektivaktører er lovpålagt å gjøre etter kunngjøringsplikten. 

Entur gjør disse dataene tilgjengelig til kollektivaktørene og andre som vil bruke reisedata
i sine tjenester. Entur har laget en nasjonal reiseplanlegger, som også Kringom/Sogn og
Fjordane fylkeskommune linker til fra sine nettsider for reiseplanlegging. 

De reiserutene som Kringom/Sogn og Fjordane fylkeskommune eksporterte til
Entur på denne reisen var korrekt. Dette var også informasjonen som kom frem i
reiseplanleggeren. 

Kringom kan på grunnlag av ovennevnte ikke se at det er grunnlag for kunden å kreve
refusjon for sine utgifter i denne saken.

Nemnda bemerker

Nemnda legger til grunn at klagers far kjøpte billetter til nattbussen fra Sogndal til Oslo
for datteren og hennes barn. Datteren skulle reise fra Høyanger til Sogndal for å ta
nattbussen derfra og baserte seg på å ta en buss med avreise fra Høyanger kl. 20.30. Det
viste seg at denne bussen ikke gikk på lørdager.  Det kreves refusjon av de ubenyttede
billettene for bussen fra Sogndal til Oslo   

Nemnda bemerker at det er klagers ansvar å sjekke rutetidene. 

Nemnda legger til grunn at det i Kringoms rutetabeller på nettet framgår at det er
enkelte forskjeller i rutetider på forskjellige ukedager.  Det er intet grunnlag for å anta at
Kringom ikke har levert korrekte data. 

Nemnda bemerker imidlertid at reiseplanleggeren ikke er enkel å forstå  og viser til det
skjermbilde klager har lagt fram. Det er lett å oppfatte avgangstidspunktet 20.30 som en
avgang fra Høyanger og ikke en del av reisen på bussavgangen som startet kl. 18.20. 

Nemnda anbefaler Kringom ta initiativ overfor leverandøren av  reiseplanleggeren til å
forbedre presentasjonen for å unngå misforståelser. 

Nemnda kan imidlertid ikke se at det er grunnlag for å anbefale at billettene, som for
gjelder et annet busselskap Nettbuss, bør erstattes.

Vedtak

Transportklagenemnda Kollektivtransport finner ikke å  kunne anbefale at klager gis
medhold.