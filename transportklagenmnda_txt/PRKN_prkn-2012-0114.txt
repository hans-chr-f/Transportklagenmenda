Vedtak i Pakkereisenemnda

Sammendrag

Saken gjelder hotellstandard, Kypros.

Dato
06.02.2013

Saksnummer
114/12

Tjenesteyter
Star Tour AS

Sakens dokumenter ble lagt frem.

Klager: X

Turarrangør: Star Tour AS

Antall reisende: 4

Reisens pris: kr 27.724

Saken gjelder:

Saken gjelder hotellstandard, Kypros.

Klager anfører at det ikke burde stå i hotellbeskrivelsen at hotellet er nyoppusset fra
tak til gulv. Rommet de fikk burde ha vært utbedret - vinduet kunne ikke åpnes og det
var så fuktig på rommet at de la seg i vått sengetøy hver kveld. Det var sopp i taket på
badet ved Oceanus bar. De fikk byttet rom, men i det nye rommet ble det vannlekkasje
etter 2 dager. De meldte fra, men ikke noe ble gjort før det ble en ordentlig lekkasje
fra etasjen over så alt tøy og annet ble vått. Nå måtte de bytte rom igjen og ferien ble
fullstendig ødelagt. De krever et prisavslag på kr.10.000,-.

Star Tour har tilbudt en kompensasjon på kr.4.000,- eller et reisegavekort på kr.5000,-
for de ubehageligheter innkvarteringen og flyttingen medførte for klager.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Mangler an gi grunnlag for prisavslag med mindre de avhjelpes innen
rimelig tid.

Star Tour har ikke kommentert det forhold at det første rommet klager fikk, var svært fuktig
og at klager av den grunn fikk nytt rom. Nemnda legger derfor til grunn at fuktigheten på det
første rommet utgjør en mangel, som i og for seg ble avhjulpet ved rombytte, men medførte
den ulempe et rombytte er. Videre legges det til grunn at det i rom nr 2 var en lekkasje
fra etasjen over med det resultat at klager igjen måtte bytte rom. Også denne mangel ble
avhjulpet med rombytte, men klager måtte altså i løpet av 1 uke bytte rom to ganger på grunn
av mangler.

Etter en helhetsvurdering har nemnda kommet til at Star Tours tilbud er en passende
kompensasjon for de ubehageligheter klager ble påført.

Vedtak:

Reklamasjonsnemnda for pakkereiser kan ikke anbefale noen kompensasjon ut over det som
er tilbudt.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Eva Pettersen, Ving Norge AS

Vigdis Fiske, Amisol AS