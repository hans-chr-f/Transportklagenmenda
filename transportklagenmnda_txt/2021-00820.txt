Vedtak i Transportklagenemnda - Fly

Sammendrag

Krav om refusjon av billettene. Ombooket til reise
som ikke var mulig å gjennomføre med små barn.

Dato
15.12.2021

Saksnummer
2021-00820

Tjenesteytere
Bravofly
Finnair
TAP Air Portugal

Klager har i det vesentlige anført

Klager, kona og deres to barn skulle reise med Finnair fra Oslo til Malaga via Helsinki med
avreise 27. mai 2021. Reisen ble bestilt via reisebyråret Bravofly.  Den 26. april mottok
klager beskjed om at flyvningen var kansellert, hvor klager ble omrutet til avgangstider
som medførte ankomst i Helsinki kl. 21.15 og videre avreise til Malaga kl. 08.00 neste
dag. Opprinnelig skulle klager og reisefølge lande i Malaga samme dag (litt over midnatt)
som de reiste fra Oslo. 

Ombooking gjorde den planlagte reisen både dyrere og mer komplisert. Med barn på 5
og 13 år var det ikke aktuelt å tilbringe en natt på flyplassen i Helsinki, og dersom det var
tilfelle ville det påløpt ekstra utgifter til hotell og transport for fire personer. 

Klager tok kontakt med Bravofly og ba om rask avklaring om refusjon av billettene, for å
øke sannsynligheten til å kjøpe nye billetter forholdsvis billig. Bravofly refunderte kun 50
euro og klager droppet reisen, da alternativet var at turen potensielt ble dyrere enn først
antatt.  Klager krever at pengene de har betalt for bookingen (14 298 kroner) refunderes i
sin helhet.

Tjenesteyterne har i det vesentlige anført
I denne saken er Bravofly, Finnair og TAP Air Portugal bedt om tilsvar. 

Finnair har inngitt følgende tilsvar til nemnda: 
Klager har to separate PNR fra reisebyrået, hvor den ene ble operert av Finnair og den
andre ble operert at TAP. Finnair kan bare uttale seg om reisen som ble operert av dem,
som i dette tilfellet er reisen fra Oslo til Malaga via Helsinki. 

Finnair har bedt om kommentar fra Bravofly som solgte flybillettene til klager og
reisebyrået har bekreftet full refusjon av billettene i form av voucher, som klager
selvvalgte som alternativ for utbetaling. Flyselskapet viser til fremlagt korrespondanse
med reisebyrået. 

Fordi klager allerede har mottatt full refusjon av billettene for strekningen Oslo - Malaga,
er flyselskapet av den oppfatning at klager ikke har krav på ytterligere refusjon. Klager
har heller ikke krav på standardkompensasjon da kansellering ble gjort over 14 dager før
avreise som følge av Covid-19. 

TAP Air Portugal har gitt følgende tilsvar til nemnda: 
Flyselskapet har gått gjennom all dokumentasjon i saken og kan bekrefte at passasjeren
ble gjort oppmerksom på av reisebyrået, at en kansellering av reisen med TAP Air
Portugal ville være i tråd med gjeldende vilkår og betingelser da det var en frivillig
kansellering fra passasjerens side. 

Alle de fire billettene ble refundert i henhold til billettvilkårene som innebar en utbetaling
på 23,25 EUR per billett, totalt 93 EUR. 

Passasjerene hadde også kjøpt to bagasjer til 45 EUR per, som ikke er refunderbar i de
tilfeller hvor billetten kanselleres av den reisende. I dette tilfellet kan flyselskapet gjøre
et unntak å refundere kostnaden til ekstra bagasje i form av reise-voucher som kan
benyttes på en senere reise med TAP Air Portugal. Dersom det er ønskelig, vil flyselskapet
kontakte klager direkte. 

Bravofly har til tross for gjentatte henvendelse fra sekretariatet ikke inngitt tilsvar til
nemnda.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7. Regelen
gjelder ikke dersom passasjeren har fått informasjon om endringen minst to uker før
planlagt avgangstid. I dette tilfellet fikk klager beskjed om kanselleringen den 26. april,
mer enn to uker før avgang. Klager har etter dette ikke krav på standarderstatning.

Klager hadde bestilt to separate reiser via reisebyrået, Bravofly. Fordi det er separate
billetter, må utreisen og returen vurderes hver for seg. 

Nemnda tar først for seg utreisen: 

Utreisen ble operert av Finnair med avgang fra Oslo til Malaga via Helsinki, og hjemreisen
ble operert av TAP Air Portugal. Utreisen med Finnair ble kansellert og klager ble tilbudt
ny avgangstid. Fordi den totale reisetiden ble lengre og langt mer kostbar enn først
planlagt, valgte klager å kreve refusjon av utreisen samt kansellere returreisen. Klager
krever full refusjon av sine billetter. 

Etter forordningens artikkel 8 gir kansellering passasjeren rett til refusjon av billettprisen
eller omruting under sammenlignbare betingelser ved første anledning, eller på et
senere tidspunkt etter passasjerens valg. Dersom passasjeren har valgt refusjon av
billettene så skal dette skje innen 7 dager. Refusjon i form av vouchere er akseptabelt
dersom passasjeren har valgt dette. 

Finnair har bestridt krav om refusjon av billetter med den begrunnelse at beløpet
allerede er refundert reisebyrået, som igjen har refundert klager i form av voucher.
Bravofly har i e-post til Finnair opplyst at klager har mottatt voucher for utreisen. 

Bravofly har videre opplyst at dersom klager heller ønsker refusjon i form av pengebeløp,
vil de sørge for dette dersom klager tar direkte kontakt. Etter nemndas syn er derfor
Bravofly forpliktet til å refundere utreisebilletten til klager. 

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Nemnda tar deretter for seg returen: 

Når det gjelder klagers billetter på hjemreisen med TAP Air Portugal, har flyselskapet
opplyst at klager selv kansellerte. Klager har selv også opplyst at de valgte å ikke reise
fordi reisen ble dyrere enn de forventet. Nemnda legger derfor til grunn at klager selv
kansellerte hjemreisen. Nemnda viser til flyselskapets befordringsvilkår hvor det fremgår
at økonomi-billetter ikke er refunderbare. TAP Air Portugal har tilbakebetalt refunderbare
skatter og avgifter til klager på totalt  93 EUR. Nemnda kan ikke se at klager har krav på
ytterligere refusjon av returbillettene.

Vedtak

Transportklagenemnda anbefaler at Bravofly refunderer klagers utgifter fra Oslo til
Malaga med Finnair.