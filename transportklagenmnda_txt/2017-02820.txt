Vedtak i Transportklagenemnda
- Kollektivreiser

Sammendrag

Krav om frafall av ilagt gebyr som følge av manglende gyldig billett.

Dato
19.01.2018

Saksnummer
2017-02820

Tjenesteytere
Ruter

Klager har i det vesentlige anført

Klager ble ilagt gebyr på T-banen som følge av for sent kjøp av billett. 

Klager viser til at han kjøpte en billett på Ruters app. Appen telte ned samtidig som
den informerte om at påstigning var tillatt. Da klager ble stoppet i kontroll på Skullerud
hevdet kontrolløren at billetten ikke var godkjent. Klager viser til at han hadde kjøpt en
billett, og at den på kontrolltidspunktet lyste grønt.

Klager krever derfor at Ruter frafaller det ilagte gebyret.

Tjenesteyterne har i det vesentlige anført
Ruter viser til henvendelse fra klager angående gebyr han ble ilagt på bussen den 17.
september 2017. 

Klager fikk gebyr fordi han kjøpte billetten sin for sent. Kontrollen var en såkalt lukket
kontroll. Det betyr at kontrollørene går om bord på bussen og kontrollerer alle om bord,
før bussen får kjøre videre.

Ved bruk av mobilbillett så må billetten være bekreftet og betalt før man går om bord
på bussen. Når billetten betales starter en nedtelling på to minutter, og det står at
påstigning er tillatt.

Klager opplyser at han gikk på bussen ved Langerud sykehjem. Bussen ankom denne
holdeplassen kl. 16:23:50 og forlot holdeplassen kl. 16:24:03. Deretter ankom bussen
Skullerud T. kl. 16:26:09 hvor kontrollen ble utført. Først da, kl. 16:26:16 ble billetten til
klager betalt. Dette er for sent, og Ruter ser ingen grunn til å endre standpunkt i denne
saken.

Nemnda bemerker

Klager ble ilagt gebyr ved kontroll på busslinje 79 ved Skullerud på det grunnlag at han
hadde kjøpt billett for sent. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

I følge Ruters sanntidssystem forlot bussen Langerud sykehjem hvor klager kom på kl.
16.24.03. Kontrollørene kom på bussen ved Skullerud hvor bussen ankom kl. 16.26.09. 

Klagers billett er registrert bestilt kl. 16.26.14 og betalt kl. 16.26.16, dvs. vel to minutter
etter klager gikk ombord og omtrent samtidig med at kontrollen startet. I følge
gebyrrapporten var 15 sekunder talt ned da billetten ble sjekket. 

Nemnda bemerker at vilkårene for å ilegge gebyr var oppfylt. Nemnda kan ikke se at det
er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klagen tas til
følge. 

Vedtaket er enstemmig.