Vedtak i Transportklagenemnda - Fly

Sammendrag

Krav om erstatning for ødelagt bagasje. Saken ble
behandlet etter transportklagenemndsforskriften § 5-4.

Dato
28.08.2015

Saksnummer
0052/15F

Tjenesteyter
Norwegian Air Shuttle ASA

Klager har i det vesentlige anført:

Klager reiste fra København til Oslo den 1. desember 2014 med DY3239. Da hun hadde forlatt
Gardermoen oppdaget hun at kofferten var ødelagt.

Klager bor langt fra flyplassen og valgte derfor å sende inn melding om skade og bilder av
skaden til Norwegian innen 7-dagers fristen.

Klager krever erstatning for ødelagt koffert.

Det vises for øvrig til klagers brev.

Norwegian har i det vesentlige anført:

I henhold til norske og internasjonale regler for luftfart skal alle uregelmessigheter
rapporteres direkte til flyselskapet før man forlater flyplassen.

Det er i henhold til luftfartsloven mulig å rapportere skadet bagasje innen 7 dager etter
hjemkomst, men dersom man ikke melder fra om skaden direkte etter ankomst hefter ikke
flyselskapet for skaden.

Klager forlot flyplassen uten melde fra om skaden, og har dermed godtgjort at kofferten var i
samme stand som da den ble innlevert.

Norwegian kan på grunnlag av ovennevnte ikke imøtekomme klagers krav.

Det vises for øvrig til Norwegians brev.

Nemnda bemerker:

Norwegian er i henhold til luftfartsloven § 10-18 ansvarlig for skadet eller ødelagt bagasje
med mindre skaden skyldes reisegodsets egen beskaffenhet eller feil eller mangler ved
reisegodset.

Mottas innskrevet reisegods uten klage fra mottakerens side, formodes godset å være utlevert
i god stand om ikke annet blir godtgjort, jf. luftfartsloven § 10-26 første ledd. Bevisbyrden for
at skaden oppstod under transporten påhviler i så fall passasjeren. Det er ikke riktig, som
Norwegian anfører, at de ikke hefter for skaden dersom man ikke rapporterer skaden direkte
etter ankomst.

Klager mottok i dette tilfellet kofferten uten å klage. Det følger av ovennevnte bestemmelse
at koffertene da formodes å være utlevert i god stand. Nemnda kan på bakgrunn av de
foreliggende opplysninger ikke se bort fra at koffertene kan ha blitt skadet før eller etter de
var i Norwegians varetekt, og finne ikke tilstrekkelig grunnlag til å fravike hovedregelen.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.