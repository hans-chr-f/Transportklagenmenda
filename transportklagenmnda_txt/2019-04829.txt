Vedtak i Transportklagenemnda - Fly

Sammendrag

Krav om standarderstatning som følge av forsinkelse og ikke tilfredsstillende omruting.

Dato
05.06.2020

Saksnummer
2019-04829

Tjenesteytere
SAS

Klager har i det vesentlige anført

Klager og hans medreisende skulle fly med SK4032 den 28. november 2019 kl. 16:20 fra
Stavanger til Oslo og derfra videre med SK461 kl. 18:00 til København. Flyvningen fra
Stavanger skulle lande på Gardermoen kl. 17.10, men var ca. 45 minutter forsinket. De
landet kl. 18:11 og var ved gaten kl. 18:18. Det var snøvær på Gardermoen, men ikke
ekstremt. De fleste flyvningene var 30-60 minutter forsinket. Klager og hans reisefølge
ble på et tidlig tidspunkt booket om til en senere avgang fra Gardermoen. Avgangen de
ble plassert på gikk ikke før kl. 20:55 De ble ikke prioritert til avgangene som gikk kl. 18:50
eller 20:05. Klager anfører at de kunne rukket SK461 da også denne var ca. 50 minutter
forsinket. 

Klager mener SAS ikke kan vise til dårlig vær som begrunnelse for forsinkelsen. Klager
er selv aktiv pilot og mener værrapportene som SAS har lagt frem for nemnda viser at
det var lett snøvær, lite vind og bedring utover dagen. SAS burde, som alle flyselskap,
forvente at det ved slike værforhold blir noe kø ved de-ice og derfor små forsinkelser på
bortimot alle SAS' avganger denne dagen.

SAS foretok en unødvendig ombooking og videre ble de, til tross for at klager har
Eurobonus gullstatus, først ombooket til tredje mulige flyvning til København. 

Klager krever 250 euro pr. person i standarderstatning i henhold til EU-forordning
261/2004 for forsinket ankomst til København med nesten 4 timer.

Tjenesteyterne har i det vesentlige anført
Snøvær ved Oslo Airport/Gardermoen den 28. november førte til følgeforsinkelser i
flytrafikken til og fra Oslo denne dagen. 

SK4032 ble operert av flyindivid LNRPL. Denne maskinen ankom Stavanger som SK4031.
Før avreise fra Oslo til Stavanger ble SK4031 forsinket med 8 minutter fra gate på grunn
av snørydding på flyplassen. Flyet ble ytterligere forsinket 33 minutter etter at det
hadde gått fra gate og før det fikk klarsignal til å ta av. Tiden mellom avgang fra gate og
klarsignal til å ta av er utenfor flyselskapets kontroll. Dette styres av Air Traffic Control/
ATC. Som følge av forsinkelsen av SK4031 ble også SK4032 forsinket med 27 minutter og
nye 9 minutter forårsaket av værforholdene i Oslo. SK4032 ankom Oslo kl. 18.18, 1 time
og 8 minutter forsinket.

Reisefølget hadde forbindelse videre med SK461 kl. 18.00. SAS omrutet reisefølget til
første ledige avgang kl. 20.55. Det er riktig som klager skriver at SK461 også ble forsinket,
men ved omruting må man forholde seg til oppsatte avgangstider. Man vet ikke på
forhånd hvor lang forsinkelsen for hvert enkelt fly vil bli. Det viktige er at passasjerene og
passasjerenes bagasje blir omrutet til en avgang de har mulighet for å rekke.

Årsaken til reisefølgets forsinkede ankomst til København var forårsaket av
værforholdene på Oslo Airport/Gardermoen. Dette må anses som en ekstraordinær
hendelse, og med bakgrunn i ovennevnte kan SAS ikke imøtekomme klagers krav om
standarderstatning i henhold til EU-forordning 261/2004.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet, gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet,
jf.  EU-forordning 261/2004 artiklene 5, 6 og 7, samt EU-domstolens avgjørelser i
sakene Sturgeon-Condor av 19.11.2009 (C-402/07) og Nelson med flere av 23.10.2012
(C-581/10). 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 

I dette tilfellet skyldtes forsinkelsen at det på grunn av snøvær på Gardermoen oppsto
følgeforsinkelser i flytrafikken til og fra flyplassen den 28. november 2019. 
SAS har fremlagt dokumentasjon som viser at forsinkelsen for klagers flyvning med
SK4032 fra Stavanger denne dagen skyldtes en følgeforsinkelse for den konkrete
flymaskinen. Dette flyet ble på sin innkommende flyvning fra Oslo til Stavanger forsinket
på grunn av værforholdene på Gardermoen.

Ved en forsinkelse som medfører at passasjeren ikke rekker sin videre forbindelse i
henhold til billetten, vil han ha krav på å bli omrutet så snart som mulig. Klager og hans
reisefølge fikk en omruting til en avgang kl. 20:55. Spørsmålet blir derfor om flyselskapet
har gjort tilstrekkelig for å unngå forsinkelsen eller gjøre den kortest mulig under de
rådende forhold. Klager mener de kunne rukket sin opprinnelige videre forbindelse til
København da også denne var forsinket. SAS har anført at både passasjerer og bagasje
skal omrutes, og at man på forhånd ikke vil kunne vite hvor lang forsinkelsen blir for
hvert enkelt fly. Det må derfor prioriteres slik at man omruter til en avgang de har
mulighet til å rekke. 

SAS har ikke fremlagt dokumentasjon som viser at avgangene kl. 18:50 og 20:05 var
fullbooket. Hvorvidt SAS Eurobonus-medlemmer med gullstatus vil bli prioritert ved
omruting under ekstraordinære omstendigheter er ikke kommentert av SAS og heller
ikke kjent for nemnda. 

Etter nemndas vurdering må imidlertid omrutingen klager og hans reisefølge ble tilbudt
anses som tilfredsstillende under de rådene værforholdene med forsinkelser denne
dagen.
Nemnda legger derfor til grunn at SAS omrutet klager og hans reisefølge, samt deres
bagasje snarest mulig. Flyselskapet anses å ha godtgjort at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet. Forsinkelsen gir etter dette ikke rett til standarderstatning.

Vedtak

Transportklagenemnda - fly anbefaler ikke at klager gis medhold.