Vedtak i Transportklagenemnda
- Kollektivreiser

Sammendrag

Ilagt gebyr for å ha gått igjennom t-banestasjonen

Dato
23.01.2017

Saksnummer
2016-00385

Tjenesteytere
Ruter

Klager har i det vesentlige anført

Klager skulle treffe en venninne på Oslo S, og tenkte at hun kunne gå igjennom
jernbanetorget t-banestasjon, men siden hun var ukjent med retningen tok hun kontakt
med en av Ruters kontrollører.  
Kontrolløren kunne fortelle henne at hun ikke kunne gå igjenom t-banestasjonen uten
gyldig billett, og ila henne gebyr for manglende billett. Klager som er nyinnflyttet fra
Trondheim, var ikke klar over regelen.  Klager går daglig igjennom stasjonen uten at hun
har opplevd problemer med det. Klager viser til at dersom hun hadde til hensikt å snike,
så ville hun ikke ha kontaktet kontrolløren for å spørre om veien. 

Klager ber om at gebyret blir slettet.

Tjenesteyterne har i det vesentlige anført
Klager ble stoppet på Jernbanetorget T-banestasjon 15.10.16 på vei ut fra stasjonen. Hun
kunne ikke fremvis gyldig billett og ble derfor ilagt et gebyr, som ble betalt på stedet.

I følge Ruters vedtekt så må alle som ferdes innenfor betalingssonen ha gyldig billett. På
T-banestasjonene er betalingssonen markert tydelig med skilt.

Ruter kan ikke åpne for at man skal kunne gå fritt nede på stasjonsområdet, da vil det
være umulig å vite hvem som har reist eller ikke. Derfor er regelen at man må ha gyldig
billett for å ferdes på plattformen.  

Gebyret er således korrekt ilagt, og Ruter ser ingen grunn til å refundere gebyret.

Nemnda bemerker

Klager ble stoppet på Jernbanetorget T-banestasjon på vei ut av kontrollsonen. Hun
hadde ikke billett og ble ilagt gebyr. 

Det fremgår av Ruters transportvedtekter pkt. 5 at det innenfor betalingsgrensene/
kontrollsonene "kun er tillatt å ferdes med gyldig billett". I følge vedtektene § 7 kan
reisende som ved kontroll ikke har gyldig billett, ilegges tilleggsavgift/gebyr. 

Klager hevder at hun skulle møte en venninne og brukte T-baneområdet som en snarvei.
Hun opplyser at hun ikke hadde reist med T-banen. Hun hevder at hun ikke visste at
det var ulovlig å bruke området som en snarvei og påpeker manglende informasjon om
dette.  

Nemnda viser til at kontrollsonene er tydelig markert med "Gyldig billett kreves i
kontrollsonen" på skilt over området hvor betalingsautomatene er plassert. Etter
nemndas syn må dette være tilstrekkelig informasjon om at det kreves billett for å
passere kontrollsonen. 

Nemnda kan ikke se at det er grunnlag for å anbefale at gebyret frafalles. Klager tok en
risiko ved å gå inn i kontrollsonen uten billett og er nærmest til å bære konsekvensene.   

Nemndas flertall har forståelse for at avgjørelsen kan virke streng, men det er av hensyn
til reiseforetakenes behov for kontroll nødvendig med en streng praksis. Det er ved
kontroller nærmest umulig å kontrollere hvem som har reist eller ikke reist.

Nemndas mindretall, forbrukerrepresentant, Korsvik, er kommet til at klager bør gis
medhold idet hun mener klagers fremstilling av hendelsen bør legges til grunn. Hun viser
særlig til at klager selv tok kontakt med kontrolløren for å spørre om veien. Hun burde da
ikke blitt møtt med et gebyr.

Vedtak

Transportnemnda Kollektivtransport finner ikke å kunne anbefale at klager gis medhold.