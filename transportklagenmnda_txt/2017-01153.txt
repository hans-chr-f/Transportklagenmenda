Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
16.02.2018

Saksnummer
2017-01153

Tjenesteytere
SAS

Klager har i det vesentlige anført

Klager skulle reise fra Reykjavik til London via Oslo den 18. august 2015 kl 11.40, og
videre fra Oslo til London kl 17.15 ankomst London kl 18.30 lokal tid. Tolv timer før
avreise fikk klager beskjed om at SK811 fra Oslo til London var kansellert. Klager ble
booket om til neste avgang samme kveld kl 20.15, og ankom endelig bestemmelsessted
tre timer forsinket. 

Klager krever standarderstatning 400 euro per person i henhold til EU-forordning
261/2004.

Det vises for øvrig til klagers brev.

Tjenesteyterne har i det vesentlige anført
SK811 fra Oslo til London ble kansellert som følge av uvanlig høyt sykefravær blant
det norske crewet. All standby crew ble brukt hele dagen, og flere avganger måtte
kanselleres. Det vises til fremlagt dokumentasjon. Klager og hans reisefølge ble booket
om til neste fly, og ankom London kl 21.30 lokal tid, tre timer forsinket. 

Hendelsen er ikke kompensasjonsberettiget da årsaken var ekstraordinære
omstendigheter utenfor SAS' kontroll. SAS gjorde hva det kunne for å forminske følgene
av det høye sykefraværet. 

SAS kan ikke imøtekomme klagers krav om standarderstatning. 

Det vises for øvrig til SAS' brev.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artikkel 5 og 7.

Sykdom blant besetningen kan være en ekstraordinær omstendighet i forordningens
forstand. Sykdom oppstår imidlertid fra tid til annen. Flyselskapet må derfor være
forberedt og ha en beredskapsplan for håndtering av påregnelig sykdom. Sykdom kan
likevel oppstå så plutselig eller i et slikt omfang at flyselskapet ikke har mulighet til å
unngå innstilling av en eller flere avganger. Dette må vurderes konkret.

Flertallet - lederen og flyselskapenes representanter - finner at flyselskapet SAS har
dokumentert at kanselleringen skyldtes en ekstraordinær omstendighet som ikke kunne
vært unngått selv om alle rimelige tiltak var truffet, og at klageren derfor ikke har krav på
standarderstatning:

Flyselskapet har lagt frem dokumentasjon for at sykefraværet blant crewet var
usedvanlig høyt i Norge den 17. august og at dette påvirket trafikken også påfølgende
dag. Alt reservecrew ble satt inn, men etter flertallets syn var kanselleringer ikke til å
unngå.  

Mindretallet - forbrukernes representanter -  kan ikke se at SAS har dokumentert at
sykdom blant besetningen utgjorde en ekstraordinær omstendighet som ikke kunne vært
unngått: 

SAS har ikke fremlagt dokumentasjon på hvor høyt sykefraværet var, om det utgjorde et
avvik fra normalt sykefravær, eller hvilken beredskapsplan de hadde. Til dette kommer at
Oslo er en base for SAS hvor tilgangen til reservemannskap normalt må kunne forventes
å være høy.

Vedtak

Transportklagenemnda - fly anbefaler ikke at klageren gis medhold i sitt krav om
standarderstatning.