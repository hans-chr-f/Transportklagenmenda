Vedtak i Transportklagenemnda - Fly

Sammendrag

Krever standarderstatning på grunn av forsinkelse.

Dato
31.10.2016

Saksnummer
1215/15F

Tjenesteyter
SAS

Klager har i det vesentlige anført:

Klager skulle reist fra Oslo (SK907) til San Francisco via New York (UA1284) den 2. mars 2015 kl.
11:00. Flyvningen ble forsinket og klager ble booket om, opprinnelig ankomst var kl. 18:59 og
ny ankomst ble kl. 23:09.

Klager krever standarderstatning 600 euro i henhold til EU-forordning 261/2004.

Det vises for øvrig til klagers brev.

SAS har i det vesentlige anført:

SK 907 den 2. mars ble forsinket som et resultat av værforhold i New York. Det vises til
fremlagt dokumentasjon.

Uregelmessigheter forårsaket av værforhold anses å være en ekstraordinær hendelse og
utenfor SAS sin kontroll. Forsinkelsen var ikke noe SAS kunne forhindre, og SAS mener derfor
at de ikke kan pålegges å betale EU- kompensasjon.

Nemnda bemerker:

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda har ved den videre vurdering delt seg i et flertall og et mindretall. Nemndas
flertall, lederen og forbrukernes representanter legger på bakgrunn av de foreliggende
opplysninger til grunn at forsinkelsen skyldtes at flyet som skulle benyttes til
flygningen, kom ca. 3 ½ time forsinket til Gardermoen pga. vanskelige værforhold i
New York. Flertallet er av den oppfatning at dette er å anse som en ekstraordinær
omstendighet i forordningens forstand. Flertallet finner videre godtgjort at forsinkelsen
ikke kunne vært unngått selv om alle rimelige tiltak var truffet. Flertallet finner følgelig
ikke å kunne anbefale at klager gis medhold.

Flertallet bemerker at EU-domstolens dom av 4. oktober 2012 i sak C-22/11, Finnair - Lassoy,
som klager viser til, etter flertallets vurdering ikke får anvendelse i klagers sak. EU-dommen
gjaldt omorganisering av flygninger som følge av værproblemer. Det er ikke tilfelle i klagers
sak.

Mindretallet, forbrukernes representanter, er av en annen oppfatning. I henhold til
vedlagt dokumentasjon skyldes forsinkelsen de-icing og de-snowing på forutgående
flyvning. Mindretallet kan ikke se at vilkåret «ekstraordinære omstendigheter» er
oppfylt ved at et fly må de-ices / avises. Etter mindretallets oppfatning er avising ikke
bare påregnelig i New York vintermånedene, det vil også være en del av flyselskapets
ordinære drift og det må settes av tid til dette ved utarbeidelsen av flyplaner.
Mindretallet mener klagerne har rett på standarderstatning.

På bakgrunn av flertallets vurdering traff nemnda slikt

Vedtak:

Transportklagenemnda-fly finner ikke å kunne anbefale at klager gis medhold.