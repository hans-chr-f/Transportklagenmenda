Vedtak i Transportklagenemnda - Fly

Sammendrag

Krav om erstatning og refusjon ved kansellering. Tåke i London.

Dato
19.12.2017

Saksnummer
2017-00711

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY1336 fra Stavanger (SVG) til London -
Gatwick (LGW) 30. desember 2016. Flyvningen ble kansellert. 

Klager anfører at både British Airways og SAS fikk fraktet sine kunder til London
denne kvelden. Norwegians flyvning ble kansellert, og klager ble henvist til et dyrt
kundeservicenummer for ombooking. Hun ble ikke tilbudt ombooking med British
Airways eller SAS. Klager bestilte selv nye billetter med British Airways påfølgende dag
for å rekke planlagt nyttårsfeiring i Bournemouth,

Klager har på ovennevnte grunnlag fremsatt krav om standarderstatning i henhold til EU-
forordning 261/2004 på 250 euro, samt refusjon av nye flybilletter med British Airways
til 458,80 britiske pund og utgifter til transport til og fra flyplassen i Stavanger på kroner
300.

Tjenesteyterne har i det vesentlige anført
Norwegians flyvning DY1336 ble kansellert som følge av dårlige værforhold i
London denne dagen. Det var tåke mesteparten av dagen, noe som medførte store
uregelmessigheter på flyplassen. Reisefølget ble tilbudt omruting, og klager har fått
refundert sin Norwegian-billett. 

Flyselskapene er unntatt fra å betale erstatning i de tilfeller hvor uregelmessigheten
er forårsaket av ekstraordinære omstendigheter. Tåke og dårlige værforhold er en slik
ekstraordinær omstendighet som fritar flyselskapene for sitt erstatningsansvar.

Norwegian avviser på ovennevnte bakgrunn klagers krav om standarderstatning og
refusjon.

Nemnda bemerker

Norwegians flyvning DY1336 fra Stavanger (SVG) til London - Gatwick (LGW) 30.
desember 2016 ble kansellert.

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.

Værforhold som påvirker flytrafikken ved at det ikke er mulig å lande eller ta av, ved at
det oppstår store forsinkelser mv., kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen.

Nemnda mener at tåke og de dårlige værforholdene den aktuelle dagen må anses
som en ekstraordinær omstendighet i forordningens forstand. Det vises til fremlagt
dokumentasjon. Værforholdene førte til store følgeforsinkelser, og alt standby-
mannskap var etter det opplyste kalt ut. Norwegian tilbød klager ny utreise. Nemnda
legger til grunn at kanselleringen som følge av værforholdene ikke kunne vært
unngått selv om alle rimelige tiltak var truffet. Kanselleringen gir etter dette ikke rett
til standarderstatning, og nemnda anbefaler ikke at klager gis medhold i sitt krav om
standarderstatning. 

Når det gjelder erstatning på annet grunnlag, har passasjeren allerede fått dekket dette
av sitt forsikringsselskap.

Vedtak

Transportklagenemnda - fly anbefaler ikke at klager gis medhold.