Vedtak i Pakkereisenemnda

Sammendrag

Saken gjelder forsinket og skadet barnevogn.

Dato
..

Saksnummer
138/13P

Tjenesteyter
Amisol AS

Sakens dokumenter ble lagt frem.

Klager: X

Turarrangør: Amisol AS

Reisemål: Tyrkia, Alanya

Antall reisende: 4

Reisens pris: 9.790 nok.

Tidsrom: 020713- 090713

Saken gjelder:

Saken gjelder forsinket og skadet barnevogn.

Klager anfører at barnevognen til deres 1-år gamle tvillinger ikke kom frem til Alanya
samtidig med deres fly. Da den kom dagen etter, var den skadet med riper både
på rammen og ellers. Den er nå vanskelig å slå sammen. Klager mener Amisol som
turarrangør er ansvarlig for dette og krever kompensasjon.

Amisol har anført at klager ringte dagen før avreise og spurte om barnevogn kunne tas
med og om det ville koste noe ekstra. Hun ble da opplyst at det ikke kostet noe ekstra,
men ble rådet til å pakke vognen i Air Shell og at hun ikke ville få erstatning hvis den
ikke var pakket forskriftsmessig.

Tilsvarende opplysning ble gitt i informasjonen klager fikk samtidig med billetten.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi rett til prisavslag.

Reklamasjonsnemnda har tidligere lagt til grunn at det er turarrangørens ansvar at bagasjen
kommer frem til bestemmelsesstedet samtidig med den reisende.

Gjør den ikke det, foreligger det en mangel i pakkereiselovens forstand. I dette tilfelle kom
vognen frem ca. 1 døgn forsinket. Selv om det klarligvis var en ulempe å være uten vognen i
ett døgn, var likevel ulempen av begrenset omfang.

Nemnda finner at klager bør få en kompensasjon på kr.500,- for dette.

Når det gjelder skaden på vognen, ble klager både muntlig i samtale med Amisol og i skriftlig
informasjon som fulgte billetten, gjort oppmerksom på at vognen måtte pakkes i Air Shell.
Dette ble ikke gjort, og nemnda finner da ikke grunnlag for ansvar for turarrangør/flyselskap.
Hvordan reiseforsikringen vurderer et slikt spørsmål, har nemnda ikke forutsetninger for å
vurdere.

Vedtak:

Reklamasjonsnemnda for pakkereiser anbefaler at det gis et prisavslag på kr.500,-.

Vedtaket var enstemmig.