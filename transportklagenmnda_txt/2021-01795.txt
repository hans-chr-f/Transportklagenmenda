Vedtak i Transportklagenemnda
- Kollektivreiser

Sammendrag

Krav om tilbakebetaling av ilagt gebyr. Anført at SMS-tjenesten ikke fungerte som den
skulle og at det var mangelfull informasjon om tjenesten på tjenesteyters nettsider.

Dato
21.02.2022

Saksnummer
2021-01795

Tjenesteytere
AtB AS

Klager har i det vesentlige anført

Den 24. oktober 2021 ble klager ilagt gebyr på bussen som følge av manglende gyldig
billett.

Klager anfører at han før reisen hadde gått inn på PC-en og sjekket nettsidene til AtB
for å lese om billettkjøp via SMS, da dette var første gang han skulle bruke denne
tjenesten. Han anfører at han har vært vant til å kjøpe billett via app på smarttelefon,
men som følge av at smarttelefonen hans var blitt ødelagt, hadde han en enkel Nokia-
telefon i reserve som han reiste med denne dagen. Han anfører videre at det ikke fantes
alternative måter å kjøpe billett på i den bydelen han befant seg i ved avreise, slik at han
var henvist til å kjøpe SMS-billett.

Ut ifra informasjonen på nettsidene til AtB så at han måtte sende teksten «Voksen» til
2027. Siden han reiste alene og kun skulle reise én sone, var dette det eneste som skulle
sendes basert på det som sto på nettsidene.

Klager sendte derfor en SMS i tråd med dette til 2027. Han mener at han da hadde kjøpt
billett. Han hadde forventet å få en eller annen form for bekreftelse, men det sto ikke
noe om at man skulle få en bekreftelse på nettsidene til AtB.

Da kontrolløren kom, forklarte klager hva han hadde gjort, og han sendte også en ny SMS
mens kontrolløren så på. Kontrolløren påpekte ingen feil. Gebyret ble likevel ilagt.

Klager skulle bytte buss, og han fikk oppgitt at han da måtte kjøpe en ny billett på
billettautomaten der han skulle bytte buss. Dette gjorde han.

Klager stiller seg kritisk til at han ble ilagt gebyr, da han fulgte informasjonen som var
oppgitt på AtBs nettsider. Han anfører at det ikke er opplyst om at kjøper skal motta
en billett og kvittering på SMS. I stedet står det at billetten belastes automatisk via
telefonregningen.

Videre opplyser klager om at han i etterkant ikke har mottatt noen kvittering på SMS
for billettene, og han kan heller ikke se at han er blitt belastet for disse billettene via
telefonregningen. Klager stiller seg undrende til hva årsaken til at kjøpene ikke gikk
gjennom kan være. Imidlertid kan han dokumentere at SMS er blitt sendt fra telefonen
hans via telefonoperatøren, slik at feilen ikke kan skyldes forhold på hans telefon.
Han anfører også at han kommuniserte på SMS på samme telefon både før og etter
kontrollen på bussen, uten problemer.

Han anfører at det er kritikkverdig at AtB har en teknisk løsning som ikke fungerer,
uansett om problemet skyldtes forhold hos AtB eller oppsto i samhandlingen med
telefonoperatøren. Videre stiller han seg kritisk til at han ikke fikk noen melding om at
kjøpet ikke var gått gjennom. Klager anfører at det må være tilbyders ansvar å ha en
teknisk løsning som fungerer eller som gir beskjed når den ikke fungerer. Han påpeker at
han ikke har mottatt noen SMS med melding om at billettkjøpet ikke ble gjennomført, slik
AtB oppgir at man skal få.

Han påpeker videre at AtB i tilsvaret til nemnda ikke har kommentert klagers argument
om manglende informasjon på nettsidene deres. Han anfører at de i tilsvaret oppgir
informasjon som de ikke oppgir på nettsidene sine.

Det vises til klagers øvrige anførsler og bilder/skjermbilder i fremlagt dokumentasjon.

Klager krever at gebyret på 950 kroner tilbakebetales.

Tjenesteyterne har i det vesentlige anført
AtBs regelverk gjelder for alle som befinner seg om bord på AtBs transportmidler. Når
en kunde kjøper billett hos AtB, inngår kunden samtidig en transportavtale med AtB om
reise på AtBs transportmidler basert på de til enhver tid gjeldende vilkår som følger av
AtBs transportvedtekter med vedlegg.

Det følger videre av Transportvedtektene nr. 6.2 at:
«Reisende som ved kontroll ikke kan vise gyldig billett for påbegynt reise, skal betale
tilleggsavgift.»

AtB vil ikke gi ut gebyr dersom det kan påvises at det er svikt i AtBs systemer. Klager
hevder at AtBs billettsystem var nede. AtB har ved behandling av klagen undersøkt
Mobillett- og SMS-systemet for problemer. AtB viser til fremlagt dokumentasjon, der
det fremgår at andre kunder ikke hadde noen problemer med å benytte seg av SMS-
løsningen i det aktuelle tidsrommet. Dette må bety at problemet kunden har erfart må
ligge et sted mellom teleoperatøren og/eller telefonenheten som klager benyttet seg av.

Det er flere årsaker til at AtB ikke kan tillatte en praksis der reisende kan gå om bord på
bussen før man har fått gyldig billett. En årsak er at alle teleoperatører tilbyr kundene
sine en øvre månedlig beløpsgrense for SMS-tjenester. Noen abonnementer har også
sperret bruk av innholdstjenester (kjøp av varer og tjenester via telefonregning). AtB har
ingen mulighet til å vite om den reisende har oversteget den månedlige beløpsgrensen
eller har en slik sperre før vedkommende sender en melding til 2027 og AtB mottar
beskjed tilbake fra teleoperatøren. I de tilfeller hvor abonnementet ikke kan belastes,
vil AtB få informasjon om dette og videreformidle beskjeden til kunden i form av
en SMS med meldingen «Billettkjøpet ble ikke gjennomført, da vi ikke kan belaste
mobilabonnementet».

For hvert tilleggsgebyr som blir utstedt, skriver billettkontrollørene en rapport for
hendelsen. Det vises til fremlagt kontrollørrapport fra billettkontrollen.

Dersom man opplever problemer med SMS-tjenesten, er det videre mulig å kjøpe
billett via Mobillettappen, kommisjonærer, metrostasjoner eller i AtBs nettbutikk. Mer
informasjon finnes på https://www.atb.no/billett/. Har man ikke gyldig billett, kan man
heller ikke benytte seg av en tjeneste som koster penger. AtB kan ikke ta ansvar for at det
kan oppstå problemer på teleoperatørenes systemer, eller på kundens mobiltelefon.

På grunn av ovennevnte informasjon finner AtB ikke grunnlag for å ettergi
tilleggsgebyret.

Nemnda bemerker

Klager ble ilagt gebyr 24. oktober 2021, fordi han ikke kunne fremvise gyldig billett under
billettkontrollen.

Det følger av AtBs transportvedtekter punkt 3 a og b at det er den reisendes ansvar å ha
gyldig betalingsmiddel og å ha gyldig billett ved påstigning.

Av transportvedtektenes punkt 6.2 følger det at det skal ilegges tilleggsavgift dersom den
reisende ikke kan vise gyldig billett. Bestemmelsen er objektiv. Gebyr kan således ilegges
selv om passasjeren ikke har opptrådt klanderverdig.

Klager kunne ikke fremvise gyldig billett under billettkontrollen, så vilkårene for å ilegge
gebyr var dermed til stede.

Klager har anført at han sendte SMS til 2027 for å kjøpe billett før ombordstigning. Han
har anført at han fulgte instruksjonen på nettsidene til AtB og at det ikke sto noe om at
han skulle få en bekreftelse på kjøpet. Videre har han anført at han ikke mottok noen
feilmelding om at kjøpet ikke var gått gjennom. Klager trodde derfor at han hadde billett.

Klager viser til at han ikke har hatt problemer med å kommunisere på SMS på telefonen
han brukte, og han bestrider at feilen kan skyldes forhold tilknyttet hans telefon. Han
mener at ansvaret for at SMS-tjenesten ikke fungerte som den skulle og at han ikke fikk
tilstrekkelig informasjon på nettsidene og heller ingen feilmelding, må ligge hos AtB.

Nemndas flertall, nemndsleder og bransjerepresentantene, bemerker at passasjeren selv
har ansvar for å sørge for at billettkjøpet er gått gjennom før man går om bord. Ved kjøp
av SMS-billett er det et krav at billetten er betalt og mottatt på telefonen ved påstigning.
AtB har fremlagt dokumentasjon på at andre kunder ikke hadde problemer med SMS-
tjenesten på det aktuelle tidspunktet da klager forsøkte å kjøpe SMS-billett.

Flertallet bemerker at dersom det oppleves problemer med SMS-tjenesten, må
passasjeren sørge for å kjøpe billett på annen måte før ombordstigning. Klager mottok
ingen billett på telefonen, og etter flertallets syn må det anses åpenbart at det ved kjøp
av mobillett skal mottas en billett som angir billettype, pris og gyldighet m.m. Dette
fremgår også av nettsiden til AtB under fanen Billettkontroll. Det at klager ikke mottok
billett, han heller ikke ble belastet for dette og at andre har lyktes i å kjøpe billett til
samme tidspunkt, gjør det sannsynlig at problemet lå hos klagers telefon og ikke i AtBs
system.

Flertallet kan ikke se at det er grunnlag for å anbefale at gebyret frafalles, da klager gikk
om bord uten å ha mottatt billett.

Mindretallet, forbrukerrepresentantene, har et annet syn på saken. På AtBs hjemmesider
finner man informasjon om hvordan man kjøper billett gjennom SMS. Her står det ikke
noe om at man skal få et svar før billetten anses kjøpt. Når klager heller ikke har fått
noen feilmelding, og SMS-en er registrert som sendt i systemene til telefonoperatøren,
fremstår det etter mindretallets oppfatning som mest sannsynlig at det er skjedd en svikt
i AtBs systemer. Mindretallet anbefaler at klager gis medhold.

Vedtak

Transportklagenemnda anbefaler, under dissen, ikke at klager gis medhold.