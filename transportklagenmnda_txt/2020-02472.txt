Vedtak i Transportklagenemnda
- Kollektivreiser

Sammendrag

Krav om frafallelse av kontrollgebyr

Dato
12.10.2020

Saksnummer
2020-02472

Tjenesteytere
Vy

Klager har i det vesentlige anført

Klager har vist til at hun reiste fra Sola flyplass til Gardermoen flyplass for behandling
på Rikshospitalet den 03. august 2020. Fra Gardermoen kjøpte klager en tur/returbillett
til Oslo S med Flytoget. Etter behandlingen på Rikshospitalet skulle hun returnere til
Gardermoen. Ettersom hun ikke er særlig kjent i Oslo, spurte klager en togbetjent på
perrongen på Oslo S hvilket tog hun skulle ta. Togbetjenten viste henne hvilket tog hun
skulle ta. Om bord på toget viste klager frem togbilletten, men konduktøren informerte
henne om at hun hadde tatt feil tog. Klager spurte om hun kunne få kjøpe en ny billett,
men konduktøren nektet og ila klager et gebyr på kr 950. 

Klager krever at VY refunderer kr 895, da en billett på strekningen koster kr 55.

Tjenesteyterne har i det vesentlige anført
VY har vist til at klager ble ilagt gebyr på toget den 03. august 2020 da hun ikke kunne
fremvise gyldig billett for reisen. VY har informert om at de ubetjente vognene tydelig
er merket med «kun gyldig billett» og merket med retning til betjent vogn, og at klager
hadde god tid på seg til å orientere seg om hvorvidt billetten var i orden.

VY informerer om at de ikke kjenner til hvilken togbetjent klager var i kontakt med, men
bestrider at noen fra VY har henvist klager til deres avgang med tilsagn om at det var OK
å benytte en billett med Flytoget. Videre understrekes det at klagers billett var gyldig for
reise med Flytoget. 

VY ser ingen grunn til å refundere gebyret.

Nemnda bemerker

Klager ble ilagt gebyr i ubetjent vogn på toget den 03. august 2020 etter avgang fra
Lillestrøm da hun ikke kunne fremvise gyldig billett ved kontroll.

Det fremgår av Vys transportvilkår § 4 at passasjerer som ved kontroll ikke kan vise gyldig
billett, vil bli ilagt et gebyr. Bestemmelsen er objektiv og gebyr kan således ilegges selv
om passasjeren ikke har opptrådt klanderverdig.

Klager kunne ikke fremvise gyldig billett ved kontroll og vilkårene for å ilegge gebyr var
dermed til stede.

Ved kontroll fremviste klager en billett for Flytoget. Nemnda bemerker at billetter til
Flytoget ikke er gyldige for reiser med VY.

Nemnda har forståelse for at reaksjonen med gebyr kan oppleves strengt i et tilfelle som
dette, men av hensyn til reiseforetakene er det behov for en konsekvent praksis.
Nemnda finner ikke å kunne anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold