Vedtak i Transportklagenemnda - Fly

Sammendrag

Krav om erstatning grunnet forsinkelse.

Dato
10.04.2011

Saksnummer
226/10F

Tjenesteyter
Ryanair

Krav om erstatning grunnet forsinkelse.

Klager har i det vesentlige anført:

Klager skulle reise fra Rygge lufthavn, Moss til Stansted den 7. juli 2010 med FR1393 med
avgang kl. 06.50. Ca. 30 minutter før avgang ble de reisende informert om at avgangen ville bli
forsinket med ca. 8 timer.

Passasjerene fikk ingen informasjon om hva som var årsaken til forsinkelsen. Det var også
begrenset informasjon om rettigheten. Det ble således kun delt ut fem eksemplarer av EU
forordningen.

Det ble kun utdelt matkuponger på £ 3.50 per person. Dette var langt fra tilstrekkelig ved en
forsinkelse på 8 timer.

Som følge av forsinkelsen mistet klager et møte i London. Han krever full kompensasjon.

Ryanair har i ikke avgitt uttalelse til nemnda. Til klager har Ryanair i det vesentlige
anført:

Avgangen ble dessverre forsinket p.g.a. «reverse rotation» som følge av et uventet teknisk
problem med flyet som skulle operere flygningen. I henhold til EU forordning 261/2004 er
flyselskapet ikke pliktig til å betale erstatning i et slikt tilfelle.

Informasjon om passasjerenes rettigheter i henhold til EU forordning 261/2004 er gitt på alle
ombordstigningskort. De er også tilgjengelige på flyplassene.

Ryanair vil refundere rimelige, dokumenterte utgifter som følge av forsinkelsen.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. forskrift om klagenemnd for flypassasjerer § 5-3.

Ryanair har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Klagers flygning ble forsinket med ca. 8 timer.

Nemnda er delt i sitt syn på passasjerenes rettigheter ved lengre forsinkelser.

Nemndas flertall, lederen og forbrukernes representanter, er av den oppfatning
at forsinkelse som medfører at passasjerene kommer frem til det endelige
bestemmelsesstedet tre timer eller mer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Flertallet viser til EU forordning 261/2004 artikkel 6 jf. artikkel 7, jf. artikkel 5, jf. EU
domstolens avgjørelse i sak Sturgeon-Condor av 19. november 2009 (62007J0402).
Flertallet er kjent med at enkelte flyselskap bestrider dommen, og at EU domstolen er
bedt om å ta stilling til spørsmålet på nytt. Dommens konklusjon er imidlertid klar, og
flertallet legger til grunn at dommen gir uttrykk for gjeldende rett.

Nemndas mindretall, flyselskapenes representanter, er av en annen oppfatning.
EU forordning 261/2004 regulerer retten til kompensasjon i tilfelle av nektet
ombordstigning og innstillinger, men gir ingen anvisning på kompensasjon ved
forsinkelser. Selv om dom ved forsinkelser foreligger, er dommen utfordret bl.a.
via en britisk domstol, og inntil EU-domstolen har gitt tilsvar, anser mindretallet
at rekkevidden av Sturgeon-dommen per i dag er uavklart. Etter mindretallets
vurdering gir forsinkelse ikke rett til standarderstatning etter EU-forordningen. Ryanair
har imidlertid ikke påberopt seg fritak for erstatningsplikten på dette grunnlag,
noe mindretallet føler seg bundet av. Mindretallet følger således flertallets videre
vurdering.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå forsinkelsen.

Ryanair har til klager opplyst at forsinkelsen skyldtes «reverse rotation». Anførselen er
verken nærmere spesifisert, forklart eller dokumenter. Ryanair har følgelig ikke godtgjort
at forsinkelsen skyldtes en ekstraordinær omstendighet som ikke kunne vært unngått selv
om alle rimelige tiltak var truffet. Klager har således rett til standarderstatning på 250 euro i
henhold til EU forordning 261/2004.

Ved forsinkelse plikter flyselskapet å tilby mat og forfriskninger som står i rimelig forhold til
ventetiden, jf. forordningen artikkel 6 jf. artikkel 9. En voucher på 3.50 GBP er etter nemndas
vurdering ikke tilstrekkelig ved en forsinkelse på 8 timer. Nemnda anbefaler at klager
refunderes dokumenterte utgifter til mat mv. Dersom klager ikke kan fremlegge kvitteringer,
anbefaler nemnda at han gis en erstatning på NOK 300.

Flyselskapet plikter å informere passasjerene om deres rettigheter etter Eu forordning
261/2004. Selskapet skal sikre at det ved innsjekkingsskranken, godt synlig for passasjerene,
finnes en tydelig melding med følgende ordlyd:

«Dersom du nektes ombordstigning eller din flyging er innstilt eller forsinket i minst to
timer, kan du få et eksemplar av bestemmelsene om dine rettigheter, særlig med hensyn til
erstatning og assistanse, ved innsjekkingsskranken eller utgangen til flyet», jf. artikkel 14.

Ved forsinkelser på minst to timer skal flyselskapet gi alle berørte passasjerer en skriftlig
melding om bestemmelsene om erstatning og assistanse i henhold til EU forordningen.
Passasjerene skal også få detaljerte skriftlige opplysninger om hvordan de kan komme i
kontakt med det nasjonale organ som behandler slike saker.

Det synes i dette tilfellet som om Ryanair ikke oppfylte sin informasjonsplikt på en
tilfredsstillende måte.

På bakgrunn av flertallets vurdering traff nemnda slikt

Vedtak:

Flyklagenemnda anbefaler at klager gis en erstatning på 250 euro, samt at han refunderes
dokumenterte utgifter til mat mv., alternativt NOK 300 dersom han ikke har kvitteringer.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Janne G. Soløy, Widerøe's Flyveselskap

Olav Grøttland, SAS