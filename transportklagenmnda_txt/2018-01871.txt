Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
17.12.2018

Saksnummer
2018-01871

Tjenesteytere
Norwegian

Klager har i det vesentlige anført

Klager reiste med Norwegians flyvning DY7064 fra Oakland (OAK) til Oslo lufthavn (OSL)
27. mars 2018 kl. 16.00 (lokal tid). Han skulle også reise videre med DY1632 fra Oslo
til Wien (VIE) 28. mars 2018 kl. 11.50. Flyvningen fra Oakland til Oslo ble forsinket med
fire timer, og klager har på denne bakgrunn fremsatt krav om standardkompensasjon i
henhold til EU-forordning 261/2004 på 600 euro.

Tjenesteyterne har i det vesentlige anført
Norwegians flyvning DY7064 fra Oakland til Oslo 27. mars 2018 ble forsinket med tre
timer og 40 minutter ved ankomst. Forsinkelsen skyldtes at en av de tidligere flyvninger
med samme maskin, LN-LNN, måtte omdirigeres til Yellowknife flyplass i Canada som
følge av en syk passasjer om bord. Passasjeren som ble syk reiste med DY7113 fra Roma
til Los Angeles. Den samme flymaskinen skulle derfra fly ruten Los Angeles - Roma -
Oakland, og deretter klagers flyvning fra Oakland til Oslo. 

Norwegian anfører at de ovennevnte forhold utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
forsinkelsen ikke kunne vært unngått selv om alle rimelige tiltak ble truffet. Selskapet
avviser på dette grunnlag klagers krav om standardkompensasjon.

Nemnda bemerker

Norwegians flyvning DY7064 fra Oakland til Oslo 27. mars 2018 ble forsinket med tre
timer og 40 minutter. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Nemnda legger til grunn at forsinkelsen skyldtes at flyet måtte lande i Yellowknife,
Canada under en tidligere flyvning på grunn av akutt sykdom hos en passasjer.
Omdirigeringen medførte at de neste flyvningene ble forsinket. Nemnda er av den
oppfatning at dette må anses som en ekstraordinær omstendighet i forordningens
forstand. Det vises til nemndas vedtak i for eksempel FLYKN-2017-01291. Nemnda er av
den oppfatning at følgene av forsinkelsen ikke kunne vært unngått selv om alle rimelige
tiltak ble truffet. Klager har etter nemndas syn ikke rett til erstatning etter EU-forordning
261/2004, og kan heller ikke se at klager har krav på erstatning på annet grunnlag.

Vedtak

Transportklagenemnda - fly anbefaler ikke at klager gis medhold.