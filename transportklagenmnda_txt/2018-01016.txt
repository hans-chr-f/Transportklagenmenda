Vedtak i Transportklagenemnda
- Kollektivreiser

Sammendrag

Krav om frafall av ilagt gebyr som følge av feil billettkategori.

Dato
19.06.2018

Saksnummer
2018-01016

Tjenesteytere
Ruter

Klager har i det vesentlige anført

Klager ble ilagt gebyr 13. mars 2018 fordi han benyttet studentbillett uten å være
registrert som student. 

Klager var av den oppfatning at de som gikk på kurs også gikk under betegnelsen
student. Klager informerer videre at han først gikk på et barn og ungdomskurs, og da
han byttet til norskkurs glemte han å bytte billettkategori. 

Klager ber derfor om at Ruter frafaller det ilagte gebyret.

Tjenesteyterne har i det vesentlige anført
Klager ble ilagt gebyr på bussen 13. mars 2018 fordi han fremviste et reisekort med
studentbillett, men kunne ikke vise studentbevis.

Forklaringen til klager er at han trodde at han var kvalifisert til å bruke studentbillett. Det
er uklart for Ruter hva klager går på av kurs/skole. Klager er selv ansvarlig for å sørge for
å ha gyldig billett, noe som innebærer at man må sette seg inn i hvilke regler som gjelder.
Dersom man er usikker må man søke informasjon, eller ta kontakt med Ruter. 

Ruter ser at i det oppgitte reisekortet blir det fremdeles benyttet studentbillett, selv etter
kontrollen. Dette kan tyde på at klager fremdeles reiser med ugyldig billett. 

Ruter kan på grunnlag av overnevnte ikke imøtekomme klagers krav.

Nemnda bemerker

Klager ble ved kontroll på bussen 13. mars 2018 ilagt gebyr da han fremviste et reisekort
med studentbillett.

Det fremgår av Ruters transportvilkår punkt 6.2 første avsnitt at passasjerer som ved
kontroll ikke kan vise gyldig billett, vil bli ilagt gebyr. Bestemmelsen er objektiv. Gebyr kan
således ilegges selv om passasjeren ikke har opptrådt klanderverdig.

Klager viser til at han var av den oppfatning at de som gikk på kurs også gikk under
betegnelsen student, men kunne ikke fremlegge studentbevis. 

Vilkårene for å ilegge gebyr var dermed til stede.

Nemnda bemerker at den reisende selv har ansvar for å sette seg inn i billettsystemet.

Vilkårene for bruk av studentbillett fremgår på Ruters nettsider og det går tydelig frem at
studentbillett bl.a. ikke gjelder for personer som tar spesialkurs.

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.