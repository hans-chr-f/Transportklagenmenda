Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
09.04.2019

Saksnummer
2018-01732

Tjenesteytere
Widerøe

Klager har i det vesentlige anført

Klager skulle reise fra Trondheim til Evenes den 16. april 2018 kl 12.00 med ankomst
kl 13.20 med WF482. Flyet ble kansellert, og klager ble booket om med SAS og ankom
endelig bestemmelsessted kl 17.30, mer enn fire timer forsinket. 

Klager krever kroner 6 000 fra Widerøe for tapt tid.

Tjenesteyterne har i det vesentlige anført
WF482 ble kansellert som følge av dårlige værforhold på Torp. Flymaskinen skulle
operere som WF482 på strekningen Torp - Trondheim - Evenes, men det ble besluttet å
fly over Trondheim for å unngå ytterligere forsinkelse. Klagers flyvning fra Trondheim til
Evenes ble derfor innstilt. 

Widerøe har fremlagt følgende forklaring på hendelsen: 

Flyvertinnen som skulle fly på WF482/483 var på jobb om bord i WF405. På grunn av tåke
kunne de ikke lande på Torp, sikten var for dårlig. De gikk derfor til Gardermoen. Dette
førte til at man på kort varsel måtte få tak i en ny vertinne som da medførte forsinkelser
som gjorde at flyvningen måte gå direkte til Evenes. Passasjeren ble booket om til første
alternativ som hadde avgang fra Trondheim kl 1400 og landet ca 17:30 på Evenes.
Widerøe mener at dette er ekstraordinært da det var tåke/vær som var
den bakenforliggende årsaken. 

Widerøe kan ikke imøtekomme klagers krav.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande / ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Flyselskapet Widerøe har forklart at kanselleringen skyldtes dårlige værforhold. Widerøe
har imidlertid ikke fremlagt noen dokumentasjon på værforholdene. Nemnda mener at
flyselskapet med dette ikke har godtgjort at kanselleringen kunne vært unngått selv om
alle rimelige tiltak var truffet. 

Klager har etter dette rett til standarderstatning.

Klager krever kroner 6 000 fra Widerøe for den tiden han tapte på grunn av forsinkelsen.
Kravet er ikke dokumentert med kvitteringer eller bekreftelse på tapt arbeidsfortjeneste
eller annet økonomisk tap. Nemnda kan ikke anbefale at klager gis medhold i dette
kravet.

Vedtak

Transportklagenemnda - fly anbefaler at Widerøe utbetaler 250 euro til klager.