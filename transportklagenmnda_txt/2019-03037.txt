Vedtak i Transportklagenemnda
- Kollektivreiser

Sammendrag

Krav om frafall av gebyr ved reise med T-bane. For sent billettkjøp

Dato
11.11.2019

Saksnummer
2019-03037

Tjenesteytere
Ruter

Klager har i det vesentlige anført

Klager reiste 15. mai 2019 med T-banen fra Brynseng da han ble ilagt gebyr, Ifølge klager
hadde han kjøpt billett like før han reiste med T-banen, men kontrolløren mente den var
kjøpt like før kontrollen. 

Klager krever at Ruter frafaller gebyret.

Tjenesteyterne har i det vesentlige anført
Klager ble ilagt gebyr på T-banen 15. mai 2019 fordi han kjøpte sin billett for sent.
Billetten må være bekreftet og nedtelling startet før man går om bord. Det er ikke
adgang til å sette seg ned eller gjøre andre ting før man velger å betale. 

Klager opplyser at han reiste fra Brynseng. Der kom også kontrollørene på og de mener
at klager befant seg om bord. T-banen kjørte fra Brynseng kl. 12.53.44. Billetten til klager
ble bekreftet kl. 12.53.46, altså etter påstigning og etter at kontrollen var startet. Ruter
forholder seg til notatet fra kontrollør, som sier at klager var om bord da T-banen ankom
Brynseng. 

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble ilagt gebyr på T-banen 15. mai 2019 fordi han hadde kjøpt billett for sent.

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Nemnda legger til grunn at kontrollen startet umiddelbart etter avgang fra Brynseng kl.
12.53.44. Klagers billett er registrert bestilt kl.12.53.45.

Klager hevder at han gikk på T-banen på Brynseng, men av kontrollrapporten framgår at
kontrollørene var sikre på at han allerede satt ombord da de kom ombord på Brynseng. 

Nemnda bemerker at klager uansett kjøpte billetten for sent og finner ikke grunnlag for å
anbefale at gebyret frafalles.

Vedtak

Transportklagenemnda for kollektivtransport finner ikke å kunne anbefale at klager gis
medhold