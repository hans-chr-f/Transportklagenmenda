Vedtak i Transportklagenemnda - Fly

Sammendrag

Krav om erstatning grunnet kansellering.

Dato
31.01.2017

Saksnummer
2016-00485

Tjenesteytere
Norwegian

Klager har i det vesentlige anført

Klager skulle reist fra Oslo til Molde 4. mars 2016 kl. 21:10 med DY436. Denne flyvningen
ble kansellert og klager fikk opplyst at besetningen måtte ha sin hviletid. 

Klager ble booket om til påfølgende dag. Det var ikke ledig hotell på Gardermoen. Etter å
ha vært fem timer på flyplassen, tok klager drosje hjem da det ikke gikk annen offentlig
transport så sent på natten. Drosjeutgiftene hadde klager fått beskjed av representanten
fra Norwegian at de ville dekke. 

Klager krever kroner 1953 for transport til og fra flyplassen, kr. 253 for mat og drikke,
250 Euro i standarderstatning, en ny tur/retur reise til Molde og renter på de to første
kravene med rente på 17,8% som er i henhold til sitt kredittkort.

Tjenesteyterne har i det vesentlige anført
Norwegian vil imøtekomme kravet om kompensasjon i henhold til EU-forordning
261/2004 på 250 euro.

Da klager ikke kan fremvise kvittering for mat og drikke i ventetiden ønsker de å utbetale
kr. 200 i forpleining.

Ved forsinkelse eller kansellering dekker Norwegian rimelige kostnader og klager
har en tapsbegrensningsplikt i tilfeller der det finnes flere alternativer. Klager hevder
at siste offentlige transport til sentrum var gått, noe vi motstrider. Flybussen kjører
fra Gardermoen til sentrum gjennom natten. Det vises til fremlagt dokumentasjon.
Norwegian finner det ikke sannsynliggjort at klager skal ha fått beskjed fra sin
representant på flyplassen at klager ville få dekket drosje. 

Norwegian kan ikke imøtekomme et krav om drosje til sentrum på kr. 1 773, klager skal
ha mottatt kr. 300 som en delvis refusjon og flyselskapet vil refundere ytterligere kroner
60 da dette vil tilsvare kr. 180 x 2 (tur/retur med offentlig transport). 

Ved kansellering har klager krav på full refusjon av ubenyttet reise eller gratis
ombooking. Klager ble booket om til påfølgende dag. Norwegian kan ikke imøtekomme
ytterligere refusjon/kompensasjon/gratis reise. 

Norwegian vil innvilge forsinkels rente, men stiller spørsmål til den høye satsen og ber
om at klager sender hjemmel i loven som tar for seg den nevnte satsen.

Norwegian konkluderer med at de innvilger 250 Euro pluss forsinkelsesrente, kr. 200 i
forpleining og ytterligere kr. 60 for transport. Det avventes utbetaling til Norwegian har
mottatt klagers tilbakemelding på gjeldende rente.

Nemnda bemerker

Norwegian har akseptert å utbetale standarderstatning på 250 Euro etter EU-forordning
261/2004 som følge av kanselleringen av DY436 4. mars 2016 fra Oslo til Molde.

Når det gjelder klagers krav om dekning av mat og drikke, er det fremlagt kvittering på
kr. 253. Klager har opplyst at han ventet fem timer på flyplassen. Nemnda mener at
Norwegian skal dekke disse utgiftene som anses rimelige i forhold til ventetiden.

Klager har videre krevd refundert taxiutgifter fra flyplassen og hjem etter kanselleringen.
Klager har opplyst at Norwegians representant ga uttrykk for at taxiutgifter og
hotellutgifter ville bli dekket, og nemnda ser ingen grunn til å betvile dette. Når det er
tale om å forlate flyplassen midt på natten, for så å returnere svært tidlig neste morgen
for omruting, kan det etter nemndas syn ikke kreves at passasjerene benytter offentlig
kommunikasjon. Klager har opplyst at han ved kontakt med busselskapet fikk opplyst
at neste avgang for flybussen denne natten var kl. 05:00. Norwegian har opplyst at
man ville komme tilbake til dette, uten at det er gjort. Taxiutgifter må her anses som en
nødvendig utgift. Klager benyttet for øvrig flytog ved retur til flyplassen. 

Når det gjelder klagers krav om ny tur/returreise til Molde, bemerker nemnda at klager
ble omrutet dagen etter. Han har ikke krav på refusjon utover dette.

Klager har krevd forsinkelsesrente på beløpene som gjelder refusjon for transport og
mat. Norwegian har akseptert å betale rente, men stiller spørsmål ved rentesatsen
på 17,8 %. Nemnda kan ikke se at rentebeløpet er høyere enn det som må påregnes
ved bruk av kredittkort, og foreslås dekket av Norwegian dersom klager fremlegger
dokumentasjon for at han har betalt slik rente.

Vedtak

Transportklagenemnda - fly anbefaler at Norwegian, i tillegg til å betale
standarderstatning på 250 euro, betaler klagers transportutgifter på NOK 1 953 med
fradrag av utgifter til flytog som allerede er refundert, utgifter til mat på NOK 253, samt
dekker rente på 17,8 %.