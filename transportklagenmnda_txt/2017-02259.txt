Vedtak i Pakkereisenemnda

Sammendrag

Krav om refusjon av reisens pris grunnet vannlekkasje og
manglende oppfølging under og etter jordskjelvet på Kos.

Dato
30.10.2017

Saksnummer
2017-02259

Tjenesteytere
Apollo Reiser AS

Klager har i det vesentlige anført

Klager bestilte en reise for to personer med innkvartering i en to-romsleilighet med
balkong på Aegean Blu, Lambi, Kos i perioden 07.07.2017 - 21.07.2017. Totalpris kr.
20.796.

Kondens fra aircondition anlegget dryppet hele tiden ned fra taket på badet så lenge
anlegget var i drift. Klager gav beskjed om forholdet til hotellets resepsjon flere ganger,
og anlegget ble forsøkt reparert uten hell. Til tider var dette så ille at det formelig regnet
ned i hodet på klager. Det var vått på badegulvet hele tiden, og det var hele tiden fare
for å skli på de glatte og våte flisene. Klager anfører at hotellet må kunne betraktes som
Apollos representant og mener det blir meningsløst om guidene skal involveres og fikse
opp i denne type problemstillinger. 

I forbindelse med et medisinsk tilfelle prøvde klager å nå Apollos servicetelefon for råd
om legehjelp, i hotellmappen oppgitt til +30 6949 1992269. Nummeret ble ikke besvart,
til tross for at de ringte flere ganger. Etter et varierende antall ring ble det gitt en melding
på gresk, og det ble deretter brutt. Dette var den 18. juli, og det ble forsøkt ringt kl. 11:22,
11:23, 11:25 og kl. 12:00, alle ganger fra nr. +47 959 19786. Det ble ikke registrert noe
forsøk på å ringe tilbake til klager. Dette var i god tid før jordskjelvet.

De fleste - om ikke alle - gjestene ved Aegean Blu var Apollos kunder. I timene etter
jordskjelvet natt til den 21. juli var det mange som ventet på informasjon fra Apollo,
men den kom ikke. Etter en nødsituasjon burde man kunne forvente en kjapp SMS med
grunnleggende informasjon om hva som var skjedd, om det var noen tsunami fare og
med råd om hvordan de skulle forholde seg. Etter hvert var det forventet at guidene tok
en rundtur til alle hotellene og gav en kort briefing om situasjonen, men det skjedde
ikke. Først kl. 11:47, mer enn 10 timer etter skjelvet, kom det en SMS fra Apollo med
oppfordring om at gjestene måtte ta kontakt med pårørende hjemme i Norge, og med
henvisning til servicetelefonen som de kunne ringe hvis det var noe. På dette tidspunktet
hadde alle for lengst gitt beskjed til de hjemme. Servicetelefonen hadde klager allerede
prøvd før krisen inntraff, uten å få kontakt. 

Klager var satt opp med hjemreise til Bergen kl 12:15 dagen etter. I mangel på annen
informasjon, og selv om de visste at flyplassen på dette tidspunktet var stengt, møtte
klager opp til programmert bussavgang kl. 09:15. Bussen kom til oppsatt tid, sjåføren
krysset av alle gjestene og transporterte dem til flyplassen. Det var fullt både inne og ute,
og vakter sørget for at ingen uvedkommende fikk komme inn i terminalbygget. Utendørs
var alle områder hvor det var mulig å finne skygge for solen okkupert.

Flyplassen var på dette tidspunktet stengt for alle flybevegelser. Klager ble møtt av to
unge guider som ikke hadde noen informasjon om hverken forsinkelser eller avganger,
og de forklarte at det var satt av et område på asfalten hvor bussene normalt parkerte,
hvor de ønsket å samle alle Apollo gjester og deres bagasje. På denne måten kunne
de enkelt ha kontroll på gjestene og gi informasjon når det måtte være noe. Guidene
var ikke på høyde med situasjonen, de var ikke opplært til å takle slike hendelser, og de
googlet hele tiden frenetisk på sine mobiler for å "lese seg opp" som de sa, på Apollos
retningslinjer.
Alle gjestene ble samlet på asfalten uten skygge i steikende sol i 32 graders varme. Her
var passasjerer til København, Stockholm, Oslo, Bergen, Stavanger osv, flere hundre
mennesker, og hele tiden kom det nye busslaster som ble droppet av på den glovarme
asfalten. Ikke fikk de tilbud om noe å drikke, og ikke fikk de tilbud om bonger så de
kunne kjøpe noe selv. Guidene selv hadde sørget for rikelig med drikke til seg selv, og de
ble nesten litt betuttet da klager etterlyste det samme.
Litt før kl. 14:30 ble klager sluppet inn i terminalbygget for innsjekk. Klager hadde da
sittet ute solen i godt over fire timer. Her ble de møtt av et nytt kaos, men dette kan ikke
Apollo lastes for.

Først kl. 14:36 mottok klager en SMS fra Apollo med info om at flyavgang ble kl. 16:30,
og at de kunne få en bong på €15 pr pers for mat og drikke, men det var ingen steder å
henvende seg for få disse bongene da guidene hadde forsvunnet.

Det en total mangel på ledelse denne morgenen som førte til en rekke uheldige
omstendigheter: Til tross for at alle visste at flyplassen var stengt, og at klagers fly ikke
engang hadde tatt av fra Bergen, ble de transportert til flyplassen til opprinnelig oppsatt
tid kl. 09.15. Flyplassen var sprengt, og hadde ikke kapasitet til å ta imot flere passasjerer.
Klager ble plassert ute i solen uten skygge i 32 graders varme, uten mat og drikke. Det
ble ikke gitt noen som helst informasjon. Guidene trakk seg etter hvert ut av situasjonen.

Serveringen på flyturen hjem ble håndtert på vanlig måte, til tross for at de var godt kjent
med situasjonen på Kos. Det ble kun delt ut mat til de som hadde bestilt, og klager måtte
betale vanlig pris for en flaske vann. Klager hadde gått hele natten siden jordskjelvet kl.

01:30, ikke fått skikkelig frokost, ikke fått noe som helst i solsteiken på flyplassen, ikke fått
noe bevertning inne på terminalbygget, og så kom de på et fly som burde vært forberedt
på situasjonen, uten at det blir gjort noe som helst for å bøte på det.  Klager tok da
kontakt med sjefspurseren om bord og forklarte situasjonen for henne. Hun forklarte
at de hadde vært bekymret for hva som møtte dem på Kos, og hadde derfor anmodet
spesielt om ekstra vann før avgang. De var redde for å bli stående lenge og vente på Kos
med passasjerer i flyet. Det var svært lite ekstra de hadde fått med seg. Etter samtalen
ble det de hadde igjen av mat om bord delt ut til de som ville ha. 

Mens de øvrige selskapenes guider var lett gjenkjennelige i sine forskjellige uniformer og
farger, var Apollos guider svært anonymt antrukket. De gled inn i mengden sammen med
de andre ungdommene, og det gjorde det vanskelig å finne dem ved behov. Det var også
langt flere guider fra de andre selskapene. Apollo stilte kun med to guider, og disse var
helt uforberedt på situasjonen og anonymt antrukket.

Klager anfører at det totale fraværet av informasjon, rutiner og ledelse på Kos etter
jordskjelvet natt til fredag 21. juli var både klanderverdig og bekymringsverdig. Klager
krever derfor kompensasjon iht. Pakkereiselovens § 6-4. Selv om jordskjelvet er utenfor
Apollos kontroll, er de pliktige til å yte bistand hurtigst mulig, og de skal tilkjenne
godtgjørelse i tilfeller der mangelen har voldt kunden vesentlig ulempe.

Det ble ikke gitt noen informasjon eller bistand fra Apollo etter jordskjelvet, og lekkasjen
fra badet, samt hjemreisen voldte klager en vesentlig ulempe.

Klager krever full refusjon av reisens pris.

Det vises for øvrig til korrespondanse fra klager.

Tjenesteyterne har i det vesentlige anført
I e-post til klager er det gitt redegjørelse for forholdene i forbindelse med jordskjelvet
som inntraff på Kos natten til 21. juli. I e-posten har Apollo tatt selvkritikk for sen
kommunikasjon og oppfølging av sine gjester, samt redegjort for hva som ble gjort
utover dagen 21. juli.

Klager reiste hjem fra Kos 21. juli, samme dag som jordskjelvet fant sted. Opprinnelig
avgang fra Kos var kl. 12.15, men da flyplassen var stengt i noen timer for å sjekke
eventuelle skader, ble flyet holdt igjen i Bergen til situasjonen var avklart. Det ble ikke
registrert skader på flyplassen. Aktuell avgang fra Kos var derfor kl. 16.29. Apollo hadde
personale på flyplassen, men forholdene var relativt kaotiske, med mange forsinkede
fly og mange som dro ut til flyplassen for å se om det var mulighet for å reise fra Kos
tidligere enn planlagt. Det ble delt ut matkuponger til Apollos gjester, og det er leit at
klager ikke fikk dette. Har de hatt utgifter til mat og drikke, så kan dette sendes til Apollo,
så vil utgifter bli refundert. 

Da jordskjelvet inntraff, ble Apollos døgnvakt i Stockholm alarmert. Det var en svært
uoversiktlig situasjon, og det var vanskelig å få konkret informasjon fra myndigheter og
andre kontakter Apollo har på Kos om hva som var den faktiske situasjonen. Det ble tatt
en avgjørelse om at det ikke skulle sendes ut sms til Apollos gjester før de hadde mer
oversikt over det hele. Apollo tar selvkritikk på at dette ikke var noen god avgjørelse, og
er enige i at det selvfølgelig umiddelbart skulle ha gått ut en sms til alle berørte med
hva som hadde skjedd, og hvor man kunne få tak i Apollos personale. Apollo er enige
i at i denne situasjonen skulle de ha agert på en bedre og raskere måte, og en total
gjennomgang av det hele hendelsesforløpet vil bli gjort med alle involverte parter.

Apollo har ikke tilstrekkelig personale på reisemålet til at alle hoteller kan oppsøkes
umiddelbart. Presset på Apollos servicetelefon var svært stort, og telefonnettet var
ustabilt, noe som gjorde det vanskelig å komme igjennom på telefonen. Ved et jordskjelv
er det viktigste å komme seg raskt ut av hotellet og holde seg såpass langt vekk at man
unngår skader fra deler som kan rase sammen. Det er alltid myndighetene som har det
øverste ansvaret i en slik situasjon.

Etter hvert som Apollo fikk oversikt over situasjonen, ble det opprettet et ekstra
telefonnummer man kunne kontakte, og det ble også sendt inn ekstra personale fra
Rhodos og Kreta for å avlaste personalet på Kos, som var i en svært presset situasjon.

Når det gjelder vannlekkasjen, kan Apollo ikke se at klager var i kontakt med Apollos
personale, og minner for ordens skyld om følgende: «Har man et problem med bostedet,
er det viktig å ta kontakt med våre reiseledere på plass så snart som mulig. På den
måten kan vi prøve å gjøre noe med problemet der og da. Feil og mangler skal så
langt det er mulig løses på plass. Når reisen er tilbakelagt er det lite vi kan gjøre for
å rette på forholdene, og skuffelsen er da allerede et faktum. I følge Alminnelige
vilkår for pakkereiser §9, kan mangler gi rett til prisavslag, men turoperatøren må
da ha fått beskjed om forholdet på plass og fått muligheten til å avhjelpe mangelen.
Våre reiseledere er tilgjengelige 24 timer i døgnet pr telefon, samt på hotelltreff og
servicekontor.»

Naturkatastrofer ligger utenfor Apollos kontroll, og det er således ikke grunnlag for
heving i dette tilfelle. Alternativt kan klager kontakte sin reiseforsikring for videre
saksgang.

Det vises for øvrig til korrespondanse fra Apollo Reiser AS.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. 
alminnelige vilkår for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen
rimelig tid og uten vesentlig ulempe for de reisende, jf. pakkereiseloven § 6-2.  

Turarrangøren har etter pakkereiseloven en rett til å avhjelpe mangler.  Denne rett
forutsetter at turarrangøren gjøres kjent med problemene på reisemålet. Dersom
manglene ikke tas opp på reisemålet på en måte som gir turarrangøren mulighet til å
avhjelpe manglene, vil man normalt ikke nå frem med krav om prisavslag i ettertid.

Nemnda behandler først spørsmålet om prisavslag i forbindelse med mangler ved
hotellrommet.  Klageren sa ifra om problemet med kondens som dryppet ned fra taket
til hotellets resepsjon flere ganger, uten at dette førte til at airconditionanlegget, som var
problemets årsak, ble reparert.  I medhold av regelverket på området når man normalt
ikke frem med en klage over mangler hvis man ikke har tatt problemet opp på en måte
som gir turarrangøren en mulighet til å avhjelpe manglene.  Det hevder Apollo ikke er
tilfelle i denne saken.

Klageren varslet hotellet flere ganger.  Etter nemndas syn burde det normalt være
tilstrekkelig, for det er i hotellets regi reparasjoner blir utført.  Nemnda viser videre til at
det var vanskelig/umulig å få svar på Apollos servicetelefon.  Klageren forsøkte å ringe i
forbindelse med et medisinsk tilfelle midt på dagen den 18. juli, i god tid for jordskjelvet
inntraff, uten å komme fram, og uten at det ble ringt tilbake. Han kan dokumentere fire
oppringninger. Det er lite sannsynlig at reaksjonen ville ha vært annerledes om han
hadde forsøkt å ringe om kondensproblematikken. Etter nemndas syn finnes det en
grense for hva som kan pålegges en reisende av aktivitet i forbindelse med klager over
forhold på hotellet, og denne grensen er nådd i denne saken.  Nemnda anbefaler at det
blir gitt et prisavslag på 20% av reisens pris for denne mangelen.  Avrundet utgjør dette
kr. 4.200.

Klageren var på Kos da jordskjelvet inntraff og skulle reise hjem dagen etter.  Det er
forståelig at det ble en kaotisk avreise og at det var trengsel på flyplassen.  Nemnda er
imidlertid enig med klageren i at det var uholdbart å plassere gjester i alle aldre på en
parkeringsplass i stekende sol i mer enn fire timer.  De eneste som passet på å ha vann å
drikke var Apollos guider. En slik håndtering av situasjonen kunne lett ha fått katastrofale
følger. Det ble heller ikke gitt noen informasjon.

Etter at man var kommet inn i terminalbygningen ble det opplyst at det ville bli delt
ut bonger til en verdi av 15 euro, men det skjedde ikke fordi Apollos guider da var
forsvunnet. Flyet, som ikke forlot Norge før mange timer etter at jordskjelvet var kjent,
hadde ikke med seg ekstra forsyninger av mat eller vann.

Jordskjelv ligger utenfor en reisearrangørs kontroll, men det fritar ikke arrangøren for
omsorgsansvar i forhold til gjestene. 

Selve flyavgangen ble forsinket med 4 timer og 15 minutter. 

Retten til forpleining fremgår av EU-forordningens artikkel 9. Passasjerene skal tilbys
måltider, forfriskninger og hotellinnkvartering samt dekning av to telefonsamtaler etc.,
avpasset etter forsinkelsens lengde, uavhengig av forsinkelsens årsak.  

I det foreliggende tilfelle har arrangøren et omsorgsansvar både i forbindelse med
jordskjelvet og i forbindelse med flyforsinkelsen.  Det er opplyst at etter at jordskjelvet
inntraff ca. kl. 01.30 var det ingen skikkelig frokostservering, ingen servering på
flyplassen eller i terminalbygget og heller ikke forberedt noen servering til andre
enn de gjestene som hadde forhåndsbestilt mat på flyet. Nemnda anbefaler etter
en samlet vurdering at det utbetales et beløp på kr. 800 per person til dekning av
forpleiningsutgifter.

Apollo har i ettertid tatt selvkritikk for måten situasjonen ble håndtert på.  Nemnda
tar dette til etterretning. Klageren har krevd hele reisens pris refundert på grunn av
lekkasjen, manglende bistand i forbindelse med jordskjelvet og hjemreisen. Nemnda
kan ikke se at det er grunnlag for et slikt krav.  Situasjonen var kaotisk og uventet for alle
parter.

Vedtak

Pakkereisenemnda anbefaler at det blir gitt et prisavslag på 20% av reisens pris, avrundet
til kr. 4.200 og at det blir utbetalt kr. 800 per person i forpleiningsutgifter, totalt kr. 5.800.