Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
12.02.2019

Saksnummer
2018-01021

Tjenesteytere
SAS

Klager har i det vesentlige anført

Klager skulle reise fra Oslo til Brønnøysund via Trondheim den 22. november 2017 kl
18.05 med ankomst kl 20.10. SK366 fra Oslo til Trondheim ble kansellert, og klager ble
booket om til SK386 kl 22.45, og videre med Widerøe dagen etter via Bodø med avgang kl
08.15. 

Det var ikke hoteller ledig i Trondheim, klager tilbragte derfor natten på terminalen.
Påfølgende dag var også Widerøes fly kansellert, og klager ble fraktet i buss fra Værnes
til Brønnøysund, en tur på 9-10 timer. Bussen hadde kun ett stopp underveis hvor man
kunne kjøpe mat for egne penger.

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
SK366 ble kansellert som følge av dårlige værforhold i Oslo, snø og dårlig sikt. 

Klager ble først booket om til SK382 kl 21:45, men denne hadde estimert avgangstid
kl 00:44. SAS booket derfor om til SK386 kl 22:45 som hadde en tidligere avgangstid
(kl 00:02). Forsinkelsen av SK386 var av samme årsak som SK366. SAS viser til fremlagt
dokumentasjon. 

Hendelsen er ikke kompensasjonsberettiget da årsaken var ekstraordinære
omstendigheter utenfor SAS' kontroll. 

Det var dessverre ingen hotellrom å oppdrive verken på Gardermoen eller i Trondheim
på grunn av alle forsinkelsene og kanselleringene. 

Også Widerøes flight WF708 fra Bodø til Brønnøysund ble kansellert som følge av været,
SAS viser til fremlagt dokumentasjon. Det ble satt opp busstransport mellom Værnes og
Brønnøysund. 

SAS har forståelse for at det ble en lang og slitsom reise for klager, men kan dessverre
ikke imøtekomme hans krav om standarderstatning. 

SAS ønsker å dekke eventuelle utgifter til mat og drikke i ventetiden mot kvitteringer.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf EU-forordning 261/2004 artikkel 5 og 7. 

Værforhold som påvirker flytrafikken ved at det ikke er mulig å lande/ta av, kan være en
ekstraordinær omstendighet som medfører at den reisende ikke har krav på erstatning.
Dette må vurderes konkret.  

Nemnda mener at flyselskapet SAS har godtgjort at verken kanselleringen eller de
ekstraordinære omstendighetene kunne vært unngått selv om alle rimelige tiltak
var truffet. Dokumentasjonen viser at klagers flygning ble kansellert som følge av
snøvær og dårlig sikt. Kanselleringen gir således ikke rett til standarderstatning etter EU-
forordningen. 

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf artikkel
8. SAS tilbød klager omruting samme kveld til Værnes. SAS har dokumentert at også
Widerøes fly påfølgende morgen fra Værnes til Brønnøysund via Bodø ble kansellert
som følge av været. Klager ble derfor fraktet med buss fra Værnes til Brønnøysund. Etter
nemndas vurdering må dette etter forholdene anses som ombooking snarest mulig.

Vedtak

Transportklagenemnda - fly anbefaler ikke at klager gis medhold.