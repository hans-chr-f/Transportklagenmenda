Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
05.01.2012

Saksnummer
305/11F

Tjenesteyter
Brüssels Airlines

Krav om standarderstatning grunnet forsinkelse.

Klager har i det vesentlige anført:

Klager skulle reise fra Bristol til Brüssel 16. februar 2011. Flyet ble forsinket 95 minutter
grunnet teknisk feil.

Den 4. mars 2011 skulle klager reise fra Oslo til Bristol via Brüssel. Flyet fra Oslo ble forsinket
en time slik at klager ikke rakk sin videreforbindelse i Brüssel. Klager overnattet i Brüssel og
reiste med første fly til Bristol dagen etter.

Klager krever EUR 250 i henhold til EU forordningen for hver av hendelsene.

Det vises for øvrig til klagers brev.

Brüssels Airlines har i det vesentlige anført:

SN2059 fra Bristol til Brüssel den 16. februar ble forsinket som følge av teknisk svikt. Klager
ble booket om til neste ledige avgang.

SN2284 fra Oslo til Brüssel 4. mars 2011 ble forsinket grunnet 'aircraft rotation' og ekstra sjekk
av dokumenter ved gaten. Som følge av dette mistet klager sin videreforbindelse i Brüssel.
Han ble innlosjert på hotell og booket om til morgenflyet dagen etter til Bristol.

Klager har fått overført 3000 bonus poeng på sitt fordelskort. Brüssels Airlines ønsker
også å dekke eventuelle utgifter til mat og drikke mot originale kvitteringer, men kan ikke
imøtekomme klagers krav utover dette da forsinkelsen kun ble på en time.

Nemnda bemerker:

Flyklagenemnda behandler krav om erstatning etter EU forordning 261/2004 for flygninger til
og fra Norge, jf. forordningen artikkel 16. Nemnda kan følgelig ikke behandle innstillingen av
flygningen Bristol - Brüssel.

Klagen på flygningen Oslo - Brüssel faller inn under nemndas kompetanseområde. Denne
flygningen ble forsinket med ca en time. Forsinkelsen førte til at klager ikke rakk sin
videreforbindelse til Bristol.

Han måtte overnatte Brüssel og ankom Bristol dagen etter.

Nemnda er delt i sitt syn på passasjerenes rettigheter ved lengre forsinkelser.

Nemndas flertall, lederen og forbrukernes representanter, er av den oppfatning
at forsinkelse som medfører at passasjerene kommer frem til det endelige
bestemmelsesstedet tre timer eller mer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Flertallet viser til EU forordning 261/2004 artikkel 6 jf artikkel 7, jf artikkel 5, jf EU
domstolens avgjørelse i sak Sturgeon-Condor av 19. november 2009 (C-402/07). Flertallet
er kjent med at enkelte flyselskap bestrider dommen, og at EU domstolen er bedt om
å ta stilling til spørsmålet på nytt. Dommens konklusjon er imidlertid klar, og flertallet
legger til grunn at dommen gir uttrykk for gjeldende rett.

Nemndas mindretall, flyselskapenes representanter, er av en annen oppfatning.
EU forordning 261/2004 regulerer retten til kompensasjon i tilfelle av nektet
ombordstigning og innstillinger, men gir ingen anvisning på kompensasjon ved
forsinkelser. Selv om dom ved forsinkelser foreligger, er dommen utfordret bl.a.
via en britisk domstol, og inntil EU-domstolen har gitt tilsvar, anser mindretallet at
rekkevidden av Sturgeon-dommen per i dag er uavklart. Etter mindretallets vurdering
gir forsinkelse ikke rett til standarderstatning etter EU-forordningen.

Brüssels Airlines har imidlertid ikke påberopt seg fritak for erstatningsplikten på dette
grunnlag, noe mindretallet føler seg bundet av. Mindretallet følger således flertallets videre
vurdering.

Brüssels Airlines har opplyst at flyet ble forsinket grunnet «aircraft rotation». Dette er ikke
nærmere forklart, underbygget eller dokumentert. Selskapet har følgelig ikke godtgjort at
forsinkelsen skyldtes en ekstraordinær omstendighet som ikke kunne vært unngått selv om
alle rimelige tiltak var truffet, og klager har rett til en standardkompensasjon på 250 euro.

Vedtak:

Flyklagenemnda anbefaler at klager gis en erstatning på 250 euro.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines