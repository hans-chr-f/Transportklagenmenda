Vedtak i Transportklagenemnda - Fly

Sammendrag

Krav om refusjon av billetter grunnet kansellering. Covid-19.

Dato
08.04.2021

Saksnummer
2020-02341

Tjenesteytere
SAS

Klager har i det vesentlige anført

Klager (to personer) som er bosatt i Spania hadde reise fra Tromsø til Brussel via Oslo
den 31. mars 2020 med SK4419 og SK4745. Reisen avbestilte klager selv den 15. mars
da det ble strenge reiserestriksjoner både i Norge og Spania. Ved avbestilling fikk klager
kun valget om voucher med utløpsdato 1. mai 2021, men ønsket var en utbetaling av
billettprisen. 

Klager krever refusjon av billettene på EUR 98,51 x 2.

Tjenesteyterne har i det vesentlige anført
SAS anfører at klager hadde kjøpt en ikke-refunderbar billett og SS bestrider kravet med
henvisning til selskapets generelle befordringsvilkår og billettregler artikkel 4.1.3 og 4.1.4
(a), som klager aksepterte ved billettkjøpet.

Det henvises til de nevnte artikler så plikter SAS å tilbakebetale refunderbare
tilleggsavgifter – slike som er myndighetspålagte – når passasjeren kansellerer en
flybillett som ikke er refunderbar. I tilfellet hvor en passasjer er forhindret fra å fly som
følge av en force majeure-situasjon gir SAS passasjeren en særlig rett hvoretter – ved
passasjerens rettidige reklamasjon – SAS etter eget skjønn refunderer billettprisen
(med unntak av refunderbare tilleggsavgifter) eller tilbyr en verdikupong (voucher) med
tilsvarende verdi 

SAS har i perioden fra 13. mars 2020 gitt passasjerer ytterligere særlige rettigheter ved å
betrakte alle kanselleringer som om de er gjort som følge av force majeure, og ved ikke å
ettergå om passasjeren har oppfylt sin reklamasjonsplikt eller ikke. 

Det vises til EU-kommisjonens veileder «Commission Notice Interpretative Guidelines on
EU passenger rights regulations in the context of the developing situation with Covid-19»
som bekrefter ovenstående synspunkt, punkt 2.2:
«The EU’s passenger rights regulations do not address situations where passengers
cannot travel or want to cancel a trip on their own initiative. Whether or not a passenger
is reimbursed in such cases depends on the type of ticket (reimbursable, possiblity to
rebook) as specified in the carrier’s terms & conditions.»

De nevnte regler og vilkår gjelder uavhengig av om SAS kansellerer en flyvning i
ettertid. SAS vil fremheve at det i tilfeller hvor passasjeren har kansellert sin billett ikke
lenger foreligger en avtale eller gyldig billett som passasjeren kan påberope seg mot
SAS, herunder heller ikke om SAS kansellerer en flyvning i ettertid av passasjerens
kansellering. 

Klager valgte på eget initiativ de 15. mars 2020 å avbestille sin reise mot å få refundert
beløpet som en reisesjekk motsvarende billettprisen. På dette tidspunktet var flyet med
rutenummer SK4419 ennå ikke innstilt.

SAS kan ikke imøtekomme klagers krav.

Nemnda bemerker

Nemnda legger til grunn at klager avbestilte reisen sin den 15. mars 2020. Etter dette
tidspunktet forelå det dermed ikke lenger noen bekreftet reservasjon på de aktuelle
flyvningene, slik at EU-forordning 261/2004 ikke kommer til anvendelse, jf. artikkel 3
nummer 2 bokstav a. Klager har derfor ingen krav etter EU-forordningen selv om SAS
senere kansellerte reisen.

Nemnda legger videre til grunn at klager hadde lavprisbilletter, som i utgangspunktet
ikke er refunderbare. Klager valgte imidlertid å ta imot tilbudet fra SAS om å avbestille
reisen mot å få en verdikupong. Når passasjeren velger å akseptere et slikt tilbud,
inngås det en bindende avtale. Nemnda er av den forståelse at verdikuponger som
gis av SAS i tilfeller der passasjeren velger å avbestille reisen selv, ikke kan omgjøres i
penger. Nemnda har forståelse for at dette oppleves som frustrerende i en situasjon
med pågående reiserestriksjoner, men kan ikke se at det er grunnlag for å tilsidesette en
slik avtale som urimelig etter avtaleloven § 36.

Vedtak

Transportklagenemnda kan ikke anbefale at klager gis medhold.