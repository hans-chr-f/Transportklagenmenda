Vedtak i Transportklagenemnda - Fly

Sammendrag

Krav om refusjon av utgifter grunnet nektet ombordstigning.

Dato
23.06.2017

Saksnummer
2016-00787

Tjenesteytere
Widerøe

Klager har i det vesentlige anført

Klager og hans tre år gamle datter skulle reise fra Trondheim til Leknes via Bodø den 9.
juli 2016 kl 09.00. Da klager ankom Bodø måtte de vente i tre timer på neste fly, de tok
seg derfor en luftetur. 
Da de kom inn igjen gikk de mot gate. Det tar litt tid å gå gjennom sikkerhetskontrollen
med små barn. Da klager og datteren ankom gate 10 minutter før avgang, var den
stengt med begrunnelse av at flyet hadde gått før oppsatt tid. Det vises til fremlagt
dokumentasjon fra Widerøe Ground Handling som sier at WF812 gikk seks minutter før
planlagt avgangstid. 

Dette var siste fly til Leknes denne lørdagen. Klager stod uten bagasje med en tre-
åring og kunne derfor ikke ta inn på hotell. De fikk heldigvis plass på hurtigruten, som
medførte en forsinket ankomst på fire timer. 

Klager stiller seg kritisk til at hans bagasje ble sendt med flyet uten at de selv var
ombord, og mener dette er en sikkerhetssvikt hos flyselskapet.   

Klager krever refusjon av flybillettene, kroner 6 455, hurtigrutebilletter, kroner 500, samt
mat på hurtigruten, kroner 300.

Tjenesteyterne har i det vesentlige anført
Det er flere prosedyrer pilotene skal gjennomføre etter at de får utlevert tall for
utregning av vekt og balanse på flyet. Det kan variere hvor lang tid dette tar, og er også
årsaken til at noen fly tar av noen minutter før avgang.

Passasjerene har selv ansvar for å møte på flyplassen i god tid til å kunne møte kø i
sikkerhetskontrollen før oppmøte ved gate. På kortbanenettet i Norge er siste frist for
oppmøte 15 minutter før avgang. 

Widerøe beklager at klager ikke fikk sin bagasje utlevert i Bodø, flyselskapet vil ta dette
videre internt. 

Klagers utgifter er ikke noe som ligger under flyselskapenes ansvar, klager bes henvende
seg til sitt forsikringsselskap. 

Widerøe kan ikke imøtekomme klagers krav.

Nemnda bemerker

Det ser ikke ut til å være omtvistet at siste frist for oppmøte på kortbanenettet i Norge, er
15 minutter før avgang. Dette fremgår også av hjemmesidene til Widerøe.  

Det ser heller ikke ut til å være omtvistet at klageren og datteren møtte opp etter denne
fristen. Han har opplyst at de møtte opp 10 minutter før avgang. 

Flyselskapet ser heller ikke ut til å ha hatt andre grunner for å avvise klageren og
datteren. Det er ikke holdepunkter for at flyet var fullt. Klagerens og datterens bagasje
var sjekket inn. 

Etter nemndas syn kunne Widerøe avvise klageren og datteren: 

Hensynet til flyavviklingen tilsier at fristene for oppmøte må overholdes. 
Nemnda anbefaler derfor ikke at klageren gis medhold. 

Nemnda bemerker avslutningsvis at flyselskapet skulle tatt klagerens og datterens
innsjekkede bagasje ut av flyet da de ikke møtte i tide. Dette ville ført til en forsinkelse. At
klageren og datteren kunne rukket flyet ved å ha forårsaket en slik forsinkelse, tilsier ikke
et annet resultat.

Vedtak

Transportklagenemnda - fly anbefaler ikke at klageren gis medhold.