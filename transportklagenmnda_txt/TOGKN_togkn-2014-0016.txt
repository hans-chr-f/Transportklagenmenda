Vedtak i Transportklagenemnda
- Kollektivreiser

Sammendrag

Krav om refusjon av gebyr utstedt til feil person.

Dato
10.09.2014

Saksnummer
16/14 J

Tjenesteyter
NSB

Klager har i det vesentlige anført:

I februar 2014 mottok klager et brev i posten fra NSB med purring på kr 900 uten nærmere
spesifikasjon. Klager sendte så en e-post til NSB og fikk til svar at han visstnok skulle ha vært
påtruffet i billettkontroll uten billett. Noen dager senere fikk klager beskjed om at saken var
sendt til inkasso til tross for at gebyret var påklaget. Klager sendte så en klage til NSB der han
forklarte at han aldri tar tog og at en annen person må ha utgitt seg for å være klager. NSB ba
ham sende inn signaturprøve og kopi av legitimasjon. Etter at dette var gjort hørte klager ikke
noe mer og antok at saken var ute av verden.

Over to måneder senere mottok han svar fra NSB der de sa at gebyret opprettholdes med
begrunnelsen at klager har svart på sikker informasjon som kun klager kan vite. Klager finner
det svært urimelig at NSB har brukt over 3 måneder på å behandle klagen og at de har nektet
ham innsyn i saken når det gjelder hva slags informasjon som skal ha vært bekreftet.

Klager tilbakeviser opplysningene fra NSB som er fremlagt etter at saken kom til nemnda.
Vedkommende som ble tatt i kontroll har ikke bekreftet fullt personnummer. På gebyrslippen
står det kun fødselsdato. Klager kjenner ikke håndskriften på gebyrslippen. Klager har for
flere år siden vært aktuell i media på bakgrunn av at han en rekke ganger mottok draps- og
voldstrusler fra flere ustabile personer grunnet et tidligere engasjement. At personer kjenner
hans adresse og bakgrunnsinformasjon er derfor ikke overraskende.

Klager krever gebyret slettet.

NSB har i det vesentlige anført:

Det fremgår av NSBs Transportvilkår § 4 C at passasjerer som ved kontroll ikke har
stemplet eller på annen måte gyldig kontrollert billett vil bli ilagt et gebyr fastsatt av
Samferdselsdepartementet.

Klager fikk tildelt et gebyr den 20.01.14 etter å ha blitt påtruffet uten billett i en ubetjent
vogn. I februar 2014 ble saken, etter at betaling av kravet på kr 900,- uteble, sendt videre
til inkassoselskapet som tok kontakt med klager per brev som ble sendt til klagers
folkeregistrerte adresse.

Før en sak sendes til inkasso har vedkommende, etter å ha mottatt gebyrblanketten, 14
dagers betalingsfrist. Blir beløpet på kr 900 ikke betalt innen 14 dager, sender NSB ut en
purring med ny 14 dagers betalingsfrist til adressen som er hentet ut fra folkeregisteret. Blir
gebyret ikke betalt innen disse 28 dager sender NSB saken videre til inkasso.

Tidligere brev med purring ble også sendt til klagers adresse som er registrert ved
Folkeregisteret. Ingen brev kom i retur til NSB, og de gikk derfor ut fra at klager mottok
brevene fra NSB likedan som han mottok brevet fra inkassoselskapet.

Ut i fra blanketten som klager fikk tildelt, og som NSB beholder gjennomskrift av, går det
fram at klager var veldig lite samarbeidsvillig ved billettkontroll. Det vises til merknad som
kontrolløren tilførte blanketten.

Som det tydelig går fram av kontrollørens tilbakemelding var klager vanskelig og ville ikke
oppgi personalia, men gikk med på historikksjekk da det ble varslet om polititilkallelse.
Vedkommende hadde verken billett eller reisekort da kontrollen fant sted.

Som det fremgår av saken ble klager sjekket på historikk. Dette er informasjon som er hentet
inn fra Folkeregisteret og det kreves spesiell tilgang som kun ansatte ved Folkeregisteret,
kontrollører, politi og saksbehandler av kontrollsaker har tilgang til. Det vises til utskrift fra
Folkeregisteret.

Det blir spurt om fødselsdato og navn slik at man kan gå inn i Folkeregisteret. Her får man
sjekket hele personnummer (11 siffer). Det blir spurt om hvilket sykehus en er født på, den
aktuelle bostedsadressen inkludert husnummer og postnummer, tidligere adresser, når og
hvor hen man har flyttet etc. Klager har flyttet en del og var også bosatt i utlandet, og besvarte
spørsmålene i detalj om hvor han har bodd og hvor lenge han har bodd på de ulike steder.

Er klager overbevist om at det ikke var han som reiste må han politianmelde saken som ID-
tyveri. Dersom klager politianmelder forholdet, og politiet bekrefter at det er sannsynlig at
han er/var utsatt for identitetstyveri, vil NSB se på saken på nytt.

NSB finner med denne bakgrunnen ikke grunnlag for å etterkomme klagers ønske om å
frafalle kravet.

Nemnda bemerker:

Det fremgår av NSBs transportvilkår § 4 C at passasjerer som ved kontroll ikke kan fremvise
gyldig billett vil bli ilagt et gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig.

Klager hevder han fikk kjennskap til gebyret som var ilagt ham da han mottok brev med
purring fra NSB i februar 2014. Klager fikk tidlig mistanke om ID-tyveri, men har ikke
politianmeldt saken.

Slik kontrollen ble gjennomført og passasjeren sjekket i forhold til identitet og historiesjekk
opp mot opplysninger fra Folkeregisteret, finner nemnda at det på kontrolltidspunktet ikke
forelå tvil om passasjerens identitet. NSBs kontrollører kunne derfor ilegge ham et gebyr i
henhold til transportvilkårene og uten at politi ble tilkalt.

Slik saken er opplyst har klager kun forholdt seg til NSB. NSB har sagt seg villig til å se på
saken på nytt dersom klager kan fremlegge dokumentasjon fra politiet som viser at saken er
anmeldt og at det er sannsynlig at han har vært utsatt for ID-tyveri.

Nemnda finner etter dette ikke grunnlag for å anbefale at klager gis medhold.

Vedtak:

Transportklagenemnda - jernbane finner ikke å kunne anbefale at klager gis medhold.

Vedtaket er enstemmig.