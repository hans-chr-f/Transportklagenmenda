Vedtak i Transportklagenemnda - Fly

Sammendrag

Krav om refusjon av utgifter grunnet kansellering.

Dato
11.09.2018

Saksnummer
2017-02620

Tjenesteytere
Ryanair

Klager har i det vesentlige anført

Klager hadde bestilt reise t/r Torp - Tenerife 3. - 12. november 2017 for fire personer, pris
kroner 19 744.

Den 27. september mottok klager en epost fra Ryanair med melding om at returen
fra Tenerife den 12. november var kansellert. Han mottok tilbud om ombooking til 10.
november, men det var uaktuelt for klager og hans reisefølge. Klager booket nye billetter
med Norwegian, og søkte full refusjon av opprinnelige billetter med Ryanair slik han har
krav på. Ryanair har kun refundert returbillettene, kroner 8 256. 

Klager kjøpte nye t/r billetter (Torp - Tenerife - Torp pris kroner 23 330), da dette var mye
billigere enn å kjøpe èn vei (Tenerife - Torp pris kroner 24 094). 

Klager krever at også utreisebillettene refunderes, kroner 11 488, eller at mellomlegget
mellom nyinnkjøpte billetter og beløpet som allerede er refundert refunderes, kroner 15
074. 

Det vises for øvrig til klagers brev.

Tjenesteyterne har i det vesentlige anført
Ryanair har ikke avgitt uttalelse til klager eller til nemnda.

Nemnda bemerker

En ruteendring innebærer kansellering av en avtalt flygning. Kansellering gir rett til
erstatning etter EU-forordning 261/2004 artikkel 5, jf. artikkel 7, med mindre flyselskapet
har informert om endringen minst to uker før avgangstid. Ved kansellering har
passasjerene valget mellom refusjon av hele billettprisen eller omruting snarest mulig,
på tilsvarende transportvilkår.

Klager hadde bestilt reise t/r Torp - Tenerife 3. - 12. november 2017 for fire personer,
pris kroner 19 744. Klager fikk beskjed om at returen var kansellert. Han avbestilte da
turen, kjøpte ny reise t/r med Norwegian - som var mye billigere enn å bare kjøpe èn vei
og benytte utreisen med Ryanair. Han ba om refusjon av hele billettprisen, men fikk bare
refundert returen.

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3.
Klagen er forelagt Ryanair, men selskapet  har ikke avgitt uttalelse til nemnda. Nemndas
avgjørelse treffes på bakgrunn av de foreliggende opplysninger.

Nemnda er av den oppfatning at klager hadde kjøpt en t/r reise, ikke to flyreiser. Denne
reisen kunne ikke Ryanair levere som avtalt da returen ble kansellert. Det var da opp til
klager å avbestille og kreve hele reisen refundert slik han har gjort.

På denne bakgrunn er det nemndas syn at klager bør gis medhold og at Ryanair
refunderer utreisen med kr 11 488.

Vedtak

Transportklagenemnda - fly anbefaler at Ryanair betaler klager kr 11 488.