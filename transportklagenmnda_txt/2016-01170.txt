Vedtak i Transportklagenemnda
- Kollektivreiser

Sammendrag

Andre forhold - frakjøring

Dato
20.02.2017

Saksnummer
2016-01170

Tjenesteytere
Ruter

Klager har i det vesentlige anført

Klager skulle 15. mai 2016 reise med tog fra Stabekk stasjon kl. 11:01 til Lysaker stasjon
for videre transport med buss 32 fra Lysaker bru kl. 11:11 til Røa T-banestasjon og buss
41 fra Røa T-banen kl. 11:25. 

Toget til Lysaker kom ikke, og klager måtte velge en annen reiserute. Klager tok buss 143
til Lysaker og rakk dermed buss 32 til Røa T-bane med ankomst der kl. 11:52, for så å
reise videre med buss 41 kl. 11:57.  På informasjonstavlen på holdeplassen kunne klager
se at første avgang for linje 41 var 12:25 og ikke 11:57, slik det står i ruteheftet. Klager tok
derfor drosje til sitt bestemmelsessted, Sørkedalen skole, for å nå sin avtale. 

Klager viser til at det i ruteheftet, som var gyldig fra 13. desember, er angitt avgangstid
kl. 11:57 for rute 41 fra bussholdeplassen Røa T-banestasjon. Og at det samme rutehefte
er angitt at spesielle avganger var innstilt i perioden 18. juni til 14. august 2016. Klager
mener derfor at det er rimelig å forvente at ruteoppsettet ihverfall var gjeldende t.o.m.
sistbeskrevne dato.  Klager var ute i god tid før den forventede avgangen.

Klager krever utgifter til drosjen refundert.

Tjenesteyterne har i det vesentlige anført
I den første henvendelsen Ruter mottok fra klager blir det opplyst at han skulle reise med
et tog, og at dette ikke kom slik han trodde, han antok at dette hadde med helligdager å
gjøre da den 15. mai var 1. pinsedag. Han viser til at det var det faktum at toget ikke gikk
slik han trodde som var årsaken til at han ble forsinket. Videre skriver han at NSB skulle
ha hatt presise angivelser i sin rutetabell. Ruters reisegaranti gjelder ikke tog, hans krav
ble derfor avvist.

I oktober kommer klager tilbake og anker avgjørelsen. Da er det linje 41 han oppgir som
årsak til svikten i tilbudet. Han viser her til at vår informasjon har sviktet. Klager har
benyttet seg av en
gammel rutetabell ved denne reisen den 15. mai. Ruter hadde en ruteendring den 3.
april 2016.  I Reisegarantien står det oppgitt av man må forsikre seg om at man benytter
riktig rutetabell. På Ruters nettside står det blant annet at man ikke får drosjerefusjon
når man har benyttet feil rutetabell.

I utgangspunktet var det tog klager skulle reise med, da dette toget ikke gikk benyttet
han buss i stedet. Bussene har kjørt i henhold til oppsatte rutetider, men klager har
brukt feil rutetabell og dermed ikke fått med seg endringene som skjedde halvannen
måned tidligere. Dette mener Ruter klager må ta ansvar for selv. 

Ruter mener derfor at det ikke er grunnlag for å dekke drosjerefusjon i dette tilfelle.

Nemnda bemerker

Nemnda skal kun vurdere om det er grunnlag for refusjon av drosjeutgifter på grunn av
endring i rutetabellen for buss 41fra Røa til Sørkedalen skole. 

Nemnda legger til grunn at det i ruteheftet gjeldende fra 13. desember 2015 var oppgitt
bussavgang fra Røa kl. 11.57. Ved ruteendring 3. april 2016 ble tidspunktet endret til
12.25. 

Ruteendringen fremkommer på nettet, men klager hevder at han ikke har tilgang til pc
eller app'er.

Nemnda bemerker at den reisende selv har ansvar for å finne riktige rutetider. Det
ruteheftet klager baserte seg på var utgitt i desember 2015, dvs. fem måneder tidligere.
I heftet var også varslet ruteinnstillinger i sommermånedene. Nemnda har forståelse
for at klager la ruteheftet til grunn. På den annen side kan Ruter etter nemndas syn ikke
bebreides for ikke å ha gitt informasjon ut over på nettsiden og på holdeplasser. Det
anses sannsynlig at informasjon også er gitt på bussene på bussrute 41. 

Nemnda bemerker at Ruters reisegaranti kun omfatter forsinkelser i forhold til oppsatt
rute, og nemnda kan ikke se at det er annet grunnlag for erstatning av utgiftene.

Nemnda finner ikke grunnlag for å kunne anbefale erstatning.

Vedtak

Transportklagenemnda Kollektivtransport finner ikke å kunne anbefale at klager gis
medhold.