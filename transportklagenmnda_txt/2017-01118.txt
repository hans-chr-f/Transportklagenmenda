Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
17.04.2018

Saksnummer
2017-01118

Tjenesteytere
Norwegian

Klager har i det vesentlige anført

Klager reiste med Norwegians flyvning DY1739 fra Barcelona (BCN) til Oslo lufthavn (OSL)
8. mai 2017 kl. 12.20. Flyvningen hadde planlagt ankomst kl. 15.40, og klager hadde
videreforbindelse til Kristiansand (KRS). Flyvningen ble forsinket med cirka en halv time,
og klager mistet sin videreforbindelse. 

Ved ankomst til Oslo fikk klager gå først av flyet for å rekke videreforbindelsen.
Reisefølget fikk beskjed om at en Norwegian-representant skulle møte dem og følge
dem til gaten, men dette skjedde ikke. Til slutt fikk de beskjed om at flyet til Kristiansand
ventet på dem, men da klager ankom gaten tolv minutter før avgang, var gaten allerede
stengt. Reisefølget måtte derfor vente i Oslo i cirka fem timer, før de reiste med DY280 til
Kristiansand kl. 21.10. 

Klager har på ovennevnte bakgrunn fremsatt krav om standardkompensasjon i henhold
til EU-forordning 261/2004 på 400 euro pr. person, totalt 800 euro for to passasjerer.

Tjenesteyterne har i det vesentlige anført
Norwegians flyvning DY1739 fra Barcelona til Oslo 8. mai 2017 ble forsinket med
26 minutter ved ankomst, som medførte at klager og hans reisefølge ikke rakk sin
videreforbindelse til Kristiansand. Passasjerene ble booket om til neste avgang, DY280. 

Forsinkelsen skyldtes taxi-kø. Avgangen gikk fra gate tre minutter før skjema, men måtte
vente 35 minutter før det ble gitt tillatelse fra Air Traffic Control i Barcelona til å ta av. 

Norwegian anfører at dette er forhold som utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
forsinkelsen ikke kunne vært unngått selv om aller rimelige tiltak ble truffet. Selskapet
avviser på denne bakgrunn klagers krav om standardkompensasjon.

Nemnda bemerker

Norwegians flyvning DY1739 fra Barcelona til Oslo 8. mai 2017 ble forsinket med 26
minutter, og klager mistet sin videreforbindelse til Kristiansand. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Norwegian viser til at forsinkelsen skyldtes restriksjoner fra Air Traffic Control, og at
flyet måtte vente på tillatelse til å ta av i Barcelona. Etter nemndas syn er avgjørelser
fra Air Traffic Control utenfor Norwegians kontroll, og utgjør således en ekstraordinær
omstendighet i EU-forordningens forstand. Nemnda kan heller ikke se at forsinkelsen
kunne vært unngått selv om alle rimelige tiltak ble truffet. Klager ble dessuten booket om
til en ny flyvning senere samme dag. 

Nemnda har på denne bakgrunn kommet til at klager ikke har krav på
standardkompensasjon. Nemnda kan heller ikke se at klager har krav på erstatning på
annet grunnlag.

Vedtak

Transportklagenemnda - fly anbefaler ikke at klager gis medhold.