Vedtak i Pakkereisenemnda

Sammendrag

Krav om erstatning for utgifter i forbindelse med kansellert reise til Hurghada i Egypt.

Dato
30.07.2015

Saksnummer
161/14P

Tjenesteyter
Amisol AS

Saken gjelder:

Krav om erstatning for utgifter i forbindelse med kansellert reise til Hurghada i Egypt.

Klager har i det vesentlige anført:

Klager bestilt den 03.07.14 en reise til Hurghada i Egypt for tre personer.

Avreisen skulle være 03.08.14 fra Oslo Lufthavn Gardermoen og klager bestilte derfor
miniprisbilletter med NSB t/r Trondheim - Gardermoen.

Amisol kansellerte reisen på grunn av for få solgte reiser til Hurghada.

Klager bestilte nye billetter hos Star Tour som ble kr 1.200 dyrere.

Klager krever denne differansen og utgiftene til ubenyttede og ikke refunderbare billetter med
NSB, kr 1.694, refundert.

Amisol har i det vesentlige anført:

Amisol måtte dessverre kansellere sine reiser til Hurghada for hele sesongen på grunn av
altfor liten interesse. Beskjed om kanselleringen ble gitt i henhold til Amisols vilkår hvor det
står (utdrag):

«6. ARRANGØRENS RETT TIL Å KANSELLERE ELLER ENDRE REISEN UTEN ERSTATNIGSPLIKT

Frister som avviker fra normalfristen på 30 dager skal være blitt fremhevet spesielt tydelig i
avtalevilkårene for å kunne påberopes av arrangøren.

I spesielle tilfeller kan reisen bli kansellert 14 dager før avreise ved for få tilmeldte til en
avgang eller en serie avganger.

Ved kansellering 14 dager før avreise vil den reisende få tilbud om å reise på en annen avgang
eller en annen reise som i størst mulig grad tilsvarer opprinnelig bestilt reise.»

Amisol har ikke mottatt spørsmål fra klager om eventuelt å betale noe mellomlegg for å reise
med Star Tour.

Avreisen til Hurghada var 03.08.14. Klager fikk beskjed om kansellering 11.07.14 med tilbud
om å reise til Sharm el Sheikh i stedet, men klager ønsket ikke dette.

Hun fikk naturligvis full refusjon for reisen.

Amisol finner ikke grunnlag for å refundere klagers utgifter til tilslutningsbilletter.

Nemnda bemerker:

Arrangøren har etter Alminnelige vilkår for pakkereiser punkt 6.6.1 en ubetinget rett til å
kansellere en reise dersom det ikke blir solgt det antall plasser arrangøren i sine individuelle
vilkår har satt som vilkår for å avvikle reisen. I et slikt tilfelle oppstår det ingen erstatningsplikt.
Arrangøren plikter å gi beskjed om kansellering så snart som mulig. I det foreliggende tilfelle
skjedde kanselleringen mindre enn 30 dager før avreisedatoen. I tråd med reglene har derfor
arrangøren tilbudt klageren reise til et annet reisemål i Egypt. Klageren var ikke interessert i
å endre reisemål og bestilte isteden nye billetter hos en annen arrangør. Klageren har etter
reglene ikke rett til å få dekket mellomlegget mellom disse billettene og de opprinnelige.

Spørsmålet som gjenstår er utgifter til tilslutningsbilletter. Klageren er bosatt i
Trondheimsdistriktet. Hun bestilte derfor tre lavprisbilletter med NSB for seg og de andre
reisende. Billettene kostet til sammen kr 1.694.

Da arrangøren kansellerte reisen, ble klageren sittende igjen med et økonomisk tap
tilsvarende prisen på tilslutningsbillettene, fordi disse var lavprisbilletter og ikke refunderbare.
Hun har krevet disse utgiftene dekket.

Nemnda har i en tidligere sak (sak 33/14P) [PRKN-2014-33) kommet til at arrangøren
er erstatningspliktig for slike utgifter. Etter alminnelige avtalerettslige prinsipper skal
avtaleparten holdes skadesløs hvis det oppstår en hindring som fører til at avtalen ikke kan
oppfylles.

Det innebærer at parten i økonomisk henseende skal stilles som om avtalen ikke var inngått.
I det foreliggende tilfelle fører det til at klageren har krav på å få tilbake utgiftene hun hadde i
forbindelse med kjøp av tilslutningsbilletter. Beløpet er i følge vedlagt kvittering fra NSB kr 847
hver vei, til sammen kr 1.694.

Vedtak:

Reklamasjonsnemnda for pakkereiser anbefaler at Amisol erstatter utgiftene klageren har
hatt til kjøp av tilslutningsbilletter, nemlig kr 1.694.

Vedtaket er enstemmig.