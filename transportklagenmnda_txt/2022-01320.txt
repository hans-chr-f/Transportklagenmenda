Vedtak i Transportklagenemnda - Fly

Sammendrag

Krav om standarderstatning og refusjon av utgifter grunnet nektet ombordstigning.

Dato
15.11.2022

Saksnummer
2022-01320

Tjenesteytere
Qatar Airways

Klager har i det vesentlige anført

Klager skulle reise fra Trondheim til Mashhad via Oslo og Doha den 26. juni 2021.
Billetten ble kjøpt direkte hos Qatar Airways på flyselskapets nettside. 

Da klager sjekket inn i Trondheim viste han vaksinasjonssertifikat, og han mottok
boardingpass hele veien. Men da klager ankom Gardermoen ble han stoppet fordi han
ikke kunne fremvise negativ covid-19 test. Klager ble ombooket til påfølgende dag, men
pådro seg diverse utgifter:  

Mistet to dager av ferien
Kroner 1 085 for hotell på Gardermoen
Kroner 800 i drosje til og fra flyflass/hjemsted 
Kroner 2 500 for Rapid PCR-test.

Klager stiller seg kritisk til at han ikke ble informert ved innsjekk i Trondheim at det var
nødvendig med negativ covid-19 test.

Klager krever standarderstatning, samt refusjon av utgiftene over.

Tjenesteyterne har i det vesentlige anført
Alle passasjerer må ha et negativt COVID-19 RT-PCR-resultat tatt maksimalt 96 timer før
avgang. Norske statsborgere er ikke fritatt fra PCR selv om de er vaksinert.

Nemnda bemerker

Saken gjelder nektet ombordstigning i Norge på flyvning til Iran grunnet manglende
reisedokumenter ved innsjekk, herav negativ covid-19 test. 

Nemnda presiserer at passasjerene selv plikter å sørge for å ha nødvendige
reisedokumenter, inkluderte påkrevet dokumentasjon for negativ-covid-19 test.
Manglende reisedokumenter kan føre til at passasjeren ikke får reise inn i vedkommende
land. Flyselskapet er ansvarlig for å kontrollere at passasjeren har nødvendige
reisedokumenter. Dersom selskapet tar med passasjerer som ikke har papirene i orden,
kan selskapet bli ilagt en bot av vedkommende lands myndigheter. 

At klager ikke hadde undersøkt om det var nødvendig med negativ-19 test kan ikke
flyselskapet lastes for. Da flyselskapet kontrollerte reisedokumentene på Gardermoen og
fant at klager manglet negativ covid-19 test, var det korrekt å nekte ham ombordstigning.
Klager ble ombooket kostnadsfritt til neste dag. 

Nemnda er av den oppfatning at Qatar Airways ikke er ansvarlig for at klager ikke fikk
sjekket inn på Gardermoen og finner ikke å kunne anbefale at han gis medhold.

Vedtak

Transportklagenemnda finner ikke å kunne anbefale at klager gis medhold.