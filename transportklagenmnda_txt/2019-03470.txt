Vedtak i Transportklagenemnda - Fly

Sammendrag

Krav om erstatning for tort og svie som følger av tapt bagasje.

Dato
21.04.2020

Saksnummer
2019-03470

Tjenesteytere
Lufthansa German Airlines

Klager har i det vesentlige anført

Klager reiste fra Oslo til Brasilia via Frankfurt og Rio de Janeiro den 8. juli 2019. Klagers
formål med reisen var å besøke familie i Amazonas. Ved ankomst Rio de Janeiro var
den ene av klagers kofferter ikke ankommet. Hun hadde pakket svært mange gaver og
nødvendig utstyr i denne kofferten. Klagers familie er stor og ikke pengesterk. Det var
en stor belastning for klager å møte familien sin, som hun ser kun hvert femte år, uten
å verken medbringe en eneste presang eller utstyr familien trenger. Klager har mottatt
erstatning fra sitt forsikringsselskap for den tapte bagasjen, 1 521 euro. 

Klager krever ytterligere 1 000 euro i tort og svie fra Lufthansa for belastningen den tapte
bagasjen medførte.

Det vises for øvrig til klagers brev.

Tjenesteyterne har i det vesentlige anført
Lufthansa beklager at klagers bagasje ble forsinket. Lufthansa har mottatt informasjon
om at klager har mottatt 1 521 euro fra sitt forsikringsselskap.

Det er ingen generell kompensasjon for bagasjeforsinkelse, og ingen bestemmelse i
Montreal-konvensjonen, om at flyselskapene skal betale erstatning for ikke-økonomisk
skade. Lufthansa kan av den grunn ikke kompensere klager ytterligere.

Nemnda bemerker

Saken gjelder spørsmålet om klager har krav på ulempeerstatning som følge av at
bagasjen forsvant. Klager har fått dekket sitt økonomiske tap av forsikringsselskapet.  

Verken forordningen, luftfartsloven § 10-20 eller Montrealkonvensjonen har regler om
dekning av denne typen tap. I norsk erstatningsrett er regelen at ikke-økonomisk tap ikke
har erstatningsrettslig vern med mindre det finnes en særskilt hjemmel for dette.  Det gis
kun erstatning for økonomisk tap. Ikke-økonomisk tap dekkes som hovedregel ikke.
EU domstolens dom av 6. mai 2010 i sak C-63/09 Axel Walz - Clickair gir etter nemndas
flertalls syn - leder og bransjerepresentantene - ikke i seg selv hjemmel for å tilkjenne
ulempeerstatning.
Dommen gjaldt begrensningsregelen i Montrealkonvensjonen artikkel 22 jf. artikkel
17 om erstatning for personskade på passasjer samt bagasjeskader. Retten kom til at
hverken ordlyden i artikkel 22 eller artikkel 17 kunne tolkes slik at man ønsket å begrense
selskapenes erstatningsansvar til bare økonomisk skade og ikke ikke-økonomisk skade.
Etter flertallets syn må dommen forstås slik at den legger til grunn at det har vært et
rettslig grunnlag i utgangspunktet for å tilkjenne ulempeerstatning, og at de nevnte
artikler ikke er ment å begrense et slikt erstatningsansvar.

Mindretallet - forbrukerrepresentantene - er av en annen oppfatning og mener
luftfartsloven § 10-20/Montrealkonvensjonen art 19 åpner for å tilkjenne
ulempeerstatning. Luftfartsloven er en kodifisering av Montrealkonvensjonen.
Luftfartslovens ordlyd i § 10-20 er «tap», mens Montrealkonvensjonens art 19 (dansk
versjon) er «skade». Det legges til grunn at det ikke er tilsiktet en realitetsendring. Ved
forståelsen av konvensjonens og luftfartslovens innhold må EU-domstolens tolkninger
tillegges betydelig vekt. I sak C-63/09 «Click-air», note 22, la domstolen til grunn at
begrepet «damage» omfatter både ikke-økonomisk og økonomisk tap. Dette må etter
mindretallets syn også legges til grunn for luftfartsloven § 10-20/Montrealkonvensjonen
art 19. 

Mindretallet har forståelse for at klager opplevde det som vanskelig å komme fram
uten bagasje med bl.a. gaver til slektninger, og mener derfor at hun burde ha fått en
begrenset kompensasjon for dette.

Nemnda kan etter dette ikke anbefale at klager gis medhold. Vedtaket er fattet med den
dissens som fremgår over.

Saken er behandlet av èn forbrukerrepresentant i medhold av
transportklagenemndforskriften § 5-5 (5).

Vedtak

Transportklagenemnda - fly anbefaler ikke at klager gis medhold.