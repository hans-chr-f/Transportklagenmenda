Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
31.10.2016

Saksnummer
2016-00109

Tjenesteytere
Widerøe

Klager har i det vesentlige anført

Klager skulle reist fra Vadsø (WF0930) til Stavanger via Kirkenes (SK4473) og Oslo
(SK4031), den 5. januar 2015 kl. 10:11. 

Flyvningen fra Vadsø (WF0930) til Kirkenes ble kansellert, og klager ble derfor ombooket
til en annen flyvning med avgang kl. 14:02 samme dag. Dette resulterte i at klager
ankom endelig ankomststed Stavanger kl. 22:30, mange timer etter den opprinnelige
ankomsttiden kl.16:05. 

Klager krever standarderstatning 400 euro i henhold til EU-forordning 261/2004.

Tjenesteyterne har i det vesentlige anført
Widerøes Flyveselskap AS har ikke avgitt uttalelse til nemnda. Til klager har Widerøe i det
vesentlige anført:

Kanselleringen med WF0903 fra Vadsø til Kirkenes er dessverre ikke
kompensasjonsberettiget i henhold til regulativet, da uregelmessigheten oppstod på
grunn av ekstraordinære omstendigheter.

I dette tilfelle var det tale om en skade på flyet som oppstod uforutsett og utenfor
Widerøes kontroll. Det vises til fremlagt dokumentasjon på Traffic & Flight loggen til
WF0903. 

Widerøe kan på grunnlag av overnevnte ikke imøtekomme klagers krav om
standarderstatning i henhold til EU-forordning 261/2004.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3.

Klagen er forelagt Widerøe ved nemndas e-post av 10. mars 2016 med frist til 
27. april 2016 for eventuelle bemerkninger. I e-posten opplyses det bl.a. om at
flyselskapet har bevisbyrden ved påberopelse av ekstraordinære omstendigheter som
kan gi grunnlag for fritak for ansvar. Det fremgår videre at nemnda vil legge passasjerens
opplysninger til grunn dersom disse ikke imøtegås av flyselskapet. Det blir også opplyst
at saken vil bli forelagt nemnda selv om flyselskapet ikke avgir uttalelse.     

Widerøe har ikke avgitt uttalelse til nemnda. Nemndas avgjørelse treffes på bakgrunn av
de foreliggende opplysninger.

Kansellering gir rett til erstatning med mindre flyselskapet godtgjør at innstillingen
skyldtes ekstraordinære omstendigheter som ikke kunne vært unngått selv om alle
rimelige tiltak var truffet, jf. EU-forordning 261/2004 artikkel 5. Det er flyselskapet som
må godtgjøre at det forelå en slik ekstraordinær omstendighet, og flyselskapet må videre
godtgjøre at de har truffet alle rimelige tiltak for å unngå innstillingen.

Widerøe har opplyst at kanselleringen skyldtes "skade på flyet". Hvorvidt dette er en
ekstraordinær omstendighet i forordningens forstand, må avgjøres på bakgrunn av
en konkret vurdering. Widerøe har ikke gitt nærmere opplysninger om type skade,
hvorledes den oppsto mv. Selskapet har følgelig ikke godtgjort at kanselleringen skyldtes
en ekstraordinær omstendighet som ikke kunne vært unngått selv om alle rimelige tiltak
var truffet. Kanselleringen gir etter dette rett til en standarderstatning på 400 euro.
Nemnda anbefaler at Widerøe utbetaler erstatningen.

Vedtak

Transportklagenemnda-fly anbefaler at Widerøe utbetaler en standarderstatning på 400
euro.