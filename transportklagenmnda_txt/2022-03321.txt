Vedtak i Transportklagenemnda - Fly

Sammendrag

Krav om refusjon av utgifter grunnet nektet ombordstigning.
Truende oppførsel og manglende reisedokumenter.

Dato
14.06.2023

Saksnummer
2022-03321

Tjenesteytere
Pegasus Airlines

Klager har i det vesentlige anført

Klager (familie på fem passasjerer) hadde bestilt reisen PC1274 Oslo-Istanbul og
PC2740 Istanbul-Kayseri med avreise den 18. juni 2022. Klager møtte opp ved
skranken på Gardermoen for å vise flybilletter og pass. Den ene passasjeren ble nektet
ombordstigning. Passasjeren ble fortalt at han hadde truet en person i skranken.
Passasjeren hevder at dette ikke stemmer. Passasjeren ble bedt om å forlate stedet og
ble nektet å fly. 

Passasjeren ba de ansatte om å ringe politiet. Etter en stund kom politiet. Passasjeren
spurte politiet om de kunne se på videoopptak og lydopptak. Det kunne de ikke.
Passasjeren ble deretter fulgt ut av sikkerhetsområdet.

Klager hevder at de som jobbet i skranken rotet med flybillettene slik at Pegasus Airlines
ga farens flybillett til sønnen. Begge har samme navn.

Dagen etter, den 19. juni 2022, kjøpte passasjeren ny flybillett og pådro seg togutgifter
som kreves refundert.

Tjenesteyterne har i det vesentlige anført
Pegasus Airlines viser til at det var to forskjellige bookinger, DN8M7L og DMEFSH. Den
ene passasjeren i booking DMEFSH ble splittet fra bookingen og lagt til i ny booking
NKR3AU. Pegasus Airlines viser til vedlagte dokumenter.

Det var to passasjerer med samme navn som også hadde blitt feilaktig registrert av
klager med samme fødselsdato. Dette var grunnen til at de ansatte ved innsjekkingen
brukte tid til å undersøke situasjonen nærmere. Passasjerene måtte følgelig vente.

Pegasus Airlines viser også til "Passenger Irregularity Report Form" som beskriver at den
ene passasjeren truet de ansatte og at ventetiden skyldtes sikkerhetsgrunner.

Pegasus Airlines mener at det var klagers feil at to ulike passasjerer med samme navn
ble registrert med samme fødselsdato. De ansatte ved innsjekkingen fulgte reglene og
nødvendig rutiner av sikkerhetsgrunner.

Pegasus Airlines har ikke undersøkt saken nærmere, men mener at det ovennevnte er
grunnen til at den ene passasjeren ble nektet ombordstigning på PC1274 Oslo-Istanbul
den 18. juni 2022.

Pegasus Airlines viser til e-post fra Oslo lufthavn den 18. juni 2022 som forklarer
situasjonen.

Pegasus Airlines kan ikke refundere utgiftene til klager.

Nemnda bemerker

Klager hadde billetter med Pegasus Airlines for å reise med PC1274 fra Oslo til Istanbul
den 18. juni 2022. Klager har anført at den ene passasjeren ble nektet ombordstigning.

EU-forordning 261/2004 artikkel 2 bokstav j definerer hva som utgjør «nektet
ombordstigning» i EU-forordningens forstand. Av bestemmelsen kommer det frem
at avvisning av en passasjer som møter til innsjekking i henhold til vilkårene fastsatt i
artikkel 3 nummer 2, i utgangspunktet utgjør nektet ombordstigning. Unntak fra dette er
når det er rimelig grunn til avvisningen, for eksempel av helse- eller sikkerhetsmessige
årsaker eller fordi reisedokumentene er utilstrekkelige jf. artikkel 3 nummer 2.

Nemnda bemerker at det er passasjerens ansvar å sørge for å ha nødvendige
reisedokumenter. Manglende reisedokumenter kan føre til at passasjeren blir avvist og
ikke får reise til sin destinasjon.

Nemnda legger til grunn at reisedokumentene til klager var utilstrekkelige ettersom
klager feilaktig registrerte samme fødselsdato på to ulike passasjerer. Videre
legger nemnda til grunn at Pegasus Airlines fulgte nødvendige regler og rutiner av
sikkerhetsgrunner.

Basert på dette hadde Pegasus Airlines rimelig grunn til å nekte ombordstigning.

Nemnda forstår det for øvrig slik at Pegasus Airlines utbetaler refunderbare skatter på
de ubrukte billettene. Nemnda kan ikke anbefale at klager gis medhold i refusjon eller
erstatning utover dette.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at Pegasus Airlines utbetaler refunderbare skatter på
de ubrukte billettene. Transportklagenemnda kan ikke anbefale at klager gis medhold
utover dette.