Vedtak i Pakkereisenemnda

Sammendrag

Saken gjelder hotell som var stengt, Mexico.

Dato
18.09.2013

Saksnummer
29/13P

Tjenesteyter
Star Tour AS

Sakens dokumenter ble lagt frem.

Klager: X

Turarrangør: Star Tour AS

Antall reisende: 3

Reisens pris: 23.900,-

Tidsrom: 101212 - 251212

Saken gjelder:

Saken gjelder hotell som var stengt, Mexico.

Klager anfører at de hadde bestilt 3-mannsrom ved strand og med egen balkong med
havutsikt og all inklusive på et sentralt beliggende hotell. Ved ankomst fikk de beskjed
om at hotellet var stengt. De ble plassert på et annet hotell, hvor de fikk rom uten
balkong og 2 senger som var 120 cm. Hotellet lå også usentralt.

De ga beskjed til reiseleder om at dette var uakseptabelt.

Dagen etter greide Star Tour fortsatt ikke å skaffe tilfredsstillende alternativ.

På dag 3 fikk de tilbud om å flytte til Palm Beach.

Der var det ikke balkong og ekstrasenger på 120 cm, stranden var møkkete like ved et
kaianlegg. Dag 4 ble det fortsatt ikke ordnet opp, men klager fant da selv frem til et alternativ -
Oasis Grand Cancun. Her fikk de ingen havutsikt og to av de tre reisende måtte dele seng selv
etter flere henvendelser til resepsjonen om ekstraseng.

På dag 5 fikk de ekstraseng og måtte selv oppgradere for egen regning for å få tilgang til alle
restauranter og barer. Hotellet lå forholdsmessig usentralt med dusj som ikke virket og med
mugglukt og lekkasje.

Klager mener kompensasjonen bør være 100 % på grunn av mangel på informasjon før reisen,
tapte feriedager, utlegg til telefon og oppgradering.

Star Tour erkjenner at det har vært en beklagelig glipp i rutiner. De hadde ikke
fått beskjed om at det bestilte hotellet ikke var ferdigstilt og fikk derfor ikke
informert om dette. Den stedlige representanten valgte i stedet å oppgradere til et 5*
hotellalternativ. Beliggenheten av dette var ikke slik som det bestilte hotellet.

Star Tour har tilbudt kr.6.000,- i kompensasjon.

Nemnda bemerker:

En reise er mangelfull hvis den avviker fra det som er avtalt eller forutsatt i avtalen,  Jf.
pakkereiseloven § 6-1. Mangler kan gi grunnlag for prisavslag.

Hvis det foreligger vesentlige mangler og formålet med reisen av den grunn blir vesentlig
forfeilet, kan avtalen heves.

I dette tilfelle foreligger det en mangel ved reisen i og med at det bestilte hotell ikke var
tilgjengelig. Det er opplyst at hotellet hadde vært stengt siden september.

I og med at bestillingen gjaldt en reise i desember, har det åpenbart foreligget en alvorlig svikt
i de interne rutiner.

Mangelen ble forsøkt avhjulpet ved at kunden fikk alternativt hotell.

Det var beliggenhetsmessig ikke i samsvar med bestillingen og hadde heller ikke balkong.
Etter et nytt bytte fikk de hotell som heller ikke hadde balkong.

Etter enda et bytte endte de opp med et hotell uten havutsikt, som de hadde bestilt, men så
vidt forstås var dette hotellet beliggenhetsmessig og ellers i det alt vesentlige som det bestilte
hotellet. Nemnda forstår det slik at klager bodde der fra og med dag 5 og resten av toukers
oppholdet.

Nemnda finner ikke grunnlag for at avtalen skal heves og at det skal gis full refusjon av reisens
pris. Etter en helhetsvurdering har nemnda imidlertid kommet til at halve reisens pris bør
refunderes med kr.12.000,-. Nemnda har lagt vekt på den alvorlige brist i rutinene som gjorde
at klager ikke fikk beskjed om at hotellet ikke var tilgjengelig - og ikke hadde vært det på lang
tid - samt de stedlige representanters svake håndtering av saken og mislykkede forsøk på å
avhjelpe mangelen på en tilfredsstillende måte.

Vedtak:

Reklamasjonsnemnda anbefaler at det gis et samlet prisavslag på kr.12.000,-.

Vedtaket var enstemmig.