Vedtak i Transportklagenemnda - Fly

Sammendrag

Krav om refusjon av ekstra utgifter ved innsjekking.

Dato
21.06.2023

Saksnummer
2022-03516

Tjenesteytere
Blue Air

Klager har i det vesentlige anført

Klager (til sammen tre personer) hadde reise med Blue Air den 14. april 2022 fra Oslo til
Bukarest og retur den 19. april 2022.

Det ble forsøkt å gjøre online innsjekking på Blue Air sin nettside, men dette fikk ikke
klager til da noe var galt med siden. Det fremgikk av siden at de blir tildelt seter gratis på
flyplassen. Ved ankomst flyplassen krevde flyselskapet betaling. 

På hjemreisen virket heller ikke online innsjekking på nettsiden og for å unngå betaling
på flyplassen valgte klager å kjøpe seter på forhånd da det var rimeligere enn å betale for
innsjekking på flyplassen. 

Klager krever å få refundert 900 NOK som ble betalt for innsjekking på flyplassen i Oslo
på grunn av at innsjekkings funksjonen ikke virket på nettet. Det kreves også 72 EUR for
betalte flyseter for å unngå samme problem på flyplassen i Bukarest.

Tjenesteyterne har i det vesentlige anført
Blue Air har ikke inngitt svar i saken.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang
til å uttale seg, kan nemnda likevel treffe vedtak på grunnlag av de opplysninger som
er fremkommet tidligere i saken, jf. transportklagenemndforskriften § 5-3, tredje ledd.
Blue Air har tross oppfordring unnlatt å svare nemnda og nemnda legger derfor klagers
anførsler til grunn.

Nemnda bemerker at det fremgår av innsendt dokumentasjon fra klager at innsjekk på
flyplassen skulle være gratis. Blue Air har ikke levert tilsvar og har dermed ikke kommet
med en forklaring på hvorfor klager måtte betale ved innsjekk. Selskapet har heller
ikke forklart hvorfor online innsjekk ikke fungerte for klager. Nemnda anbefaler at
Blue Air refunderer klagers utgifter til innsjekk i Oslo, 900 NOK, og 72 EUR for seter på
hjemreisen.

Vedtak

Transportklagenemnda anbefaler at Blue Air refunderer klager 900 NOK og 72 EUR, som
klager betalte i forbindelse med innsjekk på flyvningene.