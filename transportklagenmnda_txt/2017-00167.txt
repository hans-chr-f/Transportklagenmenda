Vedtak i Pakkereisenemnda

Sammendrag

Krav om dekning av merutgifter ved omdirigering ved varsling om streik.

Dato
21.04.2017

Saksnummer
2017-00167

Tjenesteytere
Apollo Reiser AS

Klager har i det vesentlige anført

Klager bestilte reise for 4 personer med fly fra Bodø med Norwegian og innkvartering
i en 2-romsleilighet på Colina Mar, Puerto Rico, Gran Canaria i perioden 16.12.2016 -
30.12.2016. Totalpris kr. 34.541.

På grunn av endringen med buss fra Bodø kl 07.00 fredag 16.12.2016 til Evenes
istedenfor fly Bodø - Las Palmas 16.12.2016 kl. 16.10, måtte klager komme seg tidligere
til Bodø enn planlagt. Den eneste muligheten for å nå denne bussavgangen ble derfor
og ta Widerøe til Bodø torsdag kveld, med overnatting på hotell. Dette førte til en ekstra
kostnad på kr. 1.500,- per person. Klager hadde allerede bestilt billetter med Hurtigruta
fra Sandnessjøen til Bodø den 16.12.2016, ankomst Bodø kl. 12.30 den 16.12.2016 som
ikke har blitt refundert grunnet sen avbestilling.

Det vises for øvrig til korrespondanse fra klager.

Tjenesteyterne har i det vesentlige anført
Den 13. desember 2016 ble det brudd i forhandlingene mellom Spekter og NTL, LO
stat vedrørende opprettelse av overenskomst for BR (brann- og redning) tjenesten ved
Bodø lufthavn (Falck). Mekling ble satt til 14. og 15. desember. Hvis partene ikke kom til
enighet, ville det bli streik på Bodø Lufthavn fra 16. desember 2016 fra kl. 13.00. 

Med bakgrunn i ovennevnte valgte Norwegian å omdirigere flyvningen Bodø - Las Palmas
16. desember 2016 som hadde ordinær avgang kl. 16.10. Flyet med omdirigert til Evenes.
Det ble satt opp buss fra Bodø til Evenes kl. 07.00, med enkel servering om bord. Avgang
fra Evenes ble satt til kl. 16.10. De som ikke ønsket å være med bussen fra Bodø kunne
selv møte fram på Evenes Lufthavn til ordinær avgangstid.

Endringen ble gjort for å sikre at passasjerene på flyvningen ikke skulle bli berørt
av streiken ved at flyvningen ble innstilt. Forhandlingene førte fram og det ble ikke
streik. Imidlertid var flyvningen allerede omdirigert og det var ikke mulig å reversere
beslutningen.

Klager har kjøpt en reise av Apollo med utgangspunkt i Bodø. Eventuelle reise til/fra Bodø
ligger utenfor Apollos kontroll og er ikke en del av reisen, og tap av dette vil derfor ikke
dekkes av Apollo. Situasjonen var utenfor både Norwegian og Apollos kontroll, og tiltak
ble satt inn for å redusere ulempen for kundene så langt det var mulig.

Ifølge Apollo Reiser går streik under kategorien force majeure, en hendelse utenfor
arrangørers kontroll, og de har henvist klager til sitt forsikringsselskap. 

Det vises for øvrig til korrespondanse fra Apollo Reiser AS.

Nemnda bemerker

Saken gjelder spørsmålet om Apollo Reiser AS er erstatningsansvarlig for utgifter
klageren har fikk i forbindelse med at Norwegian flyttet utreiseflyplass fra Bodø til
Evenes på grunn av trussel om streik etter brudd i forhandlingene mellom Spekter og
NTL, LO stat vedrørende opprettelse av overenskomst for brann- og redningstjenesten
ved Bodø Lufthavn.  

Meklingen skulle foregå 14. og 15. desember, og i tilfelle partene ikke kom til enighet ville
det bli streik på Bodø lufthavn fra 16.desember 2016 kl. 13.00.

Arrangøren satt opp buss fra Bodø til Evenes.  Klageren, som hadde betalt for billetter
med Hurtigruten, måtte kansellere disse og fly med Widerøe til Bodø torsdag kveld og
overnatte på hotell for å rekke bussavgangen.  Han har forsøkt å få dekket utgiftene av
sine forsikringsselskaper, men en slik situasjon som den han kom opp i dekkes ikke.
Tilslutningsreisen var ikke en del av pakkereisen.

Nemnda har forståelse for at det er svært kjedelig å komme opp i en situasjon om
den beskrevne. Det fremgår imidlertid av det som er gjennomgått at forsinkelsen i
dette tilfellet er forårsaket av utenforliggende omstendigheter som ikke kunne ha vært
unngått. Endringen ble gjort for å sikre at passasjerene på flyvningen ikke skulle bli
berørt av streiken ved at flyvningen ble innstilt.  I ettertid viste det seg at partene kom
til enighet, men da var allerede flyvningen omdirigert og lot seg ikke gjennomføre som
opprinnelig planlagt.

Arrangøren/Norwegian kan etter dette ikke lastes for forsinkelsen og er da etter
nemndas syn heller ikke ansvarlige for å dekke klagernes utgifter, jfr. EU forordning 11.
februar 2004 Art. 5 nr. 3.

Vedtak

Pakkereisenemnda kan ikke anbefale at klageren gis medhold i kravet om dekning av
flybilletter og hotellutgifter.