Vedtak i Transportklagenemnda - Fly

Sammendrag

Krav om standarderstatning og taxi utgift grunnet kansellering.

Dato
22.05.2023

Saksnummer
2022-03350

Tjenesteytere
SAS

Klager har i det vesentlige anført

Klager hadde billett med SAS fra Oslo SK484 via Stockholm med SK1833 til Athen den
10. oktober 2022, ankomst Athen skulle være kl. 19:40. Det ble ikke mottatt beskjed om
kansellering på sms eller per e-post til klager. Dette ble oppdaget den 7. oktober 2022 da
klager logget seg inn på SAS sin side for å sjekke om det var bestilt bagasje. Klager selv
måtte ta kontakt med SAS på telefon for å bli omrutet og fikk da foreslått omruting to
dager før opprinnelig avreisedato. I e-post etter å ha snakket med selskapet på telefon
fikk klager ny rute: SK4745 Oslo il Brussel kl. 16:25 og videre med SK8455 fra Brussel kl.
19:35 med ankomst Athen kl. 23:25. 

Da klager ankom sent var det behov for å ta taxi fra flyplassen til hotellet da flytoget/
metroen hadde sluttet å gå. Taxituren kostet 55 EUR.

Klager krever standarderstatning i henhold til EU-forordning 261/2004 og utlegg for taxi.

Tjenesteyterne har i det vesentlige anført
SAS har anført i sitt tilsvar at de ønsker å utbetale 550 NOK til klager for utlegg til taxi.

Nemnda bemerker

Kansellering gir rett til standarderstatning etter EU-forordning 261/2004 artikkel 5 og
7, med mindre flyselskapet kan godtgjøre at kanselleringen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Retten til standarderstatning faller imidlertid uansett bort dersom flyselskapet kan bevise
at passasjeren har fått informasjon om endringen minst to uker før planlagt avgangstid
.

Flyselskapet har bevisbyrden for at det har informert passasjeren om kanselleringen og
om når dette ble gjort. Dersom flyselskapet ikke kan bevise at passasjeren ble informert
om kansellering av flyvningen mer enn to uker før avgangstidspunktet, må selskapet
betale standarderstatning til passasjeren.

SAS anfører at det ble sendt epost til klager mer enn to uker før avreise. SAS har ikke
vedlagt dokumentasjon på dette. Klager hevder at hun ikke mottok noen epost med
informasjon om endringen og har ikke funnet noen epost fra SAS om endringen.

Nemnda mener at SAS ikke har sannsynliggjort at det ble sendt beskjed om
ruteendringen mer enn to uker før avgang.  Klager har derfor krav på standarderstatning
i henhold til forordningen med 400 EUR. 

SAS har i tilsvaret til nemnda opplyst at de vil betale utlegg for taxi med 550 NOK til
klager og nemnda legger derfor dette til grunn.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at SAS utbetaler standarderstatning med 400 EUR til
klager og utlegg for taxi 550 NOK dersom det ikke er gjort.