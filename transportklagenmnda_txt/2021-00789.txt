Vedtak i Transportklagenemnda - Fly

Sammendrag

Krav om full refusjon av booking gjort via
reisebyrå. Klager hadde avbestillingsbeskyttelse.

Dato
11.11.2021

Saksnummer
2021-00789

Tjenesteytere
Seat24.no
Lufthansa German Airlines

Klager har i det vesentlige anført

Klager hadde booket flybilletter for reise fra Oslo til London via Frankfurt den 19. juni
2020 (LH865 og LH908), med retur fra Birmingham til Oslo via Frankfurt den 26. juni 2020
(LH957 og LH864). Flyselskapet som skulle operere flyvningene var Lufthansa. 

Billettene ble kjøpt via reisebyrået Seat24 og kostet totalt 3167 NOK. Bookingen
inneholdt følgende tjenester: Flybilletter (1351 NOK), fleksibel billett (221 NOK),
Supportpakke Premium (99 NOK), avbestillingsbeskyttelse (98 NOK) og innsjekket
bagasje (1398 NOK). 

Grunnet oppfølging på sykehus måtte klager avbestille bookingen. Seat24 har ikke fulgt
opp. Klager har opplyst at han føler seg makteløs mot selskapet. 

Klager har fremsatt krav om full refusjon av hele bookingen, begrunnet i at han hadde
avbestillingsbeskyttelse.

Tjenesteyterne har i det vesentlige anført
Seat24 har anført følgende:

Marco Polo AS, Seat24, er en formidler av de reisetjenester, inkludert flybilletter, som
tilbys på hjemmesiden Seat24.no. Selskapet agerer kun som en formidler, og avtalen om
den faktiske leveringen av flybilletter og flytjenester trer i kraft direkte mellom kunden og
det aktuelle flyselskapet. Seat24 er ikke medleverandør av tjenestene. Dette innebærer
at selskapets ansvar er begrenset til eventuelle ekstratjenester (egne tjenester) kunden
kjøper av Seat24. 

Seat24 sin rolle som formidler er tydelig beskrevet i reisevilkårene, Klager har ved
gjennomføringen av bookingen bekreftet å ha lest og forstått vilkårene. Seat24 har
vedlagt sine reisevilkår, og bemerker særlig:

-Selskapet agerer kun som en formidler
-Selskapet er ikke part i avtalen mellom kunden og flyselskapet
-Selskapet har ingen innflytelse over flyselskapets vilkår
-Selskapet tar ingen ansvar for ytelsen eller ikke-ytelsen av flytjenestene.
-Det blir kun gitt refusjon dersom Seat24 har fått refundert beløpet fra det aktuelle
flyselskapet.

Kunden har under bookingen tegnet Seat24 sin avbestillingsbeskyttelse. Denne
innebærer at reisen kan avbestilles ved akutt sykdom, mot fremvisning av
legeerklæring. Ved avbestilling mottar en refusjon av flybillettens kostnad, fratrukket
en håndteringsavgift på 395 NOK. Øvrige tilleggstjenester refunderes ikke, i henhold til
Seat24 sine vilkår. 

Marco Polo AS, Seat24 avslår klagers krav om full refusjon og standarderstatning etter
EU-forordning 261/2004. Sistnevnte kan kun rettes til flyselskapet, og ikke formidlere. 

Kundens booking kostet totalt 3167 NOK. Flybillettenes verdi utgjør 1350,82 NOK.
Kunden avbestilte reisen med avbestillingsbeskyttelsen. Etter at Seat24 hadde mottatt
legeerklæring ble flybilletten (minus håndteringsavgiften på 395 NOK) refundert til
klager. Totalt refusjonsbeløp var 955,82 NOK. Øvrige tillegg er ikke refunderbare. Dette
innebærer at refusjonen som ble gitt til klager var korrekt. 

Seat24 har i etterkant også skrevet at det fulle beløpet for den innsjekkede bagasjen
(1398 NOK) vil bli tilbakeført til klager så fort det er mottatt fra flyselskapet.

Lufthansa har anført følgende:

Lufthansa har sjekket i sine systemer, og klager var ikke på passasjerlisten for LH865 den
19. juni 2020. 

Kostnaden for bagasje (SEK 480) ble kreditert tilbake til Seat24 den 21. september 2021.

Billetten med verdi SEK 1284 NOK ble refundert tilbake til Seat24 den 14. september
2021 (etter de hadde sendt en forespørsel via BSP-link).

Nemnda bemerker

I denne saken dreier det seg om en avbestilling gjort av klager på eget initiativ, uten at
flyselskapet hadde kansellert flyvning(ene). EU-forordning 261/2004 kommer med dette
ikke til anvendelse. 

Nemnda vil vurdere om klager har rett på full refusjon av bookingen i henhold til
avbestillingsbeskyttelsen til Seat24. 

Ved bestilling av en flyreise på internett, er det viktig å undersøke vilkårene nøye før
bestilling av flyreisen bekreftes. Når tilbudet er akseptert, er avtalen i utgangspunktet
bindende.

Det er ikke uenighet om hvorvidt klager var berettiget å benytte seg av
avbestillingsforsikringen eller ikke. Tvisten knytter seg selve refusjonen, og om Seat24 må
refundere hele beløpet klager betalte for billetten. 

Seat24 har anført at flybillettene er refundert til klager, men at det har blitt trukket et
håndteringsgebyr på kr 395. Kr 955,82 har blitt refundert til klager. Slik nemnda forstår
det er klager enig i at han har fått denne summen refundert. Dersom klager mener
at han ikke har mottatt de kr 955,82 anbefales Seat24 å dobbeltsjekke at beløpet er
refundert, og sende klager dokumentasjon for at utbetalingen er foretatt til klager. 

Seat24 har videre anført at de øvrige tilleggstjenestene ikke er refunderbare i henhold
til selskapets vilkår. I henhold til Seat24 sine standardvilkår, som klager krysset av
for å ha lest og akseptert ved bestilling, er Seat24 sine egne tilleggstjenester ikke
refunderbare.  Nemnda finner det sannsynlig at dette også gjelder for en avbestilling
gjort via avbestillingsbeskyttelse. Klager har betalt for følgende tilleggstjenester:
Avbestillingsbeskyttelse (98 NOK), Fleksibel billett (221 NOK) og Supportpakke premium
(99 NOK) .

Seat24 har tatt et håndteringsgebyr for sin allerede foretatte refusjon til klager,
pålydende kr 395. Det følger av vilkårene for avbestillingsgarantien som Seat24 har lagt
frem at avbestilling skjer uten gebyr. Nemnda mener derfor at klager har rett til refusjon
av administrasjonsgebyret på kr 395.

Når det gjelder beløpet klager har betalt for innsjekket bagasje finner nemnda det
uklart om hele summen er betalt til flyselskapet, eller om noe av dette har gått til
Seat24. Nemnda mener det er uklart om denne summen skal refunderes i henhold til
vilkårene for avbestillingsbeskyttelsen. Seat24 har uansett oppstilt i sine standardvilkår
at eventuelle tilleggsprodukter fra tjenesteleverandører bare tilbakebetales i den
utstrekning Seat24 har mottatt relevante beløp i retur fra tjenesteleverandøren.
Lufthansa har opplyst at bagasjekostnaden ble refundert til Seat24 den 21. september
2021. Nemnda anbefaler at Seat24 refunderer kr 1398 for innsjekket bagasje til klager,
hvis dette ikke allerede er gjort. Nemnda mener at Seat24 i denne saken har vært
utydelige på om summen dekkes av avbestillingsbeskyttelsen eller ikke, og risikoen for
utydelig avtalevilkår går ut over den profesjonelle parten, jf avtaleloven § 37.

Vedtak

Transportklagenenmnda anbefaler at Seat24 dokumenterer overfor klager at
refusjon av kr 955,82 er foretatt til klager. Videre anbefales Seat24 å refundere
administrasjonsgebyret på kr 395 og den fulle bagasjekostnaden (kr 1398)  til klager.