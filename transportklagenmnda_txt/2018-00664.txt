Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
21.08.2018

Saksnummer
2018-00664

Tjenesteytere
Norwegian

Klager har i det vesentlige anført

Klager reiste med Norwegians flyvning DY998 fra Oslo lufthavn (OSL) til Billund (BLL)
31. januar 2018 kl. 20.00. Flyvningen ble forsinket med mer enn tre timer, og klager har
på dette grunnlag fremsatt krav om standardkompensasjon i henhold til EU-forordning
261/2004 på 250 euro.

Tjenesteyterne har i det vesentlige anført
Norwegians flyvning DY998 fra Oslo til Billund 31. januar 2018 ble forsinket med tre timer
og 24 minutter. Forsinkelsen skyldtes skiftende værforhold ved Oslo lufthavn. Det var
null grader med dis og snø. Maskinen som skulle operere DY998 kom fra Kristiansand
til Oslo sterkt forsinket, også dette på grunn av de utfordrende værforholdene denne
dagen. 

Norwegian iverksatte tiltak ved å omrokere kabinpersonalet for å unngå kanselleringer.
Alt reservemannskap ble kalt ut i arbeid, men det var likevel ikke mulig å unngå
driftsforstyrrelser. Leie av ekstern kapasitet ble ikke vurdert, da dette er en tidkrevende
prosess som i dette tilfellet ikke ville ha gjort forsinkelsen kortere for passasjerene. Været
ville fremdeles laget problemer for flyselskapet. I tilfeller hvor det er store problemer
med været, er det også vanskelig å oppdrive flybilletter hos andre selskaper, da de også
er påvirket av de samme værproblemene. 

Selskapet anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Norwegian avviser på denne bakgrunn klagers krav.

Nemnda bemerker

Norwegians flyvning DY998 fra Oslo til Billund 31. januar 2018 ble forsinket med tre timer
og 24 minutter.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 
I dette tilfellet er det opplyst at forsinkelsen skyldtes skiftende værforhold gjennom
hele dagen, med dis og snø. Det fremgår imidlertid av "movement log" at forsinkelsen
hovedsakelig skyldtes "aircraft rotation". Dette er ikke nærmere dokumentert. Nemnda
kan ikke se at Norwegian har godtgjort at det forelå ekstraordinære omstendighet i
forordningen forstand. 

Forsinkelsen gir etter dette rett til standarderstatning.

Vedtak

Transportklagenemnda - fly anbefaler at Norwegian utbetaler til klager
standarderstatning på 250 euro.