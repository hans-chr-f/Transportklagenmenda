Vedtak i Transportklagenemnda - Fly

Sammendrag

Krav om standarderstatning grunnet ruteendring. 

Dato
31.10.2016

Saksnummer
2016-00111

Tjenesteytere
Turkish Airlines

Klager har i det vesentlige anført

Klager skulle reist fra Oslo (TK1752) til Dhaka via Istanbul (TK0712) den 
23. november 2015 kl. 12:15.

Dagen før avreise fikk klager e-post om ruteendring med TK1752 fra Oslo, hvor det
ble avreise 4 timer og 35 minutter senere enn opprinnelig. Den korresponderende
flyvningen fra Istanbul var ikke endret, og gikk som planlagt 1 time og 5 minutter etter
forventet landing fra TK1752. 

Klager fikk endret til avreise fra Oslo til Istanbul med TK1430, som hadde avreise 
4 timer og 40 minutter før opprinnelig flyvning. Dette resulterte i at klager måtte vente
over 4 timer lengre på flyplassen i Istanbul, og det påløp ekstra reisetid. 

Klager krever standarderstatning 300 euro per person i henhold til EU-forordning
261/2004. 

Tjenesteyterne har i det vesentlige anført
Flyvningen med TK1752 fra Oslo til Istanbul den 23. november ble kansellert den 
22. november grunnet omstendigheter som følge av dårlig vær, og klagers avreise ble
endret til avgang med TK1430 den 23. november kl. 07:35.

I henhold til EU-forordningen er det i denne saken tale om en kansellering som kom som
en følge av omstendighet utenfor selskapets kontroll, og flyselskapet kan derfor ikke
fullføre klagers krav om kompensasjon. 

Turkish Airlines kan ikke imøtekomme klagers krav om standarderstatning i henhold til
EU-forordning 261/2004. 

Nemnda bemerker

Kansellering gir rett til erstatning med mindre flyselskapet godtgjør at innstillingen
skyldtes ekstraordinære omstendigheter som ikke kunne vært unngått selv om alle
rimelige tiltak var truffet, jf. EU-forordning 261/2004 artikkel 5. Det er flyselskapet som
må godtgjøre at det forelå en slik ekstraordinær omstendighet, og flyselskapet må videre
godtgjøre at de har truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at
det oppstår store forsinkelser mv. kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. 

Türkish Airlines har opplyst at TK 1752 ble kansellert av værmessige grunner. Dette er
ikke nærmere begrunnet eller dokumentert. Türkish Airlines følgelig ikke godtgjort at
kanselleringen skyldes en ekstraordinær omstendighet som ikke kunne vært unngått selv
om alle rimelige tiltak var truffet. Kanselleringen gir følgelig rett til en standarderstatning.
Ved flygninger på over 2 500 kilometer er standarderstatningen på 600 euro. Blir
passasjeren omrutet slik at han kommer frem til det endelige bestemmelsesstedet
mindre enn fire timer forsinket, kan erstatningen reduseres med 50%. Det er tilfelle i
denne saken. Nemnda anbefaler at Türkish Airlines utbetaler en standarderstatning på
300 euro.

Vedtak

Transportklagenemnda-fly anbefaler at Türkish Airlines utbetaler en standarderstatning
på 300 euro.