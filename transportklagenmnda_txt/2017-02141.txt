Vedtak i Pakkereisenemnda

Sammendrag

Krav om prisavslag ved bestilling av samme reise to ganger
grunnet dårlige internettløsninger, kort betalingsfrist,
dårlige varslingsrutiner og dårlig kundebehandling.

Dato
02.11.2017

Saksnummer
2017-02141

Tjenesteytere
Ticket

Klager har i det vesentlige anført

Klager bestilte reise for tre personer med innkvartering på Hotel Madrid, Roma i
perioden 01.10.2017 - 05.10.2017. Totalpris kr. 20.178.

Lørdag 12. august 2017 skulle klager bestille pakkereise for ni personer i storfamilien
med fly og hotell til Roma. Klager bestilte på Norwegians nettsider. Bestillingen for ni
personer måtte fordeles på flere bestillinger. Klager fikk ikke bestilt plass til alle hos
Norwegian. 

Klager logget seg da inn på Tickets sider og bestilte for ytterligere tre personer.
Nettsidene til Ticket koblet seg ned hele tiden. Etter en del frem og tilbake fikk han
endelig bestilt reise for de tre siste og han mottok kvittering på at det var betalt og i
orden. 

Neste formiddag, søndag 13. august, fikk klager en e-post der det stod at bestillingen
ikke var betalt og at han måtte betale før kl. 10.15 ellers ville bestillingen bli slettet.
Klager forsøkte å få betalt på nytt, men kortet ble avvist. Forsøkene med betaling strekte
seg ut over den oppgitte tidsfristen, og etter kl. 10.15 kom det ved forsøk på betaling
kun opp en tekst som sa at bestillingen var kansellert – og at klager var velkommen
til å bestille på nytt. Ticket hadde ingen telefonservice søndag formiddag. I den tro at
bestillingen hos Ticket var kansellert, bestilte klager den samme reisen hos Apollo. 

I etterkant viste det seg at kredittkortet var belastet av Ticket og det kom etter hvert
reisedokumenter i posten. Ved telefon til Ticket viste det seg at reisen var bestilt to
ganger hos Ticket, Med den ustabile internett- eller servertjenesten, hadde bestillingen
blitt gjort to ganger - riktig nok med ulikt ordrenummer.

Klager anfører at det ikke burde være mulig å reservere eksakt samme flyavganger
og hotell for de samme personene på samme tidspunkt flere ganger. Det burde ligge
sperrer for dette i systemet eller det burde komme opp et varsel om at man er i ferd
med å bestille den samme reisen to ganger. Ticket burde ikke sende ut innbetalingskrav
med noen timers betalingsfrist, i hvert fall ikke på en søndag når kontortelefonen ikke er
betjent.

I og med at klager ringte Ticket og forklarte situasjonen og at kansellering ble gjort i god
tid før avreise, burde klager ha fått en større andel av beløpet refundert. Både flysetene
og hotellrommet ville bli solgt i og med at det dreide seg om midt i høstferien og det var
få plasser igjen.

Situasjonen ble forklart for Ticket per telefon, men de har ikke innvilget refusjon av mer
enn kr. 17.066 av total innbetaling på kr. 20.178. 

Klager krever refundert kr. 3.112.

Det vises for øvrig til korrespondanse fra klager.

Tjenesteyterne har i det vesentlige anført
Klager har vært inne på Ticket.no og lagt inn to bestillinger. Ordre 1 og ordre 2.

Ticket har ingen mulighet for å kontrollere om kunder har gjort dobbeltbookinger, da
booking og billettering skjer pr automatikk.

Ordre 1 som ble annullert pga. manglende betaling ble bestilt 12. august kl. 22.15.
E-post med bekreftelse og link til betalingssiden ble sendt kl. 22.36.
E-post med betalingspåminnelse ble sendt 13.08.2017 kl. 06.21.
Ordren ble annullert 13.08.2017 kl. 09.50.

Ordre 2 ble bestilt 12. august kl. 22.27.
Betaling ble registrert kl. 22.33.
E-post med reisedokumenter ble sendt kl. 23.16.

Klager har hatt to ordre hos Ticket og det var ordre 1 som ikke var betalt og som klager
fikk betalingspåminnelse på. Betalingspåminnelser skjer pr automatikk og det linkes ikke
opp mot andre betalte reiser. Det er kundens ansvar å sjekke sin e-post og kontrollere at
man har mottatt bekreftelse/reisedokumenter. Samtlige e-poster har ordrenummer som
en del av emneraden.

Ticket henviser til sine reisevilkår:

"2.0.2 Som kunde er det ditt ansvar å kontrollere at du har mottatt bekreftelse/
reisedokumenter innen 24 timer eller førstkommende virkedag. Dersom du ikke har
mottatt reisedokumenter, ber vi deg ta kontakt med oss omgående."

Klager har akseptert Tickets reisevilkår ved kjøp av reisen. I Tickets reisevilkår fremgår
følgende:
"7.0.2 Avbestiller du din reise etter du har valgt fakturering eller betalt din bestilling
gjelder følgende: Om du ikke har tegnet noen avbestillingsforsikring vil det normalt ikke
være noen tilbakebetaling. Unntagelse ved de tilfeller hvor andre vilkår fremkommer
ved bestillingstidspunktet. Dersom du må avbestille din reise og ikke har tegnet
avbestillingsbeskyttelse, forsøker vi naturligvis å hjelpe deg med å få tilbake så
mye som mulig av reisens pris mot et administrativt gebyr. Har du tegnet en
avbestillingsbeskyttelse kan du avbestille din reise i henhold til gjeldende regler for
avbestillingsbeskyttelsen."

Ticket benytter seg av rutefly i sin produksjon av pakkereiser, og for å kunne tilby de
prisene de gjør, må de forholde seg til flyselskapets avbestillingsvilkår. Dette er noe
Ticket har tatt forbehold i sine reisevilkår. I vilkårenes punkt 5.2 fremgår følgende: 
"Når reisens særegne og dokumenterbare karakter gjør det rimelig, kan arrangøren sette
avvikende betingelser også fra nedenstående refusjonsregler. Disse må i tilfelle være
spesielt tydelige og lett forståelige." Vilkårene åpner da fra å fravike regelen om 500 kr i
avbestillingsgebyr pr person, jf hovedregelen i alminnelige vilkår
for pakkereiser.

Klager kontaktet Ticket pr telefon 25.8.2017 for å avbestille reisen mot Ticket garanti.
Klager var klar over at det var en avbestillingskostnad på kr. 3.112. Klager hadde
tegnet Ticket garanti for tre personer. Når kunder avbestiller, vil den reisende ikke få
tilbakebetalt det han/hun har betalt for Ticket garantien: "2.3.2 Ved avbestilling av reise
har den reisende ikke rett til å få tilbake det han/hun har betalt for Ticket garantien."

I klagers tilfelle beløp dette seg til totalt kr. 1.215 for tre personer. Egenandelen for
reisen er samme sum som garantien beskrevet ovenfor, dvs. totalt kr. 2.430. Kortgebyret
på kr. 682 refunderes ikke. 

Den 25.08.2017 refunderte Ticket kr. 17.066 i henhold til til Ticket garantien. 

Ticket kan ikke se at det foreligger grunnlag for refusjon av kr. 3.112.

Det vises for øvrig til korrespondanse fra Ticket.

Nemnda bemerker

Som det fremgår av redegjørelsen fra begge parter, har klageren bestilt samme reise to
ganger. Partene er uenige om hvordan dette kunne skje, og klageren stiller spørsmål ved
en nettløsning som ikke registrerer at det omtrent på samme tid blir bestilt to reiser for
de samme tre personer.

Nemnda legger til grunn at klageren 12. august 2017 kl. 22.15 bestilte en reise for
tre personer til Roma. Mail med bekreftelse og link til betalingssiden ble sendt kl.
22.36. Bestillingen hadde ordrenummer 2861871. På grunn av ustabilt system - enten
ustabilt nett eller ustabil løsning hos arrangøren - gikk betalingen ikke igjennom.
Betalingspåminnelse ble for dette ordrenummeret sendt til klagerens mailadresse 13.
august kl. 06.21. Reisen ble ikke betalt fordi klageren ikke fikk dette til. Reisen ble derfor
annullert kl. 09.50. 

Litt før mail med bekreftelse av ovennevnte bestilling ble sendt til klageren, nemlig
kl. 22.27, bestilte klageren den samme reisen på ny.  Her gikk betalingen igjennom.
Betalingen er registrert kl. 22.23.  Mail med reisedokumenter ble sendt kl. 23.16. Den
vellykkede bestillingen har ordrenummer 2861879. Klageren har en avvikende forklaring
på når reisedokumentene ble mottatt.  Nemnda antar at dette beror på en misforståelse,
fordi all kontakt i medhold av loggen fra arrangøren har foregått på email og ikke med
post.

Så vidt nemnda kan forstå, gikk klageren ut fra at hans bestillinger hos Ticket var
kansellert da han om morgenen 13. august mottok oppfordring om å betale og ikke fikk
dette til innen fristen.  Han bestilte derfor den samme reisen med Apollo. 

Klageren har i ettertid fått tilbakebetalt kr. 17.066 fra Ticket, hvilket gir en
avbestillingskostnad på kr. 3.112.

Nemnda finner å måtte legge til grunn at klageren overså mailen med reisedokumenter
i forbindelse med den vellykkede bestillingen - bestillingsnummer 2861879 - hos Ticket.
Han bestilte derfor ny reise hos Apollo.

Slik saken ligger an finner nemnda at klageren er mest å laste for den misforståelsen
som oppsto i og med at han overså at han hadde fått en mail med reisedokumenter
fra Ticket.  Nemnda er imidlertid enig med klager i at bestillingssystemet om mulig bør
utformes slik at det automatisk dukker opp et varsel i de tilfellene hvor det allerede
foreligger en identisk bestilling, slik at man reduserer faren for dobbeltbooking.

Reisen lå et stykke frem i tid, og avbestillingen skjedde kort tid etter at reisen var bestilt.
Så vidt nemnda er kjent med betaler ikke reisebyråer billettene umiddelbart.  Det blir
kun reservert et eller flere flyseter.  Navn på passasjerene må sjelden oppgis før et par
uker før reisen skal gjennomføres. I perioder med stor trafikk, slik som i skolens ferier,
er det som regel mangel på flyseter. Ticket har ikke vedlagt dokumentasjon på faktiske
kostnader ved avbestilling av flybillettene, kun at det står i bookingsystemet at billetten
er av "non refundable"-type. 

Nemnda stiller også spørsmålstegn ved et kortgebyr på kr. 682.  Dette er mye høyere enn
i saker nemnda tidligere har behandlet, og burde ha vært dokumentert.

Etter en samlet vurdering, hvor arrangørens manglende dokumentasjon har vært
utslagsgivende,  finner nemnda at avbestillingsgebyret ikke bør overstige kr. 500 per
person, totalt kr. 1.500.

Vedtak

Pakkereisenemnda anbefaler at klageren får refundert differansen mellom kr. 3.112 og
et avbestillingsgebyr på kr. 500 per person, totalt kr. 1.500.