Vedtak i Pakkereisenemnda

Sammendrag

Krav om refusjon av tillegg for havutsikt ved bytte av rom.

Dato
21.11.2017

Saksnummer
2017-02305

Tjenesteytere
Apollo Reiser AS

Klager har i det vesentlige anført

Klager bestilte reise for to personer med innkvartering i et dobbeltrom med balkong
på Hotell Electra Beach, Karpathos By, Karpathos i perioden 21.05.2017 - 28.05.2017.
Totalpris kr. 13.816.

Ved ankomst fikk klager tildelt et rom hvor det var støy. Det hørtes ut som om det ble
kuttet fliser. Klager gikk tilbake til resepsjonen og ba om å få et nytt rom. De fikk se
to rom hvor det ikke var støy og takket ja til ett av rommene. Klager oppfattet ikke at
de måtte betale noe tillegg for å bytte rom. De signerte heller ikke på noe angående
prisforhøyelse og tok det for gitt at det var kompensasjon for det første rommet med
forferdelig støy. I resepsjonen fikk klager beskjed om at de hadde bestilt "mountain
view". Det stod det ikke noe om i bestillingen. Ved avreise fikk klager beskjed om å betale
140 euro. 

Apollo har anført at de skulle ha tatt kontakt med Apollos guider vedrørende byggestøy,
men klager fikk bytte til et nytt rom uten byggestøy og anså saken som løst. Problemet
var at de ikke fikk vite at det var et tillegg i prisen for å bytte rom. Hadde de blitt
informert om det, ville de tatt til takke med det første rommet og deretter klaget på
støyen til Apollo. 

Klager krever å få refundert 140 euro. 

Det vises for øvrig til korrespondanse fra klager.

Tjenesteyterne har i det vesentlige anført
Klager bestilte et dobbeltrom uten spesifisert utsikt på Electra Beach. Det er mulig å
bestille havutsikt mot et tillegg i prisen. 

Klager fikk rom i henhold til bestillingen, men fikk mulighet til å bytte til et rom med
havutsikt. For dette rommet måtte de betale et tillegg. At hotellet velger å kalle utsikten
på det opprinnelige rommet for "mountain view" regner Apollo med er for å skille det fra
de som har havutsikt.

Klager tok ikke i kontakt med Apollo og informerte om at de mente de hadde fått feil
rom/utsikt, men reiseledere ble kontaktet av hotellet da klager ikke ville betale for bytte
av rom. Det er ellers ukjent for Apollos reiseledere at det foregår byggearbeider ved
hotellet.  Ingen andre av Apollos gjester har gitt noen tilbakemelding om byggearbeider
sommer 2017. Apollo har hatt mer enn 720 gjester på hotellet denne sommeren. Det kan
være mulig at privatpersoner har foretatt ulike typer arbeid i området, men dette er noe
som ligger utenfor Apollos og hotellets kontroll.

Apollo kan ikke se at det foreligger grunnlag for prisavslag. 

Det vises for øvrig til korrespondanse fra Apollo Reiser AS.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. 
alminnelige vilkår for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes
innen rimelig tid og uten vesentlig ulempe for de reisende, jf. pakkereiseloven § 6-2.
Turarrangøren har etter pakkereiseloven en rett til å avhjelpe mangler.  Denne rett
forutsetter at turarrangøren gjøres kjent med problemene på reisemålet. Dersom
turarrangøren ikke har gitt anvisning på noe annet, vil det etter nemndas vurdering
være naturlig å ta opp manglene direkte med hotellet.  Fører ikke dette frem, må
turarrangøren kontaktes snarest. Dersom manglene ikke tas opp på reisemålet på en
måte som gir turarrangøren mulighet til å avhjelpe manglene, vil man ikke nå frem med
krav om prisavslag i ettertid.

Pakkereisenemnda konstaterer at det ikke er overenstemmelse i saksfremstillingen
mellom klager og arrangør.  

Klageren hevder at det var sjenerende byggestøy da hun og søsteren ankom det
hotellrommet de hadde fått tildelt ved innsjekking.  Av den grunn gikk de tilbake til
resepsjonen og fikk et annet rom.  Av billetten fremgår det at klageren opprinnelig ikke
hadde bestilt balkong med havutsikt.  Så vidt nemnda kan forstå fikk hun et rom med
havutsikt da hun byttet rom. Hun ble avkrevd 140 euro for oppgraderingen ved avreise. 

Arrangøren hevder på sin side at det ikke var noen byggestøy, og hvis det mot
formodning skulle ha vært det, måtte denne ha kommet utenfra og ikke fra
bygningsarbeider i hotellet. Slik støy hefter, etter arrangørens syn, ikke arrangøren for.

Slik saken er opplyst legger nemnda til grunn at det var byggestøy som opplevdes som
sjenerende da klageren ankom rommet.  For nemnda er det uten interesse hvor støyen
kom fra. For de fleste reisende innebærer det en mangel å bo støyutsatt, og det er
gjestens opplevelse som normalt er utslagsgivende i en slik vurdering.  Nemnda har
anbefalt prisavslag i flere tidligere behandlede saker hvor støykilden har ligget utenfor
hotellet. 

Nemnda legger til grunn at det neppe fremgikk klart at det rommet klageren og hennes
søster fikk bytte til innebar at det måtte betales for oppgradering.  Slik nemnda leser
dokumentene ble dette først klart for klageren da hun sjekket ut for å reise hjem.

Arrangøren har gjort et poeng av at saken ikke ble tatt opp på stedet med de stedlige
representantene.  Etter nemndas syn er dette ikke et relevant argument i denne
sammenheng.  Klageren forholdt seg slik det blir gitt anvisning på, nemlig å kontakte
hotellet først.  Da denne kontakten tilsynelatende løste problemet var det ingen grunn til
å bruke mer av ferien til dialog med guidene på stedet.

Etter en samlet vurdering anbefaler nemnda at klageren får refundert det hun betalte for
å bytte rom, nemlig 140 euro.

Vedtak

Pakkereisenemnda anbefaler at det klageren får refundert 140 euro.