Vedtak i Transportklagenemnda - Fly

Sammendrag

Krav om kompensasjon ved villedende informasjon
vedrørende bagasje og taxfree-innkjøp.

Dato
17.04.2018

Saksnummer
2017-01358

Tjenesteytere
Norwegian

Klager har i det vesentlige anført

Klager reiste med Norwegians flyvning DY535 fra Stavanger (SVG) til Oslo lufthavn
(OSL) og videre med DY1406 fra Oslo til Nice (NCE) 22. mai 2017. Han hadde retur med
reiseruten Nice - Bergen - Stavanger 30. mai 2017. 

Før avreise kontaktet klager Norwegian på chat og spurte om bagasjehåndtering på
Oslo lufthavn. Han fikk beskjed om at dette gikk automatisk. Han henvendte seg på
nytt vedrørende returreisen, hvor han fikk samme beskjed om at bagasjen ble håndtert
automatisk. Han forhørte seg også om taxfreehandel, og ble anbefalt å handle ved
ankomst til Stavanger. 

Da klager ankom Bergen, oppdaget han ved en tilfeldighet at hans bagasje var på
bagasjebåndet. Informasjonen han hadde fått om at bagasjen ble sendt direkte til
Stavanger, viste seg altså ikke å stemme.

Da han ankom Stavanger, kom han til innenlandsterminalen, hvor det ikke var noen tax
free-butikk. Han gikk derfor glipp av sitt planlagte taxfreekjøp. Han har fremsatt krav
om dekning av sin flyreise, tilsvarende reise i bonuspoeng eller en utenlandstur med
opphold for å kunne handle tax free på et senere tidspunkt.

Tjenesteyterne har i det vesentlige anført
Klager har etter Norwegians syn ingen økonomiske tap i forbindelse med reisen fra Nice
til Stavanger 31. mai. 

Klager har fått motstridende opplysninger vedrørende bagasje på reise fra utland
til innland, med videreforbindelse innenlands. Svaret på hans spørsmål fremgår av
Norwegians hjemmesider: "Når du ankommer fra utlandet til Norge eller Sverige

(unntatt Oslo, Stockholm og Gøteborg) og skal videre med et innenlandsfly, må du hente
bagasjen, gå gjennom tollen og sjekke den inn på neste fly". Det var svært heldig at
klager oppdaget bagasjen sin på bagasjebåndet i Bergen, og sjekket inn sin bagasje på
nytt. Det er beklagelig at Norwegian har gitt motstridende informasjon, 

Klager kommenterer også at han ble anbefalt å handle taxfreevarer i Stavanger. Slike
varer kan ikke handles når man kommer med en innenlandsflyvning. Dette burde vært
gjort i Bergen. 

Norwegian beklager at klager ble gitt feilaktig informasjon på chat, og tar tatt saken
videre med sine ansatte. Norwegian avviser imidlertid klagers krav, da han ikke har lidd
noe økonomisk tap.

Nemnda bemerker

Klager ønsker kompensasjon for at han fikk gal informasjon fra Norwegian på chat med
hensyn til bagasjehåndtering og taxfreehandel.

Klager spurte på chat om det var slik at han måtte hente bagasjen sin i Bergen, og
deretter sjekke den inn før flyturen til Stavanger, noe han hadde fått opplyst fra
Norwegian tidligere. På chat fikk klager vite at dette var feil; kundebehandleren kunne
"garantere" at det kun var ved mellomlandinger på Gardermoen at dette var rutine.
Kundebehandler poengterte at hvis man kom fra utlandet og hadde mellomlanding alle
andre steder enn i Oslo, trengte man ikke sjekke inn bagasje på nytt. Det viste seg senere
at denne informasjonen ikke var korrekt. Klager oppdaget ved en tilfeldighet at bagasjen
hans lå på båndet i Bergen, og han fikk sjekket denne videre. Klager mistet derfor ikke sin
bagasje. 

Klager spurte også i samme chat om taxfreehandel skulle gjøres i Bergen.
Kundebehandler anbefalte ham da at han tok taxfreehandelen i Stavanger. Også denne
informasjonen var feil. Da klager kom til Stavanger, fikk han ikke handlet på taxfree, da
han kom fra en innenlandsreise. 

Nemnda kan ikke se at klager har godtgjort et konkret tap i dette tilfellet. 

Nemnda mener likevel at klager her ikke har fått den bistanden fra Norwegian som han
har krav på. Dersom klager ikke hadde henvendt seg på chat til kundeservice, ville hans
problemer trolig ikke ha oppstått. Selv om tax-free drives av Avinor, må en passasjer
kunne regne med at den informasjonen man får ved å stille konkrete spørsmål på chat
med Norwegian, er riktig. Nemnda mener at det er alminnelig kundeservice å tilby klager
en kompensasjon for de ulemper den feilaktige informasjonen medførte for klager.
Nemnda mener at en passende kompensasjon kan fastsettes til kroner 800.

Vedtak

Transportklagenemnda - fly anbefaler at Norwegian utbetaler kroner 800 til klager
i erstatning for de ulemper han ble påført som følge av feilaktig informasjon fra
kundeservice.