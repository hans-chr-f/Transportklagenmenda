Vedtak i Transportklagenemnda - Fly

Sammendrag

Krav om refusjon av billetten, samt standarderstatning. Kansellering grunnet Covid-19.

Dato
07.11.2021

Saksnummer
2021-00659

Tjenesteytere
Supersaver
Norwegian Air Shuttle

Klager har i det vesentlige anført

Klager med reisefølge skulle reise med DY1932 fra Oslo (OSL) til Dubai (DXB) den 21.
mars 2020, da flyvningen ble kansellert dagen før som følge av Covid-19. Klager har
fremsatt krav om refusjon av flybillettene pålydende 7640 kroner.

Tjenesteyterne har i det vesentlige anført
I denne saken er både Supersaver og Norwegian Air Shuttle innklaget. 

Supersaver har svart følgende: 
Reservasjonen med Norwegian Air Shuttle er bestilt som en lavpris flyvning og
Supersaver har ingen tilgang til det bookingsystemet. Klager må i dettet tilfelle selv
kontakte flyselskapet for å fremsette krav om refusjon. Flyselskapet vil da enten
refundere direkte til klager, eller Supersaver. 

Som uavhengig tredjepart kan ikke Supersaver imøtekomme klagers krav. 

Norwegian Air Shuttle har inngitt følgende tilsvar til nemnda: 
Klagen gjelder flyvning DY1932 med avgang 23. mars 2020 fra Oslo (OSL) til Dubai
(DXB) for to passasjerer med bookingreferanse PT5RRX. Klager har fremsatt krav om
refusjon av billetter samt standarderstatning etter EU-forordning 261/2004. Den aktuelle
flyvningen ble kansellert grunnet Covid-19 pandemien og som følge av reiserestriksjoner
satt av nasjonale myndigheter. 

Norwegian har vært under konkursbeskyttelse i Irland og under en
restruktureringsprosess i Norge, hvor strenge lovreguleringer er på plass og dette har
naturlig nok påvirket alle aspekter av Norwegians virksomhet, inkludert kundekrav.
Kunder med utestående krav fra hendelser eksempelvis kanselleringer som ble gjort
før 18. november 2020 vil bli behandlet på lik linje med andre usikrede kreditorer. Dette
innebærer at de inngår i den kreditorordingen som er presentert og vil motta en gitt
prosent av det opprinnelig kravet de har på billetter som ikke er refundert. 

Klagers krav faller inn under kreditorordningen da det oppstod før 18. november 2020.
Norwegian kan bekrefte at klager har et reelt krav og at kravet vil bli håndtert i likhet
med de andre usikrede krav.  Flyselskapet ber om at klager registrerer kravet i den
online portalen (det refereres til vedlagt link) hvor nødvendig informasjon for utbetaling
vil bli loggført, slik at det kan gjennomføres en utbetaling til passasjeren i henhold til
rekonstruksjonsplanen.

Nemnda bemerker

Kansellering gir rett til standarderstatning med mindre flyselskapet godtgjør at
kanselleringen skyldes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5. Nemnda
legger til grunn at klagers reise ble kansellert som følge av Covid-19. Nemnda anser dette
som en ekstraordinær situasjon og ser ikke at det er grunnlag for at det skal utbetales
standardkompensasjon.

Klager krever refusjon av billettene, noe han har krav på i henhold til EU-forordning
261/2004 artikkel 8 nummer 1 dersom han velger dette fremfor omruting

Reisen er kjøpt via et reisebyrå. Det er imidlertid flyselskapet, og i dette tilfellet
Norwegian, som er ansvarssubjekt etter EU-forordning 261/2004. 

Norwegian har gjennomgått en restruktureringsprosess i Irland og i Norge etter
midlertidig lov om rekonstruksjon, og Oslo tingrett avsa 12. april 2021 kjennelse om
stadfestelse av rekonstruksjon med tvangsakkord. Fristdagen er satt til å være 18.
november 2020. Dette innebærer at krav mot Norwegian som har oppstått før 18.
november 2020 ikke vil gjøres opp fullt ut, men behandles på lik linje med andre
uprioriterte krav. Slike usikrede kreditorer vil motta en gitt prosent av det opprinnelige
kravet de hadde. Dette omfatter også forbrukeres refusjonskrav.

Norwegian har oppgitt til nemnda at alle krav på refusjon som er oppstått før 18.
november 2020 er registrert i selskapets register for utbetalinger og vil bli håndtert i tråd
med rekonstruksjonsplanen. Nemnda legger til grunn at dette også gjelder kravet fra
klager.

Vedtak

Transportklagenemnda anbefaler at Norwegian Air Shuttle refunderer til klager i henhold
til rekonstruksjonsplanen for selskapet.