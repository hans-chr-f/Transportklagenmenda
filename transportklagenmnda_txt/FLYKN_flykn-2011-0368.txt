Vedtak i Transportklagenemnda - Fly

Sammendrag

Krav om erstatning grunnet forsinkelse.

Dato
22.02.2012

Saksnummer
368/11F

Tjenesteyter
Norwegian Air Shuttle ASA

Krav om erstatning grunnet forsinkelse.

Klager har i det vesentlige anført:

Klager skulle reise fra Tromsø til Barcelona via Gardermoen den 20. desember 2010.

DY1740 fra Gardermoen til Barcelona ble 3 timer og 5 minutter forsinket.

Klager ble ikke informert om sine rettigheter på Gardermoen.

Klager viser til EU forordning 261/2004 og krever standarderstatning 400 euro. Norwegian har
anført at de ikke er forpliktet til å betale erstatning etter EU forordningen pga. «nødvendig
rotasjon på ruteprogrammet grunnet værforholdene i Europa». Det er uklart hva som menes
med dette. Det som er sikkert er at det hverken var værproblemer i Tromsø, Oslo eller
Barcelona. At det eventuelt var værproblemer andre steder i verden som ikke inngikk i klagers
reiserute, anses ikke som en akseptabel unnskyldning.

Klager krever videre erstattet utgifter samt prisavslag.

Det vises for øvrig til klagers brev.

Norwegian har i det vesentlige anført:

DY1740 ble forsinket med 180 minutter som følge av værforhold, herunder kraftig snøvær
i London. Da maskinen som skulle operere DY1740 ble stående værfast i London, fikk
Norwegian fløyet inn en annen maskin som kunne operere strekningen.

I Montrealkonvensjonen og i luftfartsloven fremkommer det at flyselskapenes forpliktelser
skal være begrenset eller bortfalle dersom en hendelse er forårsaket av ekstraordinære
omstendigheter som ikke kunne vært unngått selv om alle rimelige tiltak var truffet. Slike
omstendigheter kan særlig inntreffe med blant annet værforhold som gjør det umulig å
gjennomføre den berørte flygningen.

Det samme gjelder erstatning etter EU forordning 261/2004.

Norwegian ønsker å dekke klagers eventuelle utgifter til mat, drikke og telefon i ventetiden
mot originale kvitteringer. I tillegg dekker flyselskapet forsinkelsesrente.

Norwegian kan dessverre ikke imøtekomme klagers krav utover dette.

Nemnda bemerker:

Nemnda legger på bakgrunn av de foreliggende opplysninger til grunn at klager ankom
Barcelona 180 minutter forsinket.

Når et flyselskap med rimelighet forventer at en flygning vil bli forsinket i henhold til planlagt
avgang med tre timer eller mer for alle flygninger inne EU/EØS-området på mer enn skal
selskapet tilby måltider og forfriskninger som står i rimelig forhold til ventetiden samt tilby
dekning av to telefonsamtaler, telex- eller telefonbeskjeder, eller e-postmeldinger.

Passasjeren tilkommer disse rettigheter selv om forsinkelsen skyldes forhold utenfor
selskapets kontroll.

Flyselskapet plikter å informere passasjerene om deres rettigheter. Selskapet skal sikre at
det ved innsjekkingsskranken, godt synlig for passasjerene, finnes en tydelig melding med
følgende ordlyd: «Dersom du nektes ombordstigning eller din flyging er innstilt eller forsinket
i minst to timer, kan du få et eksemplar av bestemmelsene om dine rettigheter, særlig med
hensyn til erstatning og assistanse, ved innsjekkingsskranken eller utgangen til flyet», jf.
artikkel 14.

Flyselskapet plikter å gi alle passasjerer som berøres av en forsinkelse på minst to timer
en skriftlig melding om bestemmelsene om erstatning og assistanse i henhold til EU
forordningen. Passasjerene skal også få detaljerte skriftlige opplysninger om hvordan de kan
komme i kontakt med det nasjonale organ som behandler slike saker.

Nemnda er delt i sitt syn på passasjerenes rettigheter ved lengre forsinkelser.

Nemndas flertall, lederen og forbrukernes representanter, er av den oppfatning
at forsinkelse som medfører at passasjerene kommer frem til det endelige
bestemmelsesstedet tre timer eller mer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Flertallet viser til EU forordning 261/2004 artikkel 6 jf artikkel 7, jf artikkel 5, jf EU
domstolens avgjørelse i sak Sturgeon-Condor av 19. november 2009 (C-402/07). Flertallet
er kjent med at enkelte flyselskap bestrider dommen, og at EU domstolen er bedt om
å ta stilling til spørsmålet på nytt. Dommens konklusjon er imidlertid klar, og flertallet
legger til grunn at dommen gir uttrykk for gjeldende rett.

Nemndas mindretall, flyselskapenes representanter, er av en annen oppfatning.
EC261/04 (EU forordning 261/2004) ikke gir noen anvisning på utbetaling av en
pengekompensasjon ved forsinkelse. Tilblivelse av «Sturgeon» dommen er uklar i
forhold til flere rettsprinsipper bla. ved at Generaladvokaten tok stilling til spørsmålet
om hvorvidt forsinkelse utløser rett til kompensasjon. Dette var et spørsmål som ikke
var stilt i Sturgeon saken. Generaladvokaten har også angitt en tidsgrense på at tre
timer forsinkelse utløserrett til kompensasjon, en tidsramme hvor opprinnelsen er
ukjent og som ikke samsvarer med noen andre artikler i forordningen.

At passasjerer ikke har krav på kompensasjon ved forsinkelse følger av forarbeidene til
EU261/04- (EU forordning 261/2004) det ble vurdert men avvist, og videre slått fast i dom
av ECJ Grand Chamber i «IATA». Artikkel 6 i forordningen gir klare og presise anvisninger
på rettigheter ved forsinkelse. I motsetning til innstilling som er beskrevet i artikkel 5,
og nektet ombordstigning (artikkel 4) gir ikke forsinkelse i artikkel 6 noen anvisning på
kompensasjon, med rette, da det er i strid med Montreal konvensjonens artikkel 29.

Forsinkelse gir Ikke rett til standarderstatning etter EC 261/04 (EU forordning 261/2004) slik
forordningen er utformet, tiltenkt, og støttet av «ECJ Grand Chamber», og i tilfelle Sturgeon
dommen er gyldig, er det stilt spørsmål om gyldigheten av artikkel 5-7 i forordningen. Flere
domstoler har stilt spørsmål til EU domstolen om gyldigheten av Sturgeon dommen i forhold
til artikkel 5-7. Dette gjelder bla. en britisk domstol. Inntil EU-domstolen har kommet med
tilsvar, anser mindretallet Sturgeon- dommen som uavklart. Etter mindretallets oppfatning gir
følgelig ikke forsinkelse rett til kompensasjon etter EU forordningen.

Norwegian imidlertid ikke påberopt seg fritak for erstatningsplikten på overnevnte grunnlag,
mindretallet følger derfor flertallets videre vurdering av saken.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser m.v. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda legger på bakgrunn av sakens opplysning til grunn at forsinkelsen skyldtes store
problemer i luftfartet grunnet snøproblemer i bl.a. London. Dette er også kjent fra bred
omtale i mediene samt fra andre saker nemnda har behandlet. Etter nemndas vurdering er
dette å anse som en ekstraordinær omstendighet i forordningens forstand. Nemnda kan
i den foreliggende situasjon ikke se at Norwegian kunne truffet tiltak som kunne hindret
forsinkelsen eller forkortet denne.

Forsinkelsen gir etter dette ikke rett til erstatning etter EU forordningen.

Norwegian er i henhold til luftfartsloven § 10-20 ansvarlig for tap som følge av forsinkelse,
med mindre selskapet godtgjør at det har tatt alle forholdsregler som med rimelighet kan
kreves for å unngå tapet, eller dette ikke har vært mulig for dem.

Nemnda er av den oppfatning at Norwegian i dette tilfellet ikke hadde mulighet til å unngå
forsinkelsen. Forsinkelsen gir således ikke rett til erstatning etter luftfartsloven. Nemnda kan
heller ikke se at forsinkelsen kan gi grunnlag for prisavslag.

Norwegian har sagt seg villig til å dekke klagers telefonutgifter samt utgifter til mat og drikke
mot originale kvitteringer. Norwegian plikter å erstatte sannsynliggjorte utgifter. I dette
konkrete tilfellet, der det er ubestridt at klager besitter originalkvitteringer, finner nemnda det
rimelig at klager sender inn sine originalkvitteringer for å få dekket sine utgifter.

Nemnda finner etter dette ikke å kunne anbefale at klager gis medhold.

Vedtak:

Flyklagenemnda finner ikke å kunne anbefale at klager gis medhold.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Janne Grethe Soløy, Widerøe's Flyveselskap AS

Olav Grøttland, SAS