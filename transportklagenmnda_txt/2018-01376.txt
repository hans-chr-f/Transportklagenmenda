Vedtak i Transportklagenemnda - Fly

Sammendrag

Krav om refusjon av utgifter som følge av ruteendring.

Dato
14.05.2019

Saksnummer
2018-01376

Tjenesteytere
LOT Polish Airlines

Klager har i det vesentlige anført

Klager hadde bestilt en reise Oslo - Tallinn den 25. november 2017 kl 09.15 med LOT
Polish Airlines. Den 17. oktober ble klager informert om at avgangen var kansellert og
han fikk tilbud om å reise den 24. november i stedet til samme tid. Klager hadde en
avtale i Tallinn, og måtte akseptere den nye avgangen. 

Klager er innforstått med at han ikke har krav på standarderstatning, men mener
han har krav på refusjon av utgifter til mat, hotell og tapt arbeidsinntekt som følge av
ruteendringen.

Klager krever refusjon av mat og hotell for 111,20 euro, samt en dags tapt arbeidsinntekt
kroner 2 400.

Tjenesteyterne har i det vesentlige anført
Flight LO8134 ble kansellert 46 dager før avreise, og klager ble av sitt reisebyrå Ticket
informert om ruteendringen fem uker før avreise. Klager har av den grunn ikke krav på
standarderstatning.

Ved ruteendring har passasjeren i henhold til EU-forordning 261/2004 krav på full
refusjon eller omruting. Retten til forpleining gjelder kun i påvente av ny flyvning. Klager
aksepterte i dette tilfellet omruting, og retten til forpleining bortfaller. 

LOT Polish Airlines kan ikke imøtekomme klagers krav.

Nemnda bemerker

En ruteendring innebærer kansellering av en avtalt flygning. Kansellering gir rett til
erstatning etter EU-forordning 261/2004 artikkel 5, jf. artikkel 7, med mindre flyselskapet
har informert om endringen minst to uker før planlagt avgangstid. 

Ved kansellering har passasjerene valget mellom refusjon av hele billettprisen eller
omruting snarest mulig, på tilsvarende transportvilkår.

Flyselskapet LOT Polish Airlines informerte reisebyrået Ticket som informerte klager
innen fristen. Klager fikk informasjon den 17. oktober 2017 at flygningen den 25.
november fra Oslo til Tallinn var kansellert. Klager fikk tilbud om å reise ett døgn tidligere
noe han aksepterte. Kanselleringen gir følgelig ingen rett til standarderstatning. Dette er
heller ikke krevet. 

Forordningen er imidlertid ikke til hinder for ansvar på annet grunnlag, jf. forordningen
artikkel 12. 

Klager mener han har krav på refusjon av utgifter til mat, hotell og tapt arbeidsinntekt
som følge av ruteendringen. 

Nemnda har forståelse for at det er kjedelig med en ruteendring som i denne saken.
Passasjeren fikk imidlertid beskjed svært lang tid i forveien. På denne bakgrunn kan ikke
nemnda anbefale at klager gis medhold i krav om refusjon av utgifter til mat, hotell eller
tapt arbeidsinntekt.

Vedtak

Transportklagenemnda - fly finner ikke å kunne anbefale at klager gis medhold.