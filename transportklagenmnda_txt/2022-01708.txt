Vedtak i Transportklagenemnda - Fly

Sammendrag

Krav om standarderstatning.

Dato
16.12.2022

Saksnummer
2022-01708

Tjenesteytere
Turkish Airlines
SAS

Klager har i det vesentlige anført

To personer skulle reise den 18. juli 2022 med TK8211, operert av SAS, fra Stavanger til
København kl.15:50, og videre samme dag med Türkish Airlines via Istanbul til Singapore.
Klager hadde kjøpt en gjennomgående billett gjennom Türkish Airlines.

Klager mottok melding fra Türkish Airlines om at TK8221 var blitt endret til kl. 09:50.
Meldingen ble gitt den 18. juli 2022 kl. 10:51. 

Klager dro umiddelbart til Sola flyplass i håp om å få hjelp av SAS, men uten hell. SAS
kunne ikke gjøre noe ettersom billetten var kjøpt og betalt via Türkish Airlines. 

Klager ringte deretter Türkish Airlines i håp om at de kunne hjelpe med alternativ reise.
Det fantes ingen ledige seter hele den kommende uken, og det eneste tilbudet som ble
gitt var refusjon av billettene. Klager ble anmodet om å kontakte SAS, noe klager er helt
uenig i, ettersom han har inngått en avtale med Türkish Airlines. Selskapene, som er en
del av Star Alliance, bør sørge for å ha en bedre intern kommunikasjon seg imellom. 

Klager krever standarderstatning.

Tjenesteyterne har i det vesentlige anført
Türkish Airlines ber klager henvende seg til SAS.

SAS har ikke inngitt tilsvar til nemnda.

Nemnda bemerker

Nemnda legger til grunn at rutetiden på TK8211 fra Stavanger til København den 18. juli
2022 ble flyttet frem fra kl. 15:50 til kl. 09:50 samme dag.

En ruteendring innebærer kansellering av en avtalt flygning. Kansellering gir grunnlag
for standarderstatning etter EU-forordning 261/2004 artikkel 5 og 7 med mindre
flyselskapet kan bevise at passasjeren har fått informasjon om endringen minst 2 uker
før planlagt avgangstid, eller med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet.

Basert på sakens opplysninger legger nemnda til grunn at klager fikk beskjed om
kanselleringen samme dag som planlagt avgang. Det er ikke forklart hva som er årsaken
til kanselleringen og det er dermed ikke godtgjort at innstillingen skyldes ekstraordinære
omstendigheter. Nemnda mener derfor at klager har krav på standarderstatning med
600 EUR pr. person, til sammen 1200 EUR.  

Etter EU-forordning 261/2004 er det det utførende luftfartsselskap som er ansvarlig
overfor passasjeren. Nemnda mener at SAS, som det transporterende flyselskap, må
utbetale standarderstatningen.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at SAS utbetaler standarderstatning med 600 EUR pr.
person.