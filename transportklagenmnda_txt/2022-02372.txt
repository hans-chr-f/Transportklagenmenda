Tjenesteyter følger ikke vedtaket i saken (12.09.2023)
Kommentar fra tjenesteyter:

Klager 1 krever 15000 NOK. Forsikring har utbetalt 10000 NOK. KLM utbetaler 5000 NOK.

Vedtak i Transportklagenemnda - Fly

Sammendrag

Krav om erstatning for tapt bagasje.

Dato
22.08.2023

Saksnummer
2022-02372

Tjenesteytere
KLM

Klager har i det vesentlige anført

To personer reiste den 30. mars 2022 fra Stavanger via Amsterdam til Paris. Reisen
foregikk med KLM og Air France. Klager hadde kun ett kolli innsjekket bagasje med
eiendeler til begge to. Klagers bagasje ankom ikke Paris, og ble meldt savnet. Klagers
bagasje hadde en verdi tilsvarende NOK 55 284.

Klager viser til at ifølge KLM sin hjemmeside er erstatningsbeløp ved tapt bagasje
begrenset til SDR 1288 per passasjer. 

KLM har refundert NOK 1965 og NOK 14716, totalt NOK 16 681. Klager har blitt tilkjent
NOK 10.000 i erstatning fra sitt forsikringsselskap. 

Klager krever at KLM utbetaler erstatningsbeløp tilsvarende SDR 1288 til hver person.

Tjenesteyterne har i det vesentlige anført
Bagasjen var registret på kun én person, og kompensasjon for begge passasjerene er
ikke mulig.

Nemnda bemerker

Nemnda legger til grunn at begge reisende (to personer) benyttet samme koffert til sine
eiendeler og at denne kofferten aldri ble utlevert til klager.

Blir reisegods skadet eller går det helt eller delvis tapt, er flyselskapet ansvarlig
såfremt hendelsen som har forårsaket skaden er inntruffet på flyet mens godset var i
flyselskapets varetekt, jf. luftfartsloven § 10-18/ Montrealkonvensjonen artikkel 17 nr. 2.
Det følger av luftfartsloven § 10-18, 3 ledd at kofferten skal anses tapt når den kommer
frem senere enn 21 dager, slik at klager har krav på erstatning som om kofferten ikke
hadde kommet til rette. Ansvaret er for reisegods begrenset til 1288 SDR (Special
Drawing Rights) for hver passasjer jf. luftfartsloven § 10-22.

KLM har ikke bestridt at kofferten er gått tapt under reisen med KLM, og de har tilbudt
erstatning for 1288 SDR (16 681 NOK).  KLM mener imidlertid at klager kun har krav på
maksbeløpet en gang, siden det kun var sjekket inn en bagasje. Klager har ikke godtatt
dette. Spørsmålet er om klager har rett på ytterligere erstatning.

Nemnda bemerker at ansvaret etter luftfartsloven §10-22 er begrenset til 1288 SDR for
hver passasjer. Nemnda mener derfor at begge klagerne kan kreve erstatning oppad
begrenset til 1288 SDR, selv om kofferten hos flyselskapet er registrert på en person.
Klager nr. 1  har krevd erstatning for utgifter på 17 300 NOK og klager nr. 2 har krevd
erstatning med totalt  47 159 NOK.

Basert på klagers forklaring og innsendt dokumentasjon legger nemnda til grunn at
ikke alt av det opplistede innholdet i den tapte kofferten var nytt.  I henhold til fast
nemndspraksis gjøres det fratrekk for alder og slitasje, og nemnda fastsetter tapet
skjønnsmessig  til 15 000 NOK for klager 1 og 45 000 NOK for klager 2.

KLM har erkjent ansvar for 1288 SDR for én reisende. Nemnda anser at dette dekker
ansvaret for klager nr. 2. Selv om klager nr. 2  har et gjenstående krav over 1288 SDR, er
flyselskapet kun ansvarlig for 1288 SDR pr. passasjer.

Når det gjelder klager nr. 1 er det sannsynliggjort et tap på 15 000 NOK. Nemnda mener
at utbetalingen fra reiseforsikringen på 10 000 NOK må trekkes fra kravet da klager
allerede har fått dekket denne delen av tapet og ikke har krav på dobbel erstatning.
Nemnda fordeler forsikringsutbetalingen med 5000 NOK på hver av klagerne. Klager nr.
1 har dermed et gjenstående krav på 10 000 NOK. Nemnda anbefaler at KLM erstatter
klagers krav med 10 000 NOK.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at KLM utbetaler erstatning med 10 000 NOK til klager.