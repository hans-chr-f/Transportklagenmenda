Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
17.04.2018

Saksnummer
2017-02244

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY1336 fra Stavanger (SVG) til London -
Gatwick (LGW) 17. juli 2017 kl. 19.45. Flyvningen ble kansellert, og klager har på dette
grunnlag fremsatt krav om standardkompensasjon i henhold til EU-forordning 261/2004
på 250 euro pr. person, totalt 500 euro for to passasjerer.

Tjenesteyterne har i det vesentlige anført
Norwegians flyvning DY1336 fra Stavanger til London - Gatwick 17. juli 2017 ble
kansellert. Rullebanen ved London - Gatwick var stengt som følge av at hjulet på
et Air Canada-fly eksploderte under avgang. Dette forårsaket store forsinkelser og
kabinpersonalet gikk til slutt over sin arbeidstid. Hendelsen påvirket alle flyselskap som
opererte ut og inn av London - Gatwick denne dagen. 

Flyselskapene har ingen kontroll over restriksjoner i luftrommet, og har ingen mulighet til
å endre på disse avgjørelsene. 

Passasjerene kjøpte nye billetter med SAS til kroner 4 298, og har fått disse refundert av
Norwegian. 

Norwegian anfører at de ovennevnte omstendighetene utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at kanselleringen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav om standardkompensasjon.

Nemnda bemerker

Norwegians flyvning DY1336 fra Stavanger til London - Gatwick 17. juli 2017 ble
kansellert. 

Kansellering gir rett til standarderstatning med mindre flyselskapet godtgjør at
kanselleringen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.

På bakgrunn av den fremlagte dokumentasjonen, legger nemnda til grunn at
kanselleringen skyldtes at et dekk eksploderte under take-off for et Air Canada-fly.
Hovedrullebanen måtte stenges, noe som igjen ga store følgeforsinkelser for alle
flyselskap som opererte fra London denne dagen. Nemnda mener at dette må anses
som ekstraordinære omstendigheter i forordningens forstand. Nemnda kan heller ikke
se at kanselleringen som følge av hendelsen kunne vært unngått selv om alle rimelige
tiltak var truffet. 

Nemnda kan derfor ikke se at klager har krav på standarderstatning etter forordningen.

Vedtak

Transportklagenemnda - fly anbefaler ikke at klager gis medhold.