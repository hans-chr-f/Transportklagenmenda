Vedtak i Transportklagenemnda - Fly

Sammendrag

Størrelsesorden på reduksjon av utbetaling for skadet bagasje.

Dato
27.08.2010

Saksnummer
302/09F

Tjenesteyter
Norwegian Air Shuttle ASA

Klager har i det vesentlige anført:

To fiskestenger ble ødelagt under transport fra Evenes til Gardermoen 20. september 2009.
Fiskestengene var emballert i hard emballasje. Denne var knekt i to.

Norwegian har dekket 70 % av klagers tap. Norwegian påberoper seg at de i «henhold til
internasjonale lover og regler» forringes bagasjens antatte verdi med 30 % første året og
deretter 10 % per år. Klager har ikke fått noe svar fra Norwegian på hvor han kan finne
opplysninger om denne regelen og han har heller ikke funnet noen opplysninger om dette på
Norwegians hjemmeside.

Klager føler seg delvis lurt - fordi han i forkant av en flyreise ikke har kunnet skaffe seg - eller
blitt gitt - opplysninger om hvilken risiko han løper ved å sende bagasjen som flyfrakt.

Klager krever full erstatning.

Norwegian har i ikke avgitt uttalelse til nemnda. Til klager har Norwegian i det
vesentlige anført:

«Ved skade på innsjekket bagasje hefter flyselskapet for den skadede bagasje antatte verdi
på skadetidspunktet, dog begrenset oppad i henhold til gjeldende lovverk. Såfremt det ikke
fremlegges kvittering på at utstyret er nytt blir det trukket 30 % av ny pris. «

Norwegian har utbetalt klager en erstatning på totalt kr 5.912.

Nemnda bemerker:

Norwegian er ansvarlig for tap som følger av at bagasje blir skadet, jf luftfartsloven §
10-19. Norwegian har i dette tilfellet erkjent ansvar men mener seg berettig til å redusere
erstatningen med 30 %.

Det foreligger så vidt nemnda kjenner til ingen klare regler om reduksjon av erstatningen
på grunn av gjenstandenes alder. Det er uklart for nemnda hva Norwegian mener med
henvisningen til «nasjonale og internasjonale lover og regler».

Det er på den annen side ikke overraskende at gammelt utstyr ikke automatisk byttes ut
med nytt ved beskadigelse. Det er således i forsikringsoppgjør vanlig, og forutsettes kjent,
at forsikringsselskaper generelt reduserer erstatningen etter alder/bruk/slitasje osv. på en
skadet gjenstand, basert på en konkret vurdering. Reduksjonsprosenten varier avhenging av
type gjenstand.

Nemnda legger på bakgrunn av de foreliggende opplysninger til grunn at fiskestengene var
om lag ett år gamle. Etter en samlet vurdering anbefaler nemnda at det i erstatningen gjøres
et fradrag på 10 %. Klager har etter dette rett til en erstatning på kr 7.463 med tillegg av kr 108
i refusjon av spesialfrakt. Om den siste posten bemerker nemnda at Norwegian i sitt oppgjør
til klager har refundert dette tillegget.

Nemnda anbefaler etter dette at klager gis en erstatning på kr 7.571 med fradrag av kr 5.912
som tidligere er utbetalt.

Vedtak:

Flyklagenemnda anbefaler at klager gis en erstatning på kr 7.571 med fradrag av kr 5.912 som
tidligere er utbetalt.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, leder

Elise Korsvik, Forbrukerrådet

Frøydis Gjems-Onstad, Forbrukerombudet

Olav Grøttland, SAS

Janne G. Soløy, Widerøe's Flyveselskap AS