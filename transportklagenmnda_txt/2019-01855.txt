Vedtak i Transportklagenemnda
- Kollektivreiser

Sammendrag

Frafall av gebyr ved reise med T-bane

Dato
19.11.2019

Saksnummer
2019-01855

Tjenesteytere
Ruter

Klager har i det vesentlige anført

Klager kjøpte billett på RuterBillett appen før hun reiste med T-banen fra Helsfyr. Da
det ble kontroll ombord åpnet hun billettapplikasjonen og oppdager at nedtelling på to
minutter ikke har startet, og blir følgelig ilagt gebyr for manglende billett. Kontrolløren
var ikke villig til å høre klagers forklaring om at pengene var trukket i Vipps appen og da
klager sendt henvendelse til Ruter fikk hun avslag. Klager har til nemnda anført at hun
ikke kan holdes ansvarlig for at Ruters billettapplikasjon og Vipps ikke samsvarer med
hverandre, og har på grunnlag overnevnte fremsatt krav om at gebyret frafalles.

Tjenesteyterne har i det vesentlige anført
Klager ble ilagt gebyr på T-banen 11. april 2019 fordi hun ikke hadde gyldig billett. I
RuterBillett applikasjonen er det flere muligheter for å betale for eksempel via Vipps,
men det er også mulig å legge inn flere betalingskort. På den måten har man mulighet til
å betale dersom et av alternativene ikke skulle fungere. 

I dette tilfellet fremgår det at klager startet kjøpsprosessen kl. 10.45.34, men betalingen
blir ikke bekreftet slik at billetten blir lastet ned og nedtelling starter. Den delen av
prosessen skjer først når kontrollen kom på T-banen. Klokken 10.54.09 blir kjøpet
bekreftet og nedtelling startet, og det er for sent.  Det er kundens ansvar å påse at
billetten blir lastet ned og at nedtelling starter. 

Ruter kan på overnevnte grunnlag ikke se noen grunn til å endre standpunkt.

Nemnda bemerker

Klager ble ved kontroll på T-banen 11. april 2019 ilagt gebyr fordi hun ikke kunne vise
gyldig billett.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig

Nemnda bemerker at klager ikke kunne ikke vise billett ved kontroll og vilkårene for å
ilegge gebyr var til stede. 

Nemnda har merket seg at klager startet med å bestille billett på mobilappen kl.
10.45.34,  men kjøpet ble ikke fullført før kl. 10.54.39, etter at kontrollen var startet.
Kjøpsprosessen på Ruters mobilapp og med betaling via Vipps består av flere ledd.
Billetten er ikke gyldig før den er lastet ned og bekreftet gyldig. 

Billetten skal være lastet ned før ombordstigning slik at man har anledning til å kjøpe
billett på annen måte dersom betaling med Vipps ikke lykkes.

Nemnda finner ikke grunnlag for å anbefale at gebyret frafalles.

Nemndas Forbrukerrepresentanter vil særlig bemerke at gebyr ikke bør ilegges dersom
det det avdekkes i forkant av og under kontrollen at det er tekniske problemer i
betalingsappen og at ilagt gebyr bør ettergis dersom dette oppdages i etterhånd. Det
er derfor viktig at kommunikasjonen mellom Ruter og Vipps om eventuelle tekniske
problemer til enhver tid er oppdatert, og at slike problemer enkelt lar seg bringe på det
rene på forespørsel.

Vedtak

Transportklagenemnda Kollektivtransport finner ikke å kunne anbefale at klager gis
medhold