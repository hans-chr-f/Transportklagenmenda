Vedtak i Transportklagenemnda - Fly

Sammendrag

Krav om erstatning for manglende utstedelse av billett.

Dato
18.06.2010

Saksnummer
267/09F

Tjenesteyter
Terminal A og Finnair

Krav om erstatning for manglende utstedelse av billett.

Klager har i det vesentlige anført:

Søndag 7. juni 2009 bestilte klager flybillett med Finnair til Sør Korea med avreise 20.
desember 2009. Bestillingen ble gjort gjennom nettstedet Terminal A. Klager mottok
bekreftelse på bestillingen per e-post fra Terminal A. Det fremgår helt klart at reisen er
bekreftet uten forbehold.

To dager senere, tirsdag 9. juni, fikk klager ny e-post fra Terminal A, hvor de sier at Finnair ikke
har «confirmed» klagers reservasjon. Terminal A sier at de har ombooket klagers sete til en
høyere bookingklasse, og at klager må betale kr 3.505 for flybilletten. Klager godtok ikke dette.

Klager har ikke kommet noen vei verken med Finnair eller Terminal A.

Klager mener at begge har et ansvar. Billettene ble bestilt på Terminal A som var legitimert
til å selge billetter på vegne av Finnair. Klager mener at Finnair derfor har et ansvar. Under
enhver omstendighet må Finnair ha et ansvar som foregående salgsledd.

Klager måtte kjøpe nye billett. Den rimeligste tilgjengelige kostet kr 6.529. Klager krever dekket
sitt økonomiske tap.

Finnair har i det vesentlige anført:

Finnair bekreftet setet umiddelbart etter bestilling den 7. juni. Terminal A utstedte ikke
billetten innen fristen, og bookingen ble autokansellert.

Klager har inngått en avtale med Terminal A. Finnair er ikke ansvarlig for denne. Dette er en
sak mellom klager og Terminal A.

Terminal A har i det vesentlige anført:

Terminal A viser til at bestillingen ble lagt inn i systemet 7. juni 2009 kl 20.30, men da var ikke
deres kontor åpnet, og ingen billetter ble effektuert.

Reservasjonen var vedlagt en melding fra selger/ Finnair, som bekreftet at reservasjonen
måtte bli effektuert innen 9. juni 2009 ellers ville den bli kansellert.

Da Terminal A prøvde å gjøre om reservasjonen til en bestilling var det ikke mulig da ordren
allerede var kansellert av flyselskapet. Da Terminal A gikk nøye gjennom saken en gang til har
de kommet fram til at det sto på meldingen fra Finnair «issue before June 9th».

Terminal A informerte klager om at reservasjonen ikke var blitt til en bestilling, og at hans
kredittkort ikke var belastet. Terminal A prøvde å bestille ny billett til klager, men prisen ble
høyre, dette informerte de klager om.

Nemnda bemerker:

Klager bestilte billett gjennom Terminal A den 7. juni 2009. Kjøpet ble bekreftet ved e-post
av samme dag fra Terminal A. Det er i bekreftelsen ikke tatt noe forbehold om godkjennelse
eller lignende fra Finnair. Klager måtte etter dette kunne gå ut fra at endelig avtale var inngått.
Avtalen var inngått mellom klager og Terminal A.

Terminal A maktet ikke å levere de bestilte billetter til avtalt pris. Klager ble ved dette påført
ekstrautgifter til nye billetter. Tapet utgjør etter det som er opplyst kr 2.991. Nemnda
anbefaler at Terminal A dekker klagers tap.

Nemnda har ikke kjennskap til det bakenforliggende avtaleverk mellom Finnair og Terminal A
- om slikt foreligger. De foreliggende opplysninger gir ikke grunnlag for å anbefale at Finnair
dekker klagers tap.

Vedtak:

Flyklagenemnda anbefaler at Terminal A erstatter klager kr 2.991.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, leder

Elise Korsvik, Forbrukerrådet

Sverre Åril, Forbrukerombudet

Olav Grøttland, SAS

Janne G. Soløy, Widerøe's Flyveselskap AS