Vedtak i Pakkereisenemnda

Sammendrag

Saken gjelder flyreise og hotellstandard, Marmaris, Tyrkia.

Dato
10.06.2014

Saksnummer
207/13P

Tjenesteyter
Detur Norway AS

Sakens dokumenter ble lagt frem.

Klager: X

Turarrangør: Detur Norway AS

Reisemål: Tyrkia, Marmaris

Antall reisende: 5

Reisens pris: 19.320,-

Tidsrom: 010713 - 080813

Saken gjelder:

Saken gjelder flyreise og hotellstandard, Marmaris, Tyrkia.

Klageren anfører at de fikk dårlig informasjon om hvilken kø de skulle stå i ved
innsjekking på Gardermoen. På flyet var det dårlig benplass, besetningen var lite
serviceinnstilt og de ga ikke tilbake vekslepenger. Hotellbussen stoppet et stykke fra
hotellet. På rom 1 var det flekker på laken, korte senger, møkk i dusjen og i skuffer
og skap. På rom 2 var sengen uredd, ikke laken, møkk i dusjen og i skuffer og skap.
De sa fra i resepsjonen, men ingenting ble gjort. De som hadde rom 2 fikk bytte rom
samme dag og de på rom 1 dagen etter. De nye rommene var bedre, men ikke bra. De
fikk ikke med barnesengen og heller ikke laken og pute til barnet slik at de måtte sove
3 personer i dobbeltsengen. Det var bare et stort håndkle til hver av rommene, og de
fikk ikke flere selv om de spurte etter det.

De hadde bestilt all inclusive, men spiste på hotellet bare første dagen da de oppdaget at
maten var råtten. Baren og bassenget stengte tidlig.

Bussen tilbake var altfor liten slik at koffertene måtte plasseres løse inne i bilen slik at en
koffert falt ned på en av reisefølget. De krever minst 50 % av reisens pris.

Detur har vist til at kunden først fikk tilbud om å bytte rom, men at de ville ha nytt
hotell. De fikk da tilbud om et annet hotell, men ville ikke ha dette og aksepterte
derfor bytte av rom. De fikk € 56 i kompensasjon for at rommene ikke var rengjort ved
ankomst. Etter dette hørte ikke Deturs guide noe mer fra kunden i løpet av oppholdet.
De manglene som nå er fremført, ble ikke tatt opp med Deturs lokale guide.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for prisavslag med mindre de avhjelpes innen
rimelig tid. For at turarrangøren skal få anledning til å bruke sin rett til å avhjelpe mangler, er
det nødvendig at kunden melder fra så raskt som mulig og på stedet.

Etter klagerens fremstilling og rapporten fra Deturs guide på stedet legger nemnda til grunn
at rommene ikke ar i akseptabel stand ved ankomst. Dette ble avhjulpet ved at de fikk nye
rom samt økonomisk kompensasjon etter først å ha avslått tilbud om hotellbytte. De øvrige
forhold som er tatt opp i klagen til nemnda, ble ikke tatt opp med Detur på stedet. Detur fikk
dermed ikke anledning til å avhjelpe disse forhold i den utstrekning de utgjorde mangler. Det
er da ikke grunnlag for ytterligere kompensasjon.

Vedtak:

Reklamasjonsnemnda for pakkereiser kan ikke anbefale ytterligere prisavslag.

Vedtaket var enstemmig.