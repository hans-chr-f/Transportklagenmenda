Vedtak i Pakkereisenemnda

Sammendrag

Reise til Egypt, Sharm El Sheikh, hotell Royal Grand Azure, 11. -
25. oktober 2010. Krav om prisavslag grunnet mangelfullt rom.

Dato
..

Saksnummer
31/11

Tjenesteyter
Detur Norway AS

Klager: X

Turarrangør: Detur Norway AS

Antall reisende: 2

Reisens pris: 24.000

Saken gjelder:

Reise til Egypt, Sharm El Sheikh, hotell Royal Grand Azure, 11. - 25. oktober 2010. Krav om
prisavslag grunnet mangelfullt rom.

Klagerne har i det vesentlige anført:

Ved bestilling av reisen på Ticket reisebyrå opplyste klagerne at de skulle på bryllupsreise.
Ved ankomst hotellet sa de også at de var på bryllupsreise, og at de gjerne ville ha et fint rom.
I katalogen var det bilder av rommene som skulle være superior-rom. Det var ingen andre
alternativer.

Klagerne fikk et helt annet rom enn det som var avbildet i katalogen.

Neste morgen våknet klagerne kl 06.30 av barn som hoppet på trampoline rett nedenfor
rommet. Dette gjentok nesten hver eneste morgen i 14 dager.

Det var en barnepark i etasjen under klagernes rom, og det var støy fra lekende barn hele
dagen.

En uke etter at klagerne ankom, gikk de til Deturs representant som var innom om morgenen
og spurte om hun kunne hjelpe klagerne med å bytte rom.

Guiden kontaktet resepsjonen, og klagerne fikk beskjed om å komme tilbake kl 16 for å se
om noe var blitt ledig. Deturs representant sa seg fornøyd med dette og klagerne avtalte ikke
noe videre med henne. Klagerne gikk tilbake til resepsjonen kl 16.00 og fikk vite at alt var fullt.
Klagerne ble ikke kontaktet igjen av Deturs representant.

Detur har i klageomgangen kommet med direkte usannheter om at Deturs representant
hadde bedt klagerne kontakte henne neste dag. Klagerne fikk aldri hennes telefonnummer og
tre dager senere var klagerne med snorkletur med henne som reiseleder, og hun nevnte ikke
bytte av rom med ett ord.

Klagerne mener Detur har drevet villedende markedsføring av hotellet da de kunne vise flotte
store rom i sin katalog, og at det kun var ett alternativ for rom som man da får inntrykk av er
store og flotte.

Klagerne krever kompensasjon.

Detur har i det vesentlige anført:

Klagerne var i kontakt med Deturs guider en uke etter ankomst. Første ved dette oppmøtet
ble Deturs representanter kjent med kundens ønske om å bytte rom.

Det ble avtalt at Deturs guider skulle ta opp forholdet med hotellet og avtalte at kunden skulle
komme tilbake til Detur dagen etter hvis de ikke hadde fått byttet rom.

Detur fikk ingen informasjon fra kunden og oppsøkte derfor deres rom dagen etter første
kontakt, men kunne ikke opprette kontakt. Etter romlisten fra hotellet kunne Detur se at det
ikke var byttet rom, så representanten la igjen beskjed om at klagerne skulle ta kontakt neste
dag. Detur oppnådde ikke kontakt med kunden.

Kunden påstår at de ikke har fått superior rom som bestilt. Det er verifisert med hotellet at
romnummer 15106 er den bestilte romtype.

Detur finner ikke å kunne imøtekomme klagers krav.

Nemnda bemerker:

Pakkereisen er mangelfull når den avviker fra det som er avtalt eller forutsatt i avtalen, jf.
pakkereiseloven § 6-1. Avvik fra det avtalte regnes likevel ikke som en mangel dersom de er
av mindre betydning og er av det slag kunden må regne med kan inntreffe fra tid til annen.
Avtalen omfatter pakkereisen slik den fremkommer av bestilling og bekreftelse, opplysninger
inntatt i turarrangørs katalog m.v., jf. alminnelige vilkår for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlige ulemper for de reisende, jf. pakkereiseloven  § 6-2. Turarrangør har etter
pakkereiseloven en rett til å avhjelpe mangler.

Denne rett forutsetter at turarrangør gjøres kjent med problemene på reisemålet. Dersom
turarrangør ikke har gitt anvisning på noe annet, vil det etter nemndas vurdering være naturlig
først å ta mindre/enkle problemstillinger og mangler direkte opp med hotellet. Fører ikke det
frem, må turarrangør kontaktes snarest.

Dersom manglene ikke tas opp på reisemålet på en måte som gir turarrangør mulighet til å
avhjelpe manglene, vil man ikke nå frem med krav om prisavslag i ettertid.

Nemnda legger på bakgrunn av de foreliggende opplysninger til grunn at klagerne ikke tok
kontakt med Detur før etter en uke. Partene er enige om at klagerne ikke fikk bytte rom, men
er for øvrig uenig om det videre hendelsesforløp.

Nemnda kan ikke se bort fra at dette skyldes en misforståelse. Det synes videre på det rene at
klagerne ikke på nytt tok saken opp med Detur.

Det foreligger sparsomt med opplysninger om det tildelte rom. Detur anfører at det er et
superior rom, mens klagerne opplyser at rommet var mindre enn det som er vist i katalogen.

Det er vanskelig for nemnda å ta stilling til dette ut fra de foreliggende opplysninger. For
så vidt angår støyen fra lekeplassen, fremgår det av katalogen at hotellet har barnepark og
lekeplass. Klagerne måtte således kunne være forberedt på at de kunne få et rom der de
kunne ble berørt av dette.

Nemnda finner etter en samlet vurdering ikke å kunne anbefale at klagerne gis medhold i sitt
krav om kompensasjon. Nemnda viser til at det er uklart om klagerne fikk rom i strid med det
avtalte. Problemet ble uansett ikke tatt opp med Detur før etter en uke, og det kan synes som
om det i oppfølgingen av denne har oppstått en misforståelse. Klagerne gjorde ikke noe for å
avklare dette.

Vedtak:

Reklamasjonsnemnda for pakkereiser finner ikke å kunne anbefale at klager gis medhold

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Pål Martin Andersen, Forbrukerrådet

Mette Lindgren, Apollo Reiser

Helga Hermansen, Star Tour AS