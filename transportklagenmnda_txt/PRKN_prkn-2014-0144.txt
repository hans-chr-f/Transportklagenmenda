Vedtak i Pakkereisenemnda

Sammendrag

Krav om erstatning for utgift til oppgradering på hotellet
som følge av feil informasjon ved bestilling av reisen.

Dato
30.07.2015

Saksnummer
144/14P

Tjenesteyter
Ving Norge AS

Saken gjelder:

Krav om erstatning for utgift til oppgradering på hotellet som følge av feil informasjon ved
bestilling av reisen.

Klager har i det vesentlige anført:

Klager, hans ektefelle og deres datter på 9 måneder skulle bo på Botel Alcudiamar og hadde
bestilt et dobbeltrom fordi det i hotellbekrivelsen sto at rommet hadde kjøkkenkrok. Dette var
en betingelse siden de måtte kunne lage mat til sin datter under oppholdet. Reisen var lenge
planlagt og bestilt mange måneder før avreise siden det skulle være deres bryllupsreise og en
ferie der deres familier også skulle være samlet.

En uke før avreise oppdaget klager at det var gjort en endring i hotellbeskrivelsen ved at
det ikke lenger sto at rommene hadde kjøkkenkrok. Han tok derfor kontakt med Ving og
fikk bekreftet at det hadde vært feil informasjon siden det kun er leilighetene og suitene
ved hotellet som har kjøkkenkrok. Etter mye frem og tilbake fikk han tre alternativer:
avbestille reisen, endre til annet hotell eller motta en kompensasjon på kr 1.000 og få satt inn
vannkoker, microbølgeovn og et bord på rommet.

Av de tre alternativene var det kun det siste som var gjennomførbart for klageren. Han tok
selv kontakt med hotellet og bestilte en oppgradering til en kostnad på 840 euro slik at de
ville få kjøkkenfasiliteter på rommet. Han foreslo for Ving at de kunne dele denne kostnaden
50/50, men dette ble avvist.

Til slutt fikk han tilbud om kr 2.000 i kompensasjon med den betingelse at tilbudet om
vannkoker, microbølgeovn og bord ikke lenger ville gjelde.

Klager aksepterte dette og ga beskjed om at han ville ta saken til Pakkereisenemnda.

Klager krever kr 3.500 i erstatning, noe som utgjør halvparten av det oppgraderingen kostet.

Ving har i det vesentlige anført:

Informasjon om at hotellrommene ved Botel Alcudiamar hadde kjøkkenkrok var feil og ble
korrigert. Under informasjonen om hva som finnes på rommene hadde det stått et punkt med
kjøkkenkrok. Det hadde ikke stått spesifisert hva som var i kjøkkenkroken. En kjøkkenkrok kan
variere med utsyr, alt fra enkelt til mye.

Klager ble i samtale med Ving spurt om hva de ønsket av kjøkkenutstyr.

Han ønsket vannkoker, mikrobølgeovn og kjøleskap. Ving ringte til hotellet, som kunne sette
mikrobølgeovn og vannkoker på rommet. Rommet hadde minibar som kunne tømmes om
klager ønsket dette. Ving ringte tilbake til klager og fortalte at de stod for kostnaden for leie av
mikrobølgeovn og vannkoker.

Ving tilbød også en kompensasjon på kr 1000 for feilen på ving.no.

Klager fortalte da at han ønsket et bord til dette på minst 40 cm, hvilket ikke hadde vært ett
problem å få fikset. Da klager takket nei til dette tilbød Ving en kompensasjon på kr 2000 som
er utbetalt til klager.

Ving mener at mangelen har blitt forsøkt rettet på best mulig måte.

Klager har også fått tilbud om å heve kjøpet og få pengene tilbake for reisen eller endre reisen
gebyrfritt til et annet ønsket hotell. Ving finner ikke grunnlag for ytterligere erstatning.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2.

Ving og klageren er enige om at det ble gitt feilaktige opplysninger i arrangørens hotellomtale
når det i denne gikk frem at det var mulig å bestille rom med kjøkkenkrok. Klager oppdaget
feilen ca. en uke før avreise.

Han fikk tre alternative tilbud som fremgår ovenfor, men valgte å oppgradere til en suite med
kjøkkenkrok og kjøkkenutstyr etc. Det rommet han opprinnelig bestilte er oppgitt til å ha en
størrelse på 37 kvm, mens en suite er på ca. 70 kvm.

Klageren betalte ca. kr 7.000 for oppgraderingen og krever at Ving betaler 50% av denne pga
feilinformasjonen i hotellomtalen.

Reklamasjonsnemnda for pakkereiser finner at produktet lider av en mangel, idet den omtalte
kjøkkenkroken ikke finnes i et vanlig hotellrom. Det klageren i hovedsak ønsket å benytte en
kjøkkenkrok til var tilberedning av barnemat.

Ving forsøkte å ordne saken ved å få satt inn et bord med mikrobølgeovn og vannkoker på
rommet, som fra før av var utstyrt med en minibar som kunne benyttes som kjøleskap.

I tillegg ble det tilbudt en kompensasjon på kr 1.000. Alternativt ble det tilbudt en
kompensasjon på kr 2.000 hvis rommet ikke ble utstyrt som beskrevet ovenfor.

Slik nemnda ser saken har Ving fremsatt tilbud om kompensasjon som står i et riktig forhold
til mangelen. Krav om å få erstattet 50% av oppgraderingsutgiftene for en suite på ca. dobbel
størrelse og med bedre utstyr både på bad og i kjøkkenkrok er etter nemndas syn ikke rimelig.
Nemnda kan etter dette ikke anbefale at det blir gitt kompensasjon ut over de kr 2.000 som
allerede er tilbudt.

Vedtak:

Reklamasjonsnemnda for pakkereiser kan ikke anbefale at det blir gitt kompensasjon ut over
de tilbudte kr 2.000.

Vedtaket er enstemmig.