Vedtak i Transportklagenemnda - Fly

Sammendrag

Krav om standardkompensasjon og refusjon av utgifter til nye
flybilletter ved kansellering. Værforhold og flyplassrestriksjoner.

Dato
11.02.2020

Saksnummer
2019-01311

Tjenesteytere
British Airways

Klager har i det vesentlige anført

Klager skulle reise med British Airways' flyvning BA769 fra Oslo lufthavn (OSL) til London
- Heathrow (LHR) 31. januar 2019 kl. 20.10. Flyvningen ble kansellert. Klager har forklart
at han ble tilbudt en reise tidligere på dagen 31. januar, men at dette ikke var mulig som
følge av jobbforpliktelser. Klager så seg derfor nødt til å kjøpe nye billetter med SAS til
kroner 890. 

På bakgrunn av kanselleringen har klager fremsatt krav om standardkompensasjon
i henhold til EU-forordning 261/2004 på 250 euro pr. person, samt refusjon av sine
billettutgifter, kroner 890.

Tjenesteyterne har i det vesentlige anført
British Airways' flyvning BA769 fra Oslo til London - Heathrow 31. januar 2019 ble
kansellert. Kanselleringen ble varslet cirka ett døgn før avgang. 

Denne dagen var London - Heathrow lufthavn påvirket av både faktiske og varslede
værforhold. Av fremlagte dokumentasjon fremgår blant annet at et lavtrykk skapte
problemer, blant annet med underkjølt tåke, tette skylag og snø/sludd. Som følge av
disse værforholdene ble det innført restriksjoner ved flyplassen, slik at tidsintervallene
mellom landinger og avganger måtte økes av sikkerhetshensyn. Under normale forhold
kan lufthavnen ha mellom 46 til 48 flybevegelser i timen. Selv mindre reduksjoner i
antall flybevegelser vil få konsekvenser for flytrafikken inn og ut av Heathrow, og slike
konsekvenser vil som regel påvirke flyvningene resten av dagen. Denne dagen ble det
blant annet innført ti prosent reduksjon i antallet flyvninger som følge av værforholdene. 

British Airways har anført at de ovennevnte værforhold og tilhørende
flyplassrestriksjoner utgjør en slik ekstraordinær omstendighet som fritar flyselskapene
for sitt erstatningsansvar etter EU-forordning 261/2004, og at forsinkelsen ikke kunne
vært unngått selv om alle rimelige tiltak ble truffet. Selskapet har på dette grunnlag
avvist klagers krav om standardkompensasjon. Klager har mottatt refusjon av utgifter til
billett med British Airways, og selskapet har derfor avvist klagers krav om utlegg til nye
billetter med SAS.

Nemnda bemerker

British Airways' flyvning BA769 fra Oslo til London - Heathrow 31. januar 2019 ble
kansellert. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 

I dette tilfellet skyldtes kanselleringen varslede og faktiske værforhold ved London
- Heathrow lufthavn denne dagen. Det var problematisk vintervær med blant annet
begrenset sikt og underkjølt tåke, noe som igjen medførte at flyveledertjenesten ved
lufthavnen innførte restriksjoner på flytrafikken. Antallet flybevegelser ble ved flere
anledninger redusert med ti prosent, noe som har stor innvirkning på en  travel flyplass
som London - Heathrow. Det vises i denne forbindelse til fremlagt dokumentasjon fra
British Airways. 

Nemnda mener at de ovennevnte værforhold må anses som en ekstraordinær
omstendighet i forordningens forstand. Nemnda legger til grunn at forsinkelsen ikke
kunne vært unngått selv om alle rimelige tiltak var truffet. Innstillingen gir etter dette ikke
rett til standarderstatning, og nemnda anbefaler ikke at klager gis medhold i sitt krav om
standardkompensasjon. 

Klager har også fremsatt krav om refusjon av utgifter til billetter med SAS med kroner
890, da han ikke hadde mulighet til å takke ja til British Airways' omrutingstilbud tidlig
om morgenen 31. januar. Det fremgår at flyselskapet har refundert 56 britiske pund
for klagers ubenyttede billett. Nemnda mener at omrutingstilbudet i dette tilfellet var
rimelig, selv om klager ikke hadde mulighet til å benytte seg av dette. Nemnda kan derfor
ikke se at klager har krav på ytterligere refusjon.

Vedtak

Transportklagenemnda - fly anbefaler ikke at klager gis medhold.