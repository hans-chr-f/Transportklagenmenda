Vedtak i Transportklagenemnda - Fly

Sammendrag

Krav om refusjon av utgifter grunnet nektet ombordstigning.

Dato
08.05.2018

Saksnummer
2017-01900

Tjenesteytere
Ryanair

Klager har i det vesentlige anført

Klager skulle reise fra Bergamo til Torp den 6. august 2017 kl 10.45 med flight FR4558.
Da klager og hennes reisefølge på fire ankom flyplassen i Bergamo kl 09.15 var det totalt
kaos. Det var kun 3 innsjekkingsskranker på fem destinasjoner med avgang innen en
time, og den lange køen var så og si stillestående. Det endte med at reisefølget mistet
avgangen. 

Klager krever refusjon av utgifter til nye flybilletter 7. august Linate - Gardermoen
2676,16 euro , togbilletter Gardermoen - Torp kroner 1 544, hotell kroner 1 995, samt taxi
mellom Bergamo og Linate 159 euro.

Det vises for øvrig til klagers brev.

Tjenesteyterne har i det vesentlige anført
Innsjekk stenger 40 minutter før avgang. Det er viktig fristene overholdes slik at flyene
kan gå i henhold til rutetabellen. 

Dersom en passasjer mister sin avgang kan han enten kjøpe ny billett eller betale et
gebyr, Missed Departure Fee. 

Ryanair kan ikke imøtekomme klagers krav.

Nemnda bemerker

Klager og hennes reisefølge møtte opp ved innsjekk en og en halv time før avgang. På
Ryanairs nettside står det at man bør møte opp tidligst mulig etter at innsjekk åpner to
timer før avgang. Videre står det at innsjekk stenger 40 minutter før avgang, og at en
passasjer selv er ansvarlig om man ikke rekker innsjekk.

Etter nemndas oppfatning er det er passasjerens ansvar å undersøke når man bør
møte opp på flyplassen og når innsjekk stenger. Ryanair anbefalte oppmøte to timer før
avgang, og det viste seg at en og halv time ikke var tidlig nok. 

Nemnda kan ikke anbefale at klager gis medhold i sitt krav.

Vedtak

Transportklagenemnda - fly kan ikke anbefale at klager gis medhold i sitt krav.