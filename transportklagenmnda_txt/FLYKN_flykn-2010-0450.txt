Vedtak i Transportklagenemnda - Fly

Sammendrag

Krav om erstatning av ødelagt bagasje.

Dato
15.09.2011

Saksnummer
450/10F

Tjenesteyter
SAS

Krav om erstatning av ødelagt bagasje.

Klager har i det vesentlige anført:

Klager reiste fra Alicante via Oslo til Stavanger den 17. oktober 2010.

Ved ankomst Stavanger oppdager han at hans innsjekkede sykkelbag er ødelagt, trillehjulene
var knekt og blitt borte under transporten til Oslo. Så vidt klager er kjent er sykkelbagen
godkjent som emballasje for sykkeltransport.

Sykkelbagen hadde en verdi på NOK 4 000, men ble reparert for NOK 524.

Det vises for øvrig til klagers brev og vedlagte bilder.

Klager mener han burde fått beskjed ved innsjekk dersom sykkelbagen ikke var godkjent som
emballasje.

Klager krever refundert reparasjonskostnaden NOK 524.

SAS har i det vesentlige anført:

SAS kan i dette tilfellet dessverre ikke dekke skade på sykkelkofferten, da hjulene stikker altfor
langt ut til å kunne tåle normal transport.

SAS skriver videre: «Det er kun benyttet skiver for å skaffe støtte og feste hjulene innvendig
mot emballasjens bunn, som er av tynn plast uten forsterkning.» Det vises for øvrig til brev fra
SAS datert 14. februar, og vedlagte bilder.

SAS avviser klagers krav, og viser til Luftfartsloven § 10-18 første ledd annet punktum, som
sier at flyselskap kan fraskrive seg ansvar for ødelagt bagasje dersom skaden skyldes godsets
egen beskaffenhet.

Nemnda bemerker:

I henhold til luftfartsloven § 10-18 er fraktfører (her SAS) ansvarlig for skadet eller ødelagt
bagasje med mindre skaden skyldes reisegodsets egen beskaffenhet eller feil eller mangler
ved reisegodset.

SAS har i dette tilfellet akseptert å frakte sykkelbagen. Selskapet er da ansvarlig for
dokumentert skade på bagen med mindre skaden skyldes godsets egen beskaffenhet eller
mangler ved reisegodset.

Nemnda har ved den videre vurdering delt seg i et flertall og et mindretall.

Nemndas flertall, lederen og flyselskapenes representanter, finner det på bakgrunn
av de foreliggende opplysninger mest sannsynlig at skaden skyldtes bagens egen
beskaffenhet. Bagasje som sendes med fly blir utsatt for til dels store belastninger
under håndtering på transportbånd, lasting og lossing m.v. De hjul som var festet på
sykkelbagen synes ikke egnet for slik håndtering. Flertallet finner på denne bakgrunn
ikke å kunne anbefale at klager gis medhold.

Nemndas mindretall, forbrukernes representanter, finner etter en samlet vurdering
ikke godtgjort at skaden skyldtes godsets egen beskaffenhet. Mindretallet er således av
den oppfatning at SAS plikter å betale erstatning til klager.

På bakgrunn av flertallets vurdering traff nemnda slikt

Vedtak:

Flyklagenemnda finner ikke å kunne anbefale at klager gis medhold.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Linda Olsen, Norwegian Air Shuttle ASA

Edith Lundem Jakobsen, Lufthansa German Airlines