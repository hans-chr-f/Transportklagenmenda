Vedtak i Transportklagenemnda - Fly

Sammendrag

Krav om kompensasjon på tapt fritid.

Dato
17.10.2012

Saksnummer
230/12F

Tjenesteyter
Supersaver

Krav om kompensasjon på tapt fritid.

Klager har i det vesentlige anført:

Klager bestilte en reise på Supersaver.no t/r Oslo - Manila. Dagen etter bestilling mottok
klager en e-post fra selskapet som sa at prisen hadde steget fra kroner 7 562 til kroner 8 554.
Supersaver ba om klagers kredittkort for belastning av mellomlegget på kroner 992, hvis ikke
kom de til å kansellere bestillingen.

Klager nektet å betale mellomlegget da han først hadde fått bekreftet en pris og mener
selskapet ikke kan komme tilbake å endre denne i ettertid.

Klagers billett ble kansellert og refundert. Klager brukte mye av sin fritid for å finne nye
billetter, og krever kompensasjon for dette.

Supersaver har i det vesentlige anført:

Supersaver er en formidler av flybilletter, og booker alle sine billetter på det
verdensomspennende bookingsystemet Amadeus. I dette systemet legger flyselskapene inn
sine ruter, priser og regler. Flyselskapene endrer selv sine priser og ruter.

Det er Supersavers ansvar å utstede den billetten kunden bestiller på deres nettsider. Da
Supersaver skulle utstede klagers billett, var ikke prisen lenger tilgjengelig, den var steget med
kroner 992. Dette er utenfor Supersavers kontroll.

I Supersavers regler og vilkår står det at Supersaver reserverer seg for tekniske feil og
prisforandringer som ligger utenfor Supersavers kontroll - samt forbeholder seg retten til,
innen 24 timer på hverdager, å kontakte den reisende for eventuelle endringer i bestillingen.
Klager krysset av for å ha lest regler og vilkår før han gjennomførte bestillingen.

Supersaver har refundert klagers billett, men kan ikke imøtekomme hans krav utover dette.

Nemnda bemerker:

Supersaver er formidler av flybilletter. Formidlingen skjer i henhold til Supersavers vilkår. Den
reisende må akseptere disse for å kunne kjøpe flybilletter gjennom Supersaver.

Det fremkommer av vilkårene at Supersaver reserverer seg for tekniske feil og prisfeil som
ligger utenfor Supersavers kontroll - samt forbeholder seg retten til, innen 24 timer på
hverdager, å kontakte den reisende for eventuelle endringer i bestillingen.

Nemnda legger på bakgrunn av de foreliggende opplysninger til grunn at Supersaver ikke
fikk tak i billettene til den pris som var oppgitt til kunden. Dette er et forhold som lå utenfor
Supersavers kontroll. Etter nemndas vurdering kunne Supersaver i det foreliggende tilfelle be
om tilleggsbetaling fra klager dersom han ville opprettholde bestillingen.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines