Vedtak i Transportklagenemnda - Fly

Sammendrag

Krav om refusjon av ny flybillett. Kansellering av flyvning samme
dag. Spørsmål om klager ble tilbudt omruting snarest mulig.

Dato
05.05.2020

Saksnummer
2019-03485

Tjenesteytere
Norwegian Air Shuttle

Klager har i det vesentlige anført

31. mai 2019 skulle klager reise med DY7002 fra New York til Oslo. Planlagt avgang fra
New York var kl. 23.30 den 31. mai, og planlagt ankomst i Oslo var kl. 12.50 den 1. juni.
Flyvningen ble imidlertid kansellert samme dag.

Klager anfører at hun etter tre timer på telefonen ble tilbudt omruting med et fly som
gikk kl. 23.30 den 2. juni. Dette flyet skulle gå til Roma, og derfra måtte klager ta et
annet fly til Oslo. Klager anfører at hun ville ankomme nærmere midnatt den 2. juni.
Klager anfører at dette ikke er et omrutingstilbud «snarest mulig» og «på tilsvarende
transportvilkår». Klager anfører at det fantes flere alternative flyvinger som landet i Oslo
på et tidligere tidspunkt. Klager anfører også at Norwegian satte inn et ekstra fly den 1.
juni, men at hun ikke fikk plass på dette. Klager kjøpte selv nye flybilletter til sitt endelige
bestemmelsessted.

Det vises til klagers øvrige anførsler i fremlagt dokumentasjon.

Klager har fått 600 euro i standarderstatning og refusjon av matutgifter og den
opprinnelige flybilletten med Norwegian.

Klager krever refusjon av den nye billetten på 2314,69 USD som hun kjøpte.

Tjenesteyterne har i det vesentlige anført
Flyvningen DY7002 fra New York til Oslo med avgang den 31. mai 2019 ble kansellert.
Klager mottok full billettrefusjon og kjøpte nye flybilletter hos Lufthansa.

Klager har fra før mottatt 600 euro i standardkompensasjon, 298 kroner for utgifter til
mat i ventetiden og full refusjon av sin opprinnelige flybillett, i henhold til EU-forordning
261/2004 artikkel 7, 8 og 9, jf. artikkel 5.

Det fremstår som uomstridt at nærværende sak kun gjelder spørsmålet om klager i
tillegg har krav på å få dekket prisdifferansen mellom billettene hun fikk refundert (på
2149 kroner) og billettene hun kjøpte hos Lufthansa (2314,96 USD).

Norwegian fastholder at klager ikke har rett til å få dekket prisdifferansen. Norwegian
viser til at retten til refusjon og retten til omruting etter artikkel 8 i forordningen er
alternative, slik at passasjeren må velge én av dem. Når passasjeren velger å motta
refusjon, avsluttes befordringsavtalen. Norwegian står da ikke til rette for passasjerens
videre handlinger.

På bakgrunn av dette kan ikke klagers krav imøtekommes i dette tilfellet.

Nemnda bemerker

Nemnda legger til grunn at klager allerede har fått utbetalt standarderstatning som
følge av kanselleringen, i tillegg til refusjon av matutgifter i ventetiden og refusjon av
den opprinnelige flybilletten. Spørsmålet er om klager har rett på refusjon av den nye
billetten hun kjøpte fra New York til Oslo.

Selv om klager har valgt refusjon av billettene, kan prisdifferansen for nye billetter etter
omstendighetene kreves erstattet dersom dette skyldes at flyselskapet ikke har oppfylt
sin omrutingsplikt. Det vises til Kommisjonens tolkningsveiledning punkt 4.2 andre
avsnitt.

I dette tilfellet har klager opplyst at hun ble tilbudt omruting med en flyvning via Roma,
som ville medføre at hun kom frem 60 timer forsinket. Norwegian har ikke kommentert
dette. Nemnda kan ikke se 
at Norwegian i dette tilfellet har oppfylt sin plikt til å tilby omruting snarest mulig. Det
fantes flere alternativer med andre flyselskaper som ville medføre at klager ankom
Oslo på et tidligere tidspunkt. Klager har fremlagt dokumentasjon som viser at det
fantes alternative flyvninger til kroner 14 642. Nemnda bemerker at klager har en
tapsbegrensningsplikt. Nemnda anbefaler at Norwegian dekker kroner 14 624, fratrukket
det allerede refunderte beløp på kroner 2149, totalt kroner 12 475.

Vedtak

Transportklagenemnda - fly anbefaler at Norwegian erstatter kroner 12 475 av klagers
utgifter til alternativ transport.

Forbrukerrepresentant Kristoffer Sørlie, Forbrukerrådet, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.