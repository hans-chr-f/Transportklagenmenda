Vedtak i Transportklagenemnda
- Kollektivreiser

Sammendrag

Manglet billett i kontrollsone

Dato
13.11.2018

Saksnummer
2018-03222

Tjenesteytere
Ruter

Klager har i det vesentlige anført

Klager ble 9. september 2018 ilagt gebyr på Jernbanetorget. 

Klager viser til at hun hadde gyldig billett da hun gikk inn i kontrollsonen, men at hun ble
ilagt gebyr fordi billetten ikke hadde vært gyldig lenge nok. Klager hevder billetten hadde
10 sekunder igjen nedtellingen , da hun ble kontrollert. 

Ruter hevder at klagers billett ikke var gyldig på daværende tidspunkt, men når billetten
teller ned fra to minutter står det "ombordstigning tillatt". Klager viste frem billetten
umiddelbart ved kontroll, og da var det 10 sekunder igjen av nedtellingen. Klager hadde
lov til å gå inn i kontrollsonen for 1 minutt og 50 sekunder siden. 

Klager kjøpte billett kl.14.40.10, men selve billetten ble ikke gyldig før etter nedtellingen
på to minutter. Derfor står det gyldig fra kl. 14.42.10 på kvitteringen. Klager har selv
testet dette i ettertid, og tidspunktet som vises på kvitteringen er inkl. nedtelling på to
minutter, til tross for at står "ombordstigning tillatt" når nedtellingen holder på.

Klager fastholder at hun kjøpte billett for kontrollsone, og ber Ruter frafalle gebyret.

Tjenesteyterne har i det vesentlige anført
Klager ble ilagt gebyr i en ut-kontroll på Jernbanetorget stasjon fordi hun ikke hadde
gyldig billett innenfor kontrollsonen. 

Kontrollsonen er merket med skilt i taket og merking på gulv. Billetten må være bekreftet
og nedtellingen startet før grensen for kontrollsonen blir passert. 

Billetten til klager ble bekreftet kl. 14.42.10. Nedtelling på to minutter startet da, og
billetten var gyldig fra kl. 14.44.10. Det vises her til vedlagt billetthistorikk. Klager
ble kontrollert kl. 14.42, og gebyret var ferdig utfylt kl. 14.43. Ruter er derfor av den
oppfatning av at billetten er kjøpt for sent. 

Ruter kan ikke imøtekomme klagers krav i denne saken.

Nemnda bemerker

Klager ble ilagt gebyr i en utkontroll på Jernbanetorget 9. september 2018 da hun ikke
hadde gyldig billett.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Nemnda bemerker at det dreier seg om en utkontroll på Jernbanetorget stasjon, dvs. at
passasjerer som kommer opp fra plattformsområdet blir kontrollert ved passering ut
av kontrollsonen. Kontrollen foregikk i følge gebyrrapporten i tidsrommet kl. 14.02 til kl.
15.06. 

Nemnda viser til at gebyret ble ilagt kl. 14.43. Klagers billett er registrert bestilt kl.
14.42.05 og betalt kl. 14.42.13. Fra dette tidspunkt er billetten bekreftet og passering av
kontrollsonen er tillatt. 

Nemnda legger til grunn at klager kjøpte billett umiddelbart før hun ble kontrollert. Det
legges til grunn at hun før hun kjøpte billetten hadde vært inne i kontrollsonen i noen tid
uten gyldig billett.

Vilkårene for å ilegge gebyr var dermed oppfylt. 

Nemnda kan ikke se at det foreligger grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.