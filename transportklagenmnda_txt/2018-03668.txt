Vedtak i Transportklagenemnda - Fly

Sammendrag

Krav om standardkompensasjon og refusjon av utgifter ved kansellering.

Dato
21.03.2019

Saksnummer
2018-03668

Tjenesteytere
Norwegian Air Shuttle

Klager har i det vesentlige anført

Klager skulle reise med Norwegians flyvning DY313 fra Kirkenes (KKN) til Oslo lufthavn
(OSL) 2. april 2018 kl. 21.00. Flyvningen ble imidlertid kansellert, og klager har på denne
bakgrunn fremsatt krav om standardkompensasjon i henhold til EU-forordning 261/2004
på 250 euro. Hun har også fremsatt krav om refusjon av sine utgifter til transport (kroner
100), mat (kroner 279), diverse hygieneartikler (kroner 135) og klær (kroner 469).

Tjenesteyterne har i det vesentlige anført
Norwegians flyvning DY313 fra Kirkenes til Oslo 2. april 2018 ble forsinket med 30 timer.
Forsinkelsen skyldtes at kapteinen ble syk. En annen kaptein ble fløyet inn fra Oslo
neste dag, 3. april, med flyvning DY310. Denne flyvningen ble også forsinket og senere
kansellert, da den ble omdirigert som følge av dårlige værforhold i Kirkenes. 

Siden avgangen ble forsinket så sent på kvelden, mottok flyvningen et nytt rutenummer,
DY8413, da det ikke er tillatt å bruke det samme rutenummeret neste dag. Passasjerene
mottok forpleining i henhold til EU-forordningens regler, og det ble også satt opp en
ekstra flyvning, DY8411. I dette tilfellet valgte passasjeren å bli booket om. 

Norwegian anfører at de ovennevnte forhold utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
forsinkelsen ikke kunne vært unngått selv om alle rimelige tiltak ble truffet. Selskapet
avviser på dette grunnlag klagers krav om standardkompensasjon.

Nemnda bemerker

Norwegians flyvning DY313 fra Kirkenes til Oslo 2. april 2018 ble kansellert. 

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Sykdom blant besetningen kan være en slik ekstraordinær omstendighet som medfører
at den reisende ikke har krav på erstatning. Sykdom hos personalet oppstår fra tid til
annen. Flyselskapet må ha en beredskapsplan for håndtering av påregnelig sykdom.
Sykdom kan likevel oppstå så plutselig eller i et slikt omfang at flyselskapet ikke har
mulighet til å unngå uregelmessigheter på en eller flere avganger. Dette må vurderes
konkret.

I dette tilfellet ble kapteinen syk om bord, og ny kaptein måtte flys inn fra Oslo. Også
den nye kapteinen ble forsinket da flyvningen han kom med ble omdirigert som følge
av værforholdene i Kirkenes. Nemnda legger til grunn at dette må anses som en
ekstraordinær omstendighet i forordningens forstand, og at kanselleringen ikke kunne
vært unngått selv om alle rimelige tiltak ble truffet. Nemnda er av den oppfatning at
klager som følge av dette ikke har krav på standardkompensasjon. 

Det følger av forordningens artikkel 9 at passasjerene har krav på forpleining i
ventetiden. Nemnda anbefaler derfor at Norwegian utbetaler til klager kroner 279 i
refusjon for hennes utgifter til mat, og hygieneartikler til kroner 135.

Vedtak

Transportklagenemnda - fly anbefaler at Norwegian utbetaler til klager kroner 279 for
sine utgifter til mat i ventetiden og kroner 135 i hygieneartikler.