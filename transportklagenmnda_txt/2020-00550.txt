Vedtak i Transportklagenemnda
- Kollektivreiser

Sammendrag

Krav om frafall av gebyr - kunne ikke vise noen billett.

Dato
03.04.2020

Saksnummer
2020-00550

Tjenesteytere
Ruter

Klager har i det vesentlige anført

Klager ble ilagt gebyr fordi hun ikke hadde validert sin billett. Ifølge klager var
valideringsautomaten i bussen ute av drift, og hun kom seg ikke frem til den andre
automaten lenger frem i bussen fordi bussen var full av mennesker. Klager viser til at
hun ble kontrollert knapt to minutter etter at hun kom om bord i bussen og mener
derfor at hun ikke rakk å se om det var andre maskiner som fungerte. 

Klager krever at gebyret frafalles.

Tjenesteyterne har i det vesentlige anført
Klager ble ilagt gebyr på busslinje 81 den 12. desember 2019 fordi hun ikke kunne vise
noen billett. Ruter viser i denne saken til vedlagt rapport fra kontrollørene på stedet. 

Det ble fremvist et reisekort som ikke inneholdt noen gyldig billett, og som er grunnen til
at klager ble ilagt gebyr. 

Ruter kan på overnevnte grunnlag ikke se noen grunn til å frafalle gebyret i denne saken.

Nemnda bemerker

Klager ble ved kontroll på bussen 12. desember 2019 ilagt gebyr fordi hun ikke hadde
gyldig billett.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig. Det vises til rapport fra kontrollør om at
klager forsøkte å unndra seg kontrollen, og måtte holdes igjen. 

Vedtak

Transportklagenemnda Kollektivtransport finner ikke å kunne anbefale at klager gis
medhold.