Vedtak i Transportklagenemnda - Fly

Sammendrag

Krav om erstatning for skadet bagasje.

Dato
18.10.2024

Saksnummer
2024-00564

Tjenesteytere
SAS

Klager har i det vesentlige anført

Klager reiste fra New York til Oslo den 29. oktober 2023 med SAS. 
Ved ankomst Gardermoen den 30. oktober, oppdaget klager at hans innsjekkede koffert
var blitt skadet på reisen. Han meldte fra om skaden ved ankomstservice og mottok
skaderapport, samt en voucher på NOK 4 899 for innkjøp av ny koffert. Da klager senere
mottok NOK 3 000 i erstatning fra SAS, ble voucheren gjort ugyldig.  

Klagers koffert ble kjøpt i 2020 for ca NOK 5 000, og var tre år da den ble skadet. SAS har
nedsatt erstatningsbeløpet for den ødelagte kofferten til 50 prosent av markedsverdien
på skadetidspunktet. Klager stiller seg kritisk til dette og mener det er urimelig. Klager
har ikke dokumentasjon på hva den skadde kofferten kostet i 2020, men hevder
gjenanskaffelsesverdien i dag er NOK 5 999.

Klager krever erstattet skadet koffert med NOK 5 999.

Tjenesteyterne har i det vesentlige anført
Ved utmåling skal det som et utgangspunkt gjøres fradrag for fordeler som den
skadelidte oppnår. Det er et grunnleggende erstatningsrettslig prinsipp at en
skadevolder skal erstatte skadelidtes fulle tap, men heller ikke mer. En skadelidt skal ikke
tjene på skaden. Det må av den grunn gjøres fradrag for slitasje og verdiforringelse og
ellers på den skadde gjenstanden. I fast nemndspraksis er det lagt til grunn at verdien
skjønnsmessig må reduseres i forhold til alderen på kofferten. Dette er for øvrig også fast
praksis i forsikringsbransjen, som SAS har basert sin vurdering på. Klager har opplyst at
kofferten var tre år gammel.

Det må i denne sammenhengen poengteres at det er klager som må sannsynliggjøre
hvilket tap han har lidt. Klager har ikke fremlagt kvittering på hva kofferten kostet da den
ble kjøpt.   

I det tilfelle klager skulle fått full erstatning for kofferten, herunder anført NOK 5 999, ville
klager blitt overkompensert ettersom vedkommende da ville sitte igjen med en helt ny
koffert. 

SAS har utbetalt NOK 3 000 til klager i erstatning, og kan ikke imøtekomme hans krav
utover dette.

Nemnda bemerker

Blir reisegods skadet eller går det helt eller delvis tapt, er flyselskapet ansvarlig
såfremt hendelsen som har forårsaket skaden er inntruffet på flyet mens godset var i
flyselskapets varetekt, jf. luftfartsloven § 10-18/ Montrealkonvensjonen artikkel 17 nr. 2. 

Det er ikke bestridt at kofferten ble skadet i flyselskapets varetekt. 

Klager har krav på erstatning tilsvarende gjenanskaffelsesverdien for kofferten – det vil
si det beløpet passasjeren må betale for å skaffe seg en tilsvarende koffert. Passasjeren
skal ikke tjene på skaden, og det må derfor gjøres fradrag for slitasje og verdiforringelse
ellers på den skadede gjenstanden. I nemndspraksis er det lagt til grunn at verdien
skjønnsmessig må reduseres med 10 % per år. 

Kofferten var tre år da den ble skadet. Gjenanskaffelsesverdien av denne kofferten
er NOK 6 000. Kofferten var tre år gammel, nemnda gjør da fradrag for 10% pr år, og
fastsetter erstatningen til klager til kr 4 200. 

Klager har mottatt NOK 3 000 fra SAS. Nemnda anbefaler etter dette at SAS utbetaler
ytterligere NOK 1 200 til klager.

Vedtak

Transportklagenemnda anbefaler at SAS utbetaler NOK 1 200 til klager.