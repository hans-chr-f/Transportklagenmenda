Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
22.05.2015

Saksnummer
1054/14F

Tjenesteyter
SAS

Klager har i det vesentlige anført:

Klager skulle reise fra Bodø til Stockholm via Trondheim den 19. september 2014 kl. 12:50.
Ved ankomst Trondheim fikk klager beskjed om at SK1486 fra Trondheim til Stockholm var
kansellert.

Klager ble booket om via Oslo og ankom bestemmelsesstedet mer enn syv timer forsinket.
Han mener dette ikke er raskeste mulighet, og stiller seg kritisk til at han ikke ble ventelistet på
tidligere avganger eller booket om til andre flyselskap.

Klager mener mangel på crew ikke kan anses å være en ekstraordinær omstendighet, da
flyselskapet bør ha reservecrew tilgjengelig, spesielt på en stor flyplass som Stockholm. Klager
stiller seg videre undrende til at hans ble informert om kanselleringen kun minutter før
avgang, da flyselskapet visste om kanselleringen lenge før det.

Klager krever standarderstatning i henhold til EU-forordning 261/2004, 250 euro.

Det vises for øvrig til klagers brev.

SAS har i det vesentlige anført:

SK1486 ble kansellert grunnet mangel på crew på tidligere avgang som følge av dårlige
værforhold, det vises til fremlagt dokumentasjon. Hendelsen er ikke kompensasjonsberettiget
da årsaken var ekstraordinære omstendigheter utenfor SAS kontroll.

Klager ble booket om til neste ledige avgang. Fredag 19. september var det stor trafikk og ikke
mange ledige seter.

SAS ønsker å refundere klagers utgifter i ventetiden, men kan ikke imøtekomme hans krav
utover dette.

Det vises for øvrig til SAS brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004artikkel 5.

Nemnda legger på bakgrunn av de foreliggende opplysninger til grunn at kanselleringen
skyldtes mangel på mannskap som følge av værproblemer på tidligere flygning. Nemnda er
av den oppfatning at dette er å anse som en ekstraordinær omstendighet. Nemnda finner det
videre sannsynlig at kanselleringen ikke kunne vært unngått selv om alle rimelige tiltak var
truffet.

Kanselleringen gir etter dette ikke rett til standarderstatning etter EU-forordningen.

Anvendelse av EU-forordningen berører ikke en passasjers rett til erstatning på annet
grunnlag.

Klager kom frem til Stockholm syv timer forsinket. SAS er i henhold til luftfartsloven § 10-20
ansvarlig for tap som følge av forsinkelse, med mindre selskapet godtgjør at det har tatt alle
forholdsregler som med rimelighet kan kreves for å unngå tapet, eller dette ikke har vært
mulig for dem. Med tap regnes så vel økonomisk som ikke-økonomisk tap, jf. EU-domstolens
dom av 6. mai 2010, Walz-Clickair (C-63/09).

Nemnda er av den oppfatning at SAS i dette tilfellet ikke hadde mulighet til å unngå
forsinkelsen. Forsinkelsen gir således i utgangspunktet ikke rett til erstatning etter
luftfartsloven.

Ved kansellering plikter flyselskapet å tilby omruting snarest mulig, på tilsvarende
transportvilkår, til bestemmelsesstedet, jf. forordningen artikkel 5, jf. artikkel 8. Flyselskapet
plikter også å tilby mat og forfriskninger som står i rimelig forhold til ventetiden samt
hotellinnkvartering der det er nødvendig, jf. artikkel 5, jf. artikkel 9. Ved vurderingen av om
flyselskapet har tilbudt omruting «snarest mulig» må man etter nemndas vurdering foreta
en helhetsvurdering av de forskjellige omrutingsalternativer med eget eller andre selskap.
Sentrale momenter i vurderingen er kostnader og fordeler/ulemper ved de forskjellige
alternativer.

Det kan reises spørsmål om forsinkelsen kunne ha blitt begrenset, og om klager således ble
påført et unødig tap. Klager har anført at han ikke ble ombooket til første ledige mulighet,
han fikk ikke stå på ventelister på andre avganger som ikke var fulle, og at han ble nektet
ombooking til Norwegian-ruter som kunne tatt ham til Stockholm langt tidligere. SAS
har anført at 19. september var en fredag med meget stor trafikk og derfor ikke mange
tilgjengelige seter.

Ved kanselleringer vil flyselskapet foreta en prioritert omruting. Passasjerer med spesielle
behov grunnet alder, sykdom mv. vil eksempelvis bli prioritert. Det samme vil passasjerer
som har høyere billettkategori. Selskapet vil videre kunne prioritere passasjer som skal videre
med tilslutningsfly mv. Selskapene er ikke pliktig til å opprette ventelister i tilfelle noen av de
prioriterte velger andre løsninger eller det blir ledig kapasitet av andre grunner.

Nemnda finner det etter en samlet vurdering mest sannsynlig at klager ble omrutet i henhold
til forordningens krav om «snarest mulig, på tilsvarende transportvilkår».

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.