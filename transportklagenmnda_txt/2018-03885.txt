Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
29.08.2019

Saksnummer
2018-03885

Tjenesteytere
Norwegian Air Shuttle

Klager har i det vesentlige anført

Klager hadde kjøpt billetter hos Widerøe for reise fredag 27. april 2018. Han skulle reise
med Norwegians flyvning DY354 fra Oslo lufthavn (OSL) til Bodø (BOO) kl. 19.25, og
videre med Widerøes flyvning WF758 til Mosjøen (MJF) kl. 21.40 samme kveld.

Norwegian-flyvningen ble forsinket med en og en halv time, og klager mistet
sin videreforbindelse. På denne bakgrunn har klager fremsatt krav om
standardkompensasjon i henhold til EU-forordning 261/2004 på 250 euro.

Tjenesteyterne har i det vesentlige anført
Norwegians flyvning DY354 fra Oslo til Bodø 27. april 2018 ble forsinket med en time og
30 minutter ved ankomst. i henhold til EU-domstolens avgjørelse i C-402/07 (Sturgeon) er
flyselskapene fritatt fra sin erstatningsplikt i de tilfeller hvor forsinkelsen ikke overstiger
tre timer. 

Klagers reise videre var ikke i samme booking eller med samme selskap, og hans
tapte videreforbindelse til Mosjøen kan ikke regnes som én reise. Det vises i denne
sammenheng til nemndas avgjørelse i 2017-01955. Norwegian har på ovennevnte
grunnlag avvist klagers krav. 

Widerøe har blitt kontaktet for en uttalelse i saken, da billettene er kjøpt av Widerøe.
Widerøe forklarer at de er av den oppfatning at klager hadde en gjennomgående reise,
og at forsinkelse hos Norwegian medførte at klager ikke rakk sin videreforbindelse med
Widerøe.

Nemnda bemerker

Han skulle reise med Norwegians flyvning DY354 fra Oslo lufthavn (OSL) til Bodø (BOO)
kl. 19.25, og videre med Widerøes flyvning WF758 til Mosjøen (MJF) kl. 21.40 samme
kveld. Norwegian-flyvningen ble forsinket med halvannen time, og klager mistet sin
videreforbindelse. 

Nemnda mener at klager i dette tilfellet har kjøpt gjennomgående billetter; det er kun
ett billettnummer og ett referansenummer. Det vises også til at Widerøe er av den
oppfatning at klager har kjøpt en gjennomgående reise. Norwegian har fått mulighet til å
inngi et nytt tilsvar, men har ikke respondert. Nemnda kan derfor ikke se at flyselskapet
har godtgjort at forsinkelsen skyldtes ekstraordinære forhold som ikke kunne vært
unngått til tross for at alle rimelige tiltak var truffet. 

Nemnda mener derfor at klager har krav på standarderstatning i henhold til EU-
forordning 261/2004 på 250 euro.

Vedtak

Transportklagenemnda - fly anbefaler at Norwegian betaler standarderstatning på 250
euro.