Vedtak i Transportklagenemnda
- Kollektivreiser

Sammendrag

Refusjon av periodebillett på grunn av reisebegrensninger (Covid-19)

Dato
15.06.2020

Saksnummer
2020-00962

Tjenesteytere
Fram

Klager har i det vesentlige anført

Klager kjøpte en 30-dagers periodebillett den 5. mars 2020. Den 12. mars ble skolene
stengt som følge av Corona-situasjonen. Klager viser til at han derfor ikke får benyttet
seg av de 23 resterende dagene på reisekortet. Han kontaktet FRAM for refusjon, men
fikk avslag. Klager viser til at informasjonen i FRAMs svar er feil, da skolebussene ikke går
ettersom skolene er stengt. 

Klager krever refusjon av de resterende 23 dagene på reisekortet sitt, eventuelt at
dagene på periodebilletten overføres til når skolen åpner igjen.

Tjenesteyterne har i det vesentlige anført
FRAM har i sitt tilsvar til nemnda vist til tidligere svar gitt til klager, hvor selskapet uttalte
følgende: 

"Nasjonale føringer og direkte pålegg som følge av smittevernhensyn har gjort at
mange av FRAM sine kunder har fått endra reisebehov. Stengte barnehager og skoler
eller hjemmekarantene og hjemmekontor fører til at mange ikke vil få brukt sine
periodebilletter. Mange har derfor sendt oss spørsmål om refusjon av gjenstående verdi
på periodebilletter som ikke vil bli brukt. 

Slik FRAM ser det, ligg disse forholda utenfor omfanget av vår refusjonsordning. I
tråd med vårt samsfunnsansvar og føringer fra styresmaktene opprettholder FRAM
kollektivtilbudet i fylket i denne perioden. Siden tilbudet er til stede, har FRAM derfor
bestemt at endring i reisebehov av smittevernsomsyn eller andre forhold forårsaka av
koronapandemien, ikke medfører rett til refusjon av periodebilletter. 

FRAM vil framleis tilby refusjon av periodebilletter til kunder som kan legge fram kopi av
100% sjukemelding i minimum 8 dager, i tråd med våre refusjonsregler."

Endret reisebehov kvalifiserer ikke til refundering av periodebillett.

Fram opprettholder sitt opprinnelige avslag.

Nemnda bemerker

Klagen gjelder krav om refusjon av periodebillett grunnet utbruddet av Covid-19. Klagers
kjøpte en 30-dagers periodebillett den 5. mars 2020. Han fikk imidlertid kun brukt
billetten i 7 dager før skolen ble stengt som følge av Corona-situasjonen den 12. mars
2020. 

Nemnda kan ikke se at endret reisebehov som følge av utbruddet av Covid-19 faller inn
under refusjonsordningen. Det at klager ikke kan reise på skolen grunnet stengt skole, er
et forhold som ligger utenfor tjenesteyters kontroll. Eventuelle tap passasjerer har som
følge av de er pålagt å være hjemme, er ikke tjenesteyter ansvarlig for. 

Nemndas mindretall, forbrukerrepresentantene, dissenterte i avgjørelsen da
de er av den oppfatning at klager bør få medhold i sitt krav om refusjon for den
resterende perioden, etter 13. mars, som reisebeviset gjelder for. På bakgrunn av den
ekstraordinære situasjonen med Covid-19 viruset, har omstendighetene endret seg
drastisk etter dette tidspunktet og etter at periodekortet ble kjøpt. Som en del av den
nasjonale dugnaden har myndighetene og flere av kollektivselskapene i denne perioden
sterkt anmodet om at folk unngår å reise med kollektivtransport så langt det lar seg
gjøre. Forbrukerrepresentantene mener det vil føre til et sterkt urimelig resultat dersom
forbrukeren i en slik ekstraordinær situasjon som Covid-19 pandemien er, ikke har
anledning til å tre ut av avtalen for den gjenværende perioden. Videre vises det til at de
fleste andre kollektivselskapene tilbyr refusjon for den resterende perioden. 

I tråd med flertallets vurdering, anbefales ikke medhold.

Vedtak

Transportklagenemnda for kollektivtransport finner ikke å kunne anbefale at klager gis
medhold.