Vedtak i Pakkereisenemnda

Sammendrag

Klagen gjelder klage på støy fra andre gjester på hotell på Mallorca.

Dato
14.03.2012

Saksnummer
252/11

Tjenesteyter
Apollo Reiser AS

Klager: X

Turarrangør: Apollo Reiser AS

Antall reisende: 2

Reisens pris: 24.589

Saken gjelder:

Klagen gjelder klage på støy fra andre gjester på hotell på Mallorca.

Klager anfører at det ved ankomst 2. juli var fulle ungdommer i resepsjonen.

Hver dag var det fulle folk ved bassenget, kasting av drinker og ølbokser, mye bråk og leven
dag og natt, nakenbading i bassenget og bading iført vanlige klær osv. Vaktholdet på hotellet
var meget svakt. Selve hotellstandarden sto heller ikke i forhold til forventningene - skitne gulv
og sjelden vask. Klager fikk tilbud om å flytte til annet hotell den 7. juli - da var det 2 dager
igjen til hjemreisen.

Apollo har opplyst at klager først tok kontakt per SMS den 7. juli slik at de ikke fikk anledning
til å hjelpe han tidligere. Tilbudet om å flytte den dagen ble ikke akseptert. Apollo har ellers
vist til sin hotellbeskrivelse, hvor det står at hotellet er særlig populært blant ungdommer.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen -
pakkereiseloven § 6-1. Mangler gir grunnlag for forholdsmessig prisavslag med mindre de
avhjelpes innen rimelig tid.

For at turarrangør skal kunne benytte sin rett til å avhjelpe, må den reisende informere om
mangelen.

Når det i en hotellbeskrivelse er fremhevet at hotellet er særlig populært blant ungdommen,
må en reisende forvente et høyere støynivå enn ellers og også mer løsslupne aktiviteter.

Det går imidlertid en grense også i slike tilfeller hvor de øvrige gjesters opptreden uten
inngripen fra hotellets side er slik at det må vurderes som en mangel i lovens forstand. I dette
tilfelle har imidlertid ikke Apollo fått anledning til å avhjelpe i og med at klager ikke tok opp
problemet før etter 4-5 dager og da ikke ønsket å benytte seg av tilbudet om å flytte.

Det er da ikke grunnlag for å gi noen kompensasjon.

Vedtak:

Reklamasjonsnemnda for pakkereiser kan ikke anbefale at det gis noen kompensasjon.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Eva Pettersen, Ving Norge AS

Hanne Åsell, Star Tour AS.