Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
29.01.2019

Saksnummer
2018-02589

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY414 fra Oslo lufthavn (OSL) til Ålesund
(AES) 12. mars 2018 kl. 17.55. Flyvningen ble forsinket med over tre timer og klager har
på dette grunnlag fremsatt krav om standardkompensasjon i henhold til EU-forordning
261/2004 på 250 euro.

Tjenesteyterne har i det vesentlige anført
Norwegians flyvning DY414 fra Oslo til Ålesund 12. mars 2018 ble forsinket med tre
timer minutter. Forsinkelsen skyldtes mangel på kabinpersonale som følge av dårlige
værforhold 11. og 12. mars 2018. En rekke flyvninger ble forsinket eller kansellert disse
dagene. Omrokering av personale og flymaskiner ble gjort for å begrense konsekvensene
for passasjerene, men det var likevel umulig å unngå driftsforstyrrelser. 

På grunn av værforhold i blant annet Oslo, Stavanger, Gøteborg, Stockholm, København
og Ålborg var det mangel på personale, og mens mange avganger ble kansellert, klarte
selskapet i andre tilfeller å få flyene av gårde med en forsinkelse. Selskapet viser til
fremlagt dokumentasjon. 

Norwegian anfører at de ovennevnte værforhold og påfølgende personalmangel utgjør
en slik ekstraordinær omstendighet som fritar flyselskapene for sitt erstatningsansvar
etter EU-forordning 261/2004, og at forsinkelsen ikke kunne vært unngått selv om
alle rimelige tiltak ble truffet. Selskapet avviser på dette grunnlag klagers krav om
standardkompensasjon.

Nemnda bemerker

Norwegians flyvning DY414 fra Oslo til Ålesund 12. mars 2018 ble forsinket med tre timer
minutter. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 
I dette tilfellet skyldtes forsinkelsen dårlige værforhold i Norden 11. og 12. mars 2018.
Værforholdene medførte at en rekke flyvninger ble forsinket eller kansellert, og selskapet
opplevde mangel på personale. Det vises til fremlagt dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningens forstand. Selskapet klarte i dette tilfellet å unngå av
flyvningen ble kansellert ved å treffe rimelige tiltak.  Nemnda legger til grunn at
forsinkelsen ikke kunne vært unngått selv om alle rimelige tiltak var truffet. Forsinkelsen
gir etter dette ikke rett til standarderstatning, og nemnda anbefaler ikke at klager gis
medhold i sitt krav.

Vedtak

Transportklagenemnda - fly anbefaler ikke at klager gis medhold.