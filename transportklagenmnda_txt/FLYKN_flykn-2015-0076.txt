Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
13.11.2015

Saksnummer
0076/15F

Tjenesteyter
Lufthansa German Airlines

Klager har i det vesentlige anført:

Klager skulle reise fra Oslo til Frankfurt den 2. desember 2014 med LH863. Avgangen ble
kansellert som følge av pilotstreik, og klager ble ikke tilbudt noen alternativ avgang.

Klager mener en streik ikke nødvendigvis er å anse som en ekstraordinær omstendighet, og
krever standarderstatning 250 euro i henhold til EU-forordning 261/2004.

Det vises for øvrig til klagers brev.

Lufthansa har i det vesentlige anført:

LH863 ble kansellert som følge av aksjon blant piloter i Lufthansa, det vises til fremlagt
dokumentasjon.

Kanselleringen er ikke kompensasjonsberettiget i henhold til EU-forordning 261/2004, da
årsaken til uregelmessigheten ble forårsaket av ekstraordinære omstendigheter utenfor
Lufthansas kontroll.

Lufthansa har refundert klagers ubenyttede flybillett, men kan ikke imøtekomme hans krav
om standarderstatning.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå innstillingen.

Kanselleringen skyldtes streik blant selskapets piloter. Nemnda er av den oppfatning at dette
er å anse som en ekstraordinær omstendighet i forordningens forstand, og at kanselleringen
ikke kunne vært unngått selv om alle rimelige tiltak var truffet. Kanselleringen gir følgelig ikke
rett til standarderstatning.

For så vidt gjelder det informasjonsskriv klager har vedlagt, er deler av dette
foreldet. Klagenemndene i EU har utarbeidet en veiledende liste over ekstraordinære
omstendigheter 12. april 2013. Streik er omtalt i pkt. 28. Nemnda viser til
ec.europa.eu/.../neb-extraordinary-circumstances-list.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.