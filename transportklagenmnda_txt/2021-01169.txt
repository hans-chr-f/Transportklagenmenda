Vedtak i Transportklagenemnda - Fly

Sammendrag

Krav om refusjon av billetter grunnet kansellering.

Dato
19.04.2022

Saksnummer
2021-00984

Tjenesteytere
Turkish Airlines
RCG Travelis

Klager har i det vesentlige anført

Klager med reisefølge skulle reise med Turkish Airlines fra Oslo til Istanbul med avreise
14. mai  og retur 23. mai 2020. Reisen ble bestilt via reisebyrået, RCG Travels. 

Reisen ble kansellert av flyselskapet som følge av covid-19. Klager forsøkte å kontakte
reisebyrået uten hell. Klager kontaktet deretter flyselskapet direkte, hvor han fikk tilbud
om åpen billett. Da klager igjen kontaktet flyselskapet i juni 2021, fikk han beskjed om at
billetten ikke lengre var gyldig fordi billettene var refundert til reisebyrået i mars. 

Klager krever at billettene refunderes i sin helhet.

Tjenesteyterne har i det vesentlige anført
Turkish Airlines har i sitt tilsvar til nemnda vist til tidligere e-poster sendt fra flyselskapet
til klager, hvor klager oppfordres til å kontakt reisebyrået som billettene ble bestilt
gjennom. Ut over det har flyselskapet ikke gitt noen kommentar til saken.

Reisebyrået RCG Travels har til tross for gjentatte purringer ikke inngitt tilsvar til nemnda.

Nemnda bemerker

RCG Travels har ikke gitt uttalelse til nemnda. Nemnda treffer da vedtak basert på
opplysningene som er fremkommet tidligere i saken, jf. transportklagenemndforskriften
§ 5-3 tredje ledd.

Nemnda legger til grunn at  klagers flyvning ble kansellert. Kansellering gir passasjeren
rett til standarderstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige
tiltak var truffet, jf EU-forordning 261/2004 artiklene 5 og 7. Klager har opplyst til
nemnda at kanselleringen i mai 2020 var på grunn av covid-19 pandemien. Flyselskapet
har ikke kommentert anførselen og har ikke dokumentert årsken til kanselleringen.
Nemndas flertall - lederen og forbrukerrepresentantene - mener at det da ikke er
grunnlag for å si at kanselleringen skyldtes ekstraordinære omstendigheter. Mindretallet
– bransjerepresentantene – mener det må legges til grunn at kanselleringen skyldes
Covid-19. Flyvningen skulle finne sted i mai 2020, kun et par måneder etter at viruset
spredte seg i hele verden. På dette tidspunktet forelå det både innreiserestriksjoner
og -forbud over store deler av verden, hvilket gjorde at flyselskapene måtte kansellere
mange av sine flyvninger og ruter. Dette må være en ekstraordinær omstendighet etter
forordningen som fritar flyselskapene erstatningsansvar.

Ved kansellering fra flyselskapets side har passasjerene rett på refusjon av billetten eller
ombooking jf. EU-forordningen artikkel 5 jf. artikkel 8. Klager har i denne saken vist til
avtale med Turkish Airlines om åpen billett med gyldighet frem til 31.12.2021. Denne
billetten er nå ikke gyldig fordi flyselskapet har refundert de originale billettene til klagers
reisebyrå. Klager krever refusjon av billettene for den kansellerte bookingen. 

Turkish Airlines har ikke kommentert klagers anførsler i saken. Nemnda legger derfor
klagers opplysninger til grunn. Nemnda kan ikke se at klager har fått tilbud om refusjon,
slik forordningen stiller krav om . Denne retten til refusjon er derfor i behold. Klager
har da krav på full refusjon av billettene. Det er flyselskapene som er ansvarssubjekter
etter EU-forordning 261/2004. Nemnda anbefaler at Turkish airlines refunderer klagers
billetter direkte til klager, og evt. søker regress av reisebyrået.

Vedtak

Transportklagenemnda anbefaler at Turkish Airlines refunderer billettene i sin helhet
direkte til klager.