Vedtak i Transportklagenemnda - Fly

Sammendrag

Krav om erstatning av utgifter som følge av nektet ombordstigning.

Dato
02.11.2016

Saksnummer
1606/15F

Tjenesteyter
Austrian Airlines

Klager har i det vesentlige anført:

Klager skulle reise fra Oslo til Wien den 13. juli 2015 kl. 06:45 med OS332. Klager ble nektet
ombordstigning grunnet overbooking.

Klager måtte bestille ny billett til Wien samme dag, men rakk da ikke sin videre flyvning fra
Wien til Napoli.

I Wien mottok klager en verdikupong på 250 euro fra Austrian Airlines og booker ny billett til
Napoli. Klager ankom Napoli 6 timer forsinket.

Da klager skulle reise hjem fra Napoli med Alitalia, fikk hun beskjed om at flybilletten
var slettet grunnet ubenyttet billett til Napoli. Eneste mulighet til å komme til Wien til
returflygningen var taxi og tog til Roma og fly derfra.

Klager krever erstattet utgiftene hun ble påført som følge av kanselleringen.

Austrian Airlines har ikke avgitt uttalelse til klager eller til nemnda.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Austrian Airlines ved nemndas epost av 15. januar 2016 med frist til 16.
februar 2016 for eventuelle bemerkninger. I eposten opplyses det bl.a. om at flyselskapet
har bevisbyrden ved påberopelse av ekstraordinære omstendigheter som kan gi grunnlag
for fritak for ansvar. Det fremgår videre at nemnda vil legge passasjerens opplysninger til
grunn dersom disse ikke imøtegås av flyselskapet. Det blir også opplyst at saken vil bli forelagt
nemnda selv om flyselskapet ikke avgir uttalelse.

Austrian Airlines har ikke avgitt uttalelse til nemnda. Nemndas avgjørelse treffes på bakgrunn
av de foreliggende opplysninger.

Klager ble nektet ombordsting ved utreisen.

Dersom passasjerer nektes ombordstigning mot sin vilje, skal flyselskapet i henhold til EU-
forordning 261/2004 artikkel 4 umiddelbart gi dem erstatning i samsvar med forordningens
artikkel 7, samt assistere dem i samsvar med artikkel 8 og 9, dvs. tilby refusjon av billetter
eller omruting snarest mulig til bestemmelsesstedet, samt tilby passasjerene måltider og
forfriskninger som står i rimelig forhold til ventetiden og eventuelt hotellinnkvartering om
nødvendig.

Klager ble tildelt standardkompensasjon på 250 euro i henhold til ovennevnte bestemmelse.
Hun ble også omrutet til Wien.

Omrutingen førte til at klager ikke rakk sin videreforbindelse med Alitalia. Klager måtte kjøpe
ny billett til Napoli. Alitalia kansellerte klagers returflygning til Wien fordi klager ikke hadde
benyttet utreisebilletten til Napoli. Klager måtte selv ordne alternativ retur til Wien. Nemnda
er av den oppfatning at Austrian Airlines må erstatte klagers ekstrautgifter. Nemnda viser til
at utgiftene er en direkte følge av at Austrian Airlines nektet klager ombordstigning i Oslo.
Utgiftene er påregnelige. Til fradrag går 250 euro som allerede er utbetalt, jf. forordningen
artikkel 12. I henhold til bestemmelsen skal gitt standarderstatning etter EU-forordningen
trekkes fra erstatning på annet grunnlag. Passasjeren har således alltid krav på å få utbetalt
standarderstatningen dersom vilkårene er til stede for dette. Har passasjeren også rett til
erstatning på annet grunnlag, og denne erstatning overstiger standarderstatningen, kommer
utbetalt standarderstatningen til fradrag.

Vedtak:

Transportklagenemnda-fly fly anbefaler at Austrian Airlines erstatter klagers ekstrautgifter. Til
fradrag går 250 euro som tidligere er utbetalt.

Vedtaket var enstemmig.