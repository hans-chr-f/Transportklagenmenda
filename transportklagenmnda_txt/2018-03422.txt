Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
08.10.2019

Saksnummer
2018-03422

Tjenesteytere
Widerøe

Klager har i det vesentlige anført

Klager med reisefølge (tilsammen to personer) skulle reise fra Tromsø til Stokmarknes
den 1. august 2018 kl 15.35 med ankomst kl 16.15 med WF855. Avgangen ble kansellert
og klager ble booket om til Evenes avg kl 19.50 ank kl 20.20, og busstransport videre
derfra til Stokmarknes med ankomst kl 22.50. 

Klager krever standarderstatning 250 euro per person i henhold til EU-forordning
261/2004.

Det vises for øvrig til klagers brev.

Tjenesteyterne har i det vesentlige anført
WF855 ble truffet av fugl på vei fra Båtsfjord til Vadsø, og teknisk sjekk måtte foretaes.
Flymaskinen skulle operer følgende rute:

Båtsfjord-Vadsø
Vadsø-Tromsø
Tromsø-Stokmarknes

Da flymaskin og crew ble stående i Vadsø grunnet birdstrike, ble klagers flyvning
kansellert. Widerøe viser til fremlagt dokumentasjon. 

Hendelsen er ikke kompensasjonsberettiget i henhold til EU-forordning 261/2004, da
årsaken var ekstraordinære omstendigheter utenfor Widerøes kontroll.    

Widerøe kan ikke imøtekomme klagers krav.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Widerøe har uttalt samt dokumentert med teknisk rapport at kanselleringen skyldtes
kollisjon med fugl, og at hendelsen oppstod på flyvningen mellom Båtsfjord og Vadsø. 

Kollisjon med fugl er en ekstraordinær omstendighet i forordningens forstand, jf EU-
domstolens avgjørelse i saken Peskova med flere av 04.05.2017 (C-315 / 15) avsnitt 26. 

Flyselskapet har dermed godtgjort at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Klager har etter dette ikke krav på standarderstatning.

Vedtak

Transportklagenemnda - fly anbefaler ikke at klager gis medhold.