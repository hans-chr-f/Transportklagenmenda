Vedtak i Transportklagenemnda
- Kollektivreiser

Sammendrag

Kunne ikke vise noen gyldig billett

Dato
29.08.2019

Saksnummer
2019-02231

Tjenesteytere
Ruter

Klager har i det vesentlige anført

Klager reiste med buss fra Alexander Kiellands plass til Jernbanetorget 10. april 2019. Før
bussreisen var hun innom Deli de Luca for å sjekke om det fremdeles var penger igjen på
reisekortet, og fikk da beskjed av en ansatt der at det var en enkeltbillett igjen på kortet. 

Da klager skulle skanne kortet inne i bussen lyste det rødt på automaten, men klager
trodde det var noe feil med maskinen ettersom hun hadde fått beskjed om at det var en
enkeltbillett igjen på kortet. Hun satte seg derfor ned i bussen med god tro om at hun
hadde gyldig billett. Da kontrolløren kom for å sjekke billett fikk hun beskjed om at det
manglet en krone på reisekortet. Hun ble oppfordret til å kjøpe billett av føreren, men
hadde ingen kontanter med seg og ble ilagt gebyr på kroner 1150. 

Klager mener det er urimelig at hun skal bøtelegges når hun reiste i god tro om at hun
hadde gyldig billett, og ber om at gebyret frafalles.

Tjenesteyterne har i det vesentlige anført
Klager ble ilagt gebyr på bussen 10. april 2019 fordi hun ikke hadde billett. Det ble ikke
fremvist noen billett i kontrollen.

Det er kundens ansvar å sørge for gyldig billett. Hva som ble kommunisert til klager på
Deli Deluca har ikke Ruter kjennskap til, men klager skriver i sin henvendelse til nemnda
at hun fikk rødt lys når billetten ble lagt på kortleseren. Rødt lys indikerer at det ikke
finnes noen gyldig billett i kortet. Det er dessverre ikke grunnlag for å slippe gebyr at
man er i god tro. 

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble ilagt gebyr på bussen 10. april 2019 fordi hun ikke kunne vise noen gyldig
billett. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager kunne ikke vise gyldig billett og vilkårene for å ilegge gebyr var til stede. 

Klager har forklart at det lyste rødt da hun forsøkte å aktivere reisekortet.  Hun har ikke
opplyst noe om at hun tok kontakt med sjåføren om problemet.

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda for kollektivtransport finner ikke å kunne anbefale at klager gis
medhold