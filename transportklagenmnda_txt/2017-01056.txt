Vedtak i Transportklagenemnda - Fly

Sammendrag

Krav om erstatning for ødelagt sykkelveske. Spørsmål om erstatningsutmåling.

Dato
23.05.2018

Saksnummer
2017-01056

Tjenesteytere
Norwegian

Klager har i det vesentlige anført

Klager reiste med Norwegians flyvning D86622 fra Palma de Mallorca (PMI) til Oslo
lufthavn (OSL) 21. april 2017. Sykkelkofferten hans ble ødelagt under reisen, og skaden
ble registrert ved ankomst til Oslo lufthavn. Han sendte e-post til bagasjeavdelingen
slik han fikk beskjed om i skranken på flyplassen. Kofferten hadde en verdi på kroner 4
000. Norwegian tilbød klager kroner 500 for en koffert som er cirka to år gammel. Klager
er ikke fornøyd med Norwegians tilbud, og har overfor nemnda fremsatt krav om full
dekning på kroner 4 000.

Tjenesteyterne har i det vesentlige anført
Klager sykkelkoffert ble skadet på reise med Norwegian 21. april 2017, 

Flyselskapets ansvar ved skadet bagasje er begrenset i henhold til gjeldende
luftfartsbestemmelser og transportvilkår. Flyselskapet hefter for verdien av den skadede
bagasjen på tidspunktet skaden oppstod. 

Norwegian reduserer bagasjen angitte verdi med 30 prosent det første året, deretter
ti prosent pr. på begynte år. Dersom det kan dokumenteres at den skadede bagasjen
er under ett år, dekkes beløpet i sin helhet. Selskapet har ikke mottatt dokumentasjon
på alder og verdi i saken, og Norwegian utbetaler i disse tilfellene en erstatning på
maksimalt kroner 500. 

Passasjeren har selv oppgitt at kofferten av to år gammel og kostet kroner 4 000.
Norwegian står ved sitt tilbud om erstatning til kroner 2 520.

Nemnda bemerker

I henhold til luftfartsloven § 10-18 første ledd, er fraktfører ansvarlig for skader på
reisegods "såfremt den hendelse som har forårsaket skaden, er inntruffet ombord på
luftfartøy eller mens godset var i fraktførerens varetekt." Norwegian motsetter seg ikke
ansvar i saken, men mener at klagers krav må reduseres.

Klager har anført at kofferten koster kroner 4 000, og mener at en akseptabel erstatning
kan være kroner 3 500. Han har anført at kofferten er maksimalt to år gammel.

Når det gjelder beløpets størrelse, bemerker nemnda at erstatningen ved totalskade
i utgangspunktet må baseres på gjenanskaffelsesverdien, som er det beløp som
skadelidte må betale for å skaffe seg en ny gjenstand av samme art. Skadelidte skal på
den annen side ikke tjene på skaden, og det må derfor gjøres fradrag for den slitasje og
verdiforringelse ellers som bruken av den skadede gjenstand har medført. 

Nemnda viser til at klager ikke har fremlagt kvittering for kofferten, og det er uklart når
den ble kjøpt. Nemnda mener at Norwegians tilbud om en utbetaling på kroner 2 520 i
dette tilfellet er en rimelig erstatning.

Vedtak

Transportklagenemnda - fly anbefaler ikke at klager gis medhold.