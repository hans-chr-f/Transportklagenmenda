Vedtak i Transportklagenemnda - Fly

Sammendrag

Krav om standardkompensasjon

Dato
21.08.2018

Saksnummer
2018-00033

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY1903 fra Korfu (CFU) til Oslo lufthavn 17.
juli 2017 kl. 04.35, med ankomst kl. 07.00. Han skulle reise videre med DY742 fra Oslo til
Trondheim (TRD) samme dag kl. 08.00. 

Klager fikk ikke være med flyvningen kl. 08.00 til Trondheim, og er av den oppfatning at
flyvningen var overbooket. De reisende ble booket om til DY754 kl. 13.20, og ble forsinket
med fem og en halv time. Klager anfører at han kjøpte en gjennomgående reise med
Norwegian, at selskapet derfor må ta ansvaret dersom de selger reiser som ikke er mulig
for passasjerene å gjennomføre. 

På bakgrunn av de ovennevnte forhold har klager fremsatt krav om
standardkompensasjon i henhold til EU-forordning 261/2004 på 400 euro pr. person,
totalt 800 euro for to passasjerer.

Tjenesteyterne har i det vesentlige anført
Klager anfører at reisefølget ikke fikk reist med Norwegians flyvning DY742 17. juli 2017
kl. 08.00 på grunn av at flyet var fullt. De hadde reist med DY1903 fra Korfu til Oslo, og
måtte sjekke inn bagasjen før de skulle reise videre til Trondheim. Norwegian har ingen
noteringer av at flyet fra Oslo til Trondheim var overbooket, og det var 52 ledige plasser
på denne avgangen. Norwegian bestrider for klagers påstand. 

Klager anfører at de hadde god tid, samtidig som de påpeker at Norwegian har solgt
en reiserute som ikke er mulig å gjennomføre. Det er uklart hva som egentlig var
problemet, og hva som var årsaken til at klager ikke fikk reist. Norwegian plikter å selge
gjennomførbare reiser, men dette utelukker ikke passasjerenes eget ansvar. Det er
mange grunner til at man kan komme for senet til gate selv om man har sjekket inn og er
på flyplassen, og passasjerene plikter å holde seg til de frister for oppmøte ved gate som
er gitt. 

Klager landet til oppsatt rutetid med DY1903, og hadde 60 minutter på seg på
Oslo lufthavn. Dette anses som god nok tid når man reiser med gjennomgående
billett, selv når man må sjekke inn bagasjen i Oslo før man reiser videre. Dette er i
tråd med retningslinjer gitt av Oslo lufthavn, hvor 50 minutter er minimum tid for
videreforbindelse fra utlandet og videre innenlands. 

Basert på de opplysningene som foreligger i denne saken, anfører Norwegian at klager
ikke rakk flyet fordi de var for sent til gate. Norwegian avviser på dette grunnlag klagers
krav om standardkompensasjon.

Nemnda bemerker

Klager rakk ikke sin videreforbindelse til Trondheim.

Ingen av flyvningene var forsinket, og det er uklart hvorfor klager ikke rakk flyvningen. 

Nemnda mener at saken reiser bevisspørsmål som vanskelig kan klarlegges under
saksbehandlingen, og at saken derfor ikke egner seg til behandling i nemnda. Saken
avvises derfor, jf. transportklagenemndforskriften § 6-2 bokstav d. 

Vedtak

Saken avvises.