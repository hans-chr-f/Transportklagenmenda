Vedtak i Transportklagenemnda - Fly

Sammendrag

Krav om refusjon av ekstrautgifter for bagasje.

Dato
19.12.2016

Saksnummer
2016-00226

Tjenesteytere
SAS

Klager har i det vesentlige anført

Klager reiste tur-retur fra Gardermoen-Malaga i mars 2016.

Billettene var bestilt online, hvor klager hadde betalt ekstra for frokost på flyvningen,
samt ekstra bagasje da klager skulle ha med golfkøller på turen. Ved innsjekk på
Gardermoen den 6. mars fikk klager beskjed om at «fri bagasje på inntil 23 kg» ikke
gjelder for billettypen klager har bestilt. Klager måtte derfor betale kr 540 ekstra på
flyplassen for å sende bagasjen utenom den allerede betalte golfbagen. 

På returen prøvde klager forgjeves å betale for ekstra bagasje på SAS-appen, men fant
ikke ut hvordan det funket. Derfor måtte klager betale ytterligere en bagasjeavgift
pålydende 132 euro. 

Klager hevder at SAS har drevet villedende markedsføring, ved at de ikke har opplyst om
at «kundefordelen» med «fri bagasje inntil 23 kg» har bortfalt.

Klagers reise som kostet kr 1 711 ved booking, endte pålydende kr 3 505. 
Klager krever at SAS refunderer de ekstra utgiftene som påløp til innsjekking av bagasje. 

Tjenesteyterne har i det vesentlige anført
Klager bestilte billetter på www.sas.no den 8. januar 2016 for reise fra Oslo til Malaga
med avreise 6.mars og retur fra Malaga 12. mars. Samtidig bestilte og betalte klager for 1
kolli bagasje à NOK 185 for utreisen Oslo Malaga og frokost for samme strekning à NOK
70. 

Den 8. september 2015 introduserte SAS et nytt priskonsept, SAS Go Light, til
destinasjoner utenfor Skandinavia. Dette er et priskonsept hvor bagasje ikke er inkludert
i prisen.

Høsten 2015 sluttet SAS å reklamere for at man har «1 fri koffert inntil 23 kg» i sine
reklamekampanjer for reiser utenfor Skandinavia. Klager mener han har krav på å få
refundert utlegg for 1 kolli bagasje på utreisen fra Oslo og 2 kolli bagasje på returen fra
Malaga, og henviser til at SAS lenge har hatt «bagasje-kampanjen». 

Klager har selv valgt å bestille sin reise på nettet og har krysset av for at han har lest og
akseptert SAS `reisevilkår. 

SAS har 24 timers angrefrist etter bestilling som klager kunne benyttet seg av dersom
han hadde lest prisreglene i bekreftelses-mailen.

SAS mener at booking dialogen klart viser hvilket produkt som er bestilles, og at dette er
et produkt der bagasje ikke er inkludert i prisen. Se vedlagt dokumentasjon.

SAS kan derfor ikke imøtekomme klagers krav om refusjon av ekstrautgifter for bagasje
tur-retur Oslo-Malaga.

Nemnda bemerker

Klager kjøpte billettype "SAS GO Light". I denne billettypen inngår ikke bagasje. SAS har
fremlagt utskrift av bestillingsdialogen på nettet. Det fremgår av denne at bagasje ikke
er inkludert. Nemnda er etter dette av den oppfatning at klager har bestilt og kjøpt en
reise uten bagasje. Det har etter nemndas vurdering ingen avgjørende betydning at dette
var et relativt nytt konsept fra SAS i strid med tidligere produktfilosofi. Så vel navnet på
billettypen samt opplysningene på nette må overstyre dette. Nemnda legger videre til
grunn at klager ved utreisen betalte for å ta med en golf bag. Denne bestilling ble ikke
foretatt på returen. 

Det står påstand mot påstand hvilken "bekreftelsesmail" som ble sendt ut samtidig med
billetten. Nemnda finner det mest sannsynlig at SAS sendte ut slik bestillingsbekreftelse
som er fremlagt som vedlegg 1 til brev av 18. august 2016 fra SAS til nemnda. Nemnda
viser til at dette er en standardepost som sendes ut automatisk på bakgrunn av
bestillingen. Det har formodningen mot seg at tilsvarende ikke er sendt klager.

Nemnda er etter en samlet vurdering av den oppfatning at SAS hadde anledning til å
kreve betaling av bagasje ved fremmøte på flyplassen. For så vidt angår hjemreisen, var
klager klar over misforståelsen og hadde således mulighet til å forhåndsbetale bagasjen
ved hjemreisen.

Nemnda finner etter dette ikke å kunne anbefale at klager gis medhold.

Vedtak

Transportklagenemnda-fly finner ikke å kunne anbefale at klager gis medhold.