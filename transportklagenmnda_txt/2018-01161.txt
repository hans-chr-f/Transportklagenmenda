Vedtak i Transportklagenemnda - Fly

Sammendrag

Krav om standardkompensasjon grunnet kansellering

Dato
09.10.2018

Saksnummer
2018-01161

Tjenesteytere
SAS

Klager har i det vesentlige anført

Klager med følge skulle reise med SK955 fra Oslo til Miami 25. oktober 2017. Flyvningen
ble kansellert og klager har fremsatt krav om standardkompensasjon på 600 euro
pr.passasjer, totalt 1800 euro.

Tjenesteyterne har i det vesentlige anført
Klagers, representert av Flyhjelp, har fremsatt krav om standardkompensasjon grunnet
kansellering av SK955 fra Oslo til Miami. 

Årsaken til at SK955 ble kansellert var på grunn av værforhold i Miami området 24.
oktober 2017. Foregående flyvning SK956 Miami - Oslo ble kansellert som en direkte
følge av at SK953 CPH - MIA ble omdirigert til å lande i Orlando på grunn av tordenværet i
Miami. Det vises her til vedlagt logg.

Tordenbyger, kraftig regn og lav sikt på ankomsttidspunktet til SK953 var årsaken til
omdirigeringen. Det vises til vedlagt værhistorikk for Miami flyplass. Miami er en travel
flyplass og 24. oktober regulerte ATC landinger og ankomster. Flyplassen bestemmer
over slot tidene, og SAS har ingen annen mulighet enn å innrette seg etter instruksene
som blir gitt. I dette tilfellet var det å endre landingssted til Orlando.  Regulering av
flyene innføres som et sikkerhetstiltak, da SAS aldri ville valgt en slik omdirigering på eget
initiativ. 

Omdirigeringen til Orlando medførte at mannskapet oversteg tillatte arbeidstimer, som
da resulterte i lovpålagt hviletid i Orlando. SAS har ikke ekstra mannskap tilgjengelig på
den flyplassen, og mannskapets hviletid var over kl.19.00 dagen derpå. SAS hadde ingen
mulighet til å påvirke dette utfallet. 

SK956 Miami - Oslo med avgang 24. oktober ble derfor innstilt og dette fikk innvirkning
på SK955 Oslo - Miami med avgang 25. oktober.

Klager med reisefølge ble booket om til neste ledige avgang som var via København og
Chicago, SAS har således truffet alle rimelige tiltak for å frakte passasjerene til endelige
reisemål på raskest mulig måte.

SAS ønsker å refundere eventuelle utgifter i ventetiden mot kvitteringer, men kan ikke
imøtekomme klagers krav utover dette.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf EU-forordning 261/2004 artikkel 5 og 7. 

Værforhold som påvirker flytrafikken ved at det ikke er mulig å lande / ta av, kan være en
ekstraordinær omstendighet som medfører at den reisende ikke har krav på erstatning.
Dette må vurderes konkret.  

Nemnda finner det godtgjort at flygningen fra Oslo til Miami ble kansellert på grunn av
ekstraordinære omstendigheter, og at innstillingen ikke kunne vært unngått selv om alle
rimelige tiltak var blitt truffet: 

Flyselskapet SAS har gitt en grundig redegjørelse for at flymaskinen som skulle operere
SK955 fra Oslo til Miami ble kansellert som følge av kraftig tordenvær i Miami dagen i
forveien. Som en følge av uværet ble SK953 den 24. oktober underveis fra København til
Miami omdirigert til Orlando. At crewet gikk ut på arbeidstid var en direkte konsekvens
av værforholdene. Redegjørelsen er underbygd med logger. Kanselleringen gir således
ikke rett til standarderstatning etter EU-forordningen. 

SAS booket om reisefølget til neste fly samme dag, nemnda anser dette etter forholdene
å være innen rimelig tid 

Nemnda kan etter dette ikke anbefale at klager gis medhold.

Vedtak

Transportklagenemnda-fly kan ikke anbefale at klager gis medhold.