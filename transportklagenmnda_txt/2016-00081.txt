Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
31.10.2016

Saksnummer
2016-00081

Tjenesteytere
KLM

Klager har i det vesentlige anført

Klager skulle reise fra Kristiansand til Amsterdam den 4. oktober 2015 kl. 11:35 med
KL1208 og videre fra Amsterdam til Malaga kl. 16:20 med KL2651. 

Flyvningen fra Kristiansand til Amsterdam ble kansellert og klager ble booket om til neste
ledige flyvning 5. oktober.

Klager stiller seg kritisk til informasjonen de fikk av KLM om at det ikke var ledig på
andre flyvninger samme dag. Klager fant ledige billetter med Air France (som er en del
av Skyteam) fra Oslo til Malaga kl. 16:50 og kunne fly med Norwegian fra Kristiansand til
Oslo kl. 14:15.

Klager krever standarderstatning 400 euro per person i henhold til EU-forordning
261/2004.

Tjenesteyterne har i det vesentlige anført
Flyvningen fra Kristiansand til Amsterdam ble kansellert grunnet tåke i Amsterdam.
Grunnet mange kanselleringer denne dagen, var det vanskelig for KLM å ombooke
passasjerer. Det vises til fremlagt dokumentasjon.

KLM påpeker at dette var en ekstraordinær hendelse. 

KLM kan ikke imøtekomme klagers krav om standarderstatning i henhold til EU-
forordning 261/2004.

Nemnda bemerker

Kansellering gir rett til erstatning med mindre flyselskapet godtgjør at innstillingen
skyldtes ekstraordinære omstendigheter som ikke kunne vært unngått selv om alle
rimelige tiltak var truffet, jf. EU-forordning 261/2004 artikkel 5. Det er flyselskapet som
må godtgjøre at det forelå en slik ekstraordinær omstendighet, og flyselskapet må videre
godtgjøre at de har truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at
det oppstår store forsinkelser mv. kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. 

Nemnda legger til grunn at kanselleringen skyldtes restriksjoner i luftrommet grunnet
vanskelige værforhold i Amsterdam. Dette er etter nemndas vurdering og anse som
en ekstraordinær omstendighet i forordningens forstand. Nemnda legger videre til
grunn at kanselleringen ikke kunne vært unngått selv om alle rimelige tiltak var truffet.
Kanselleringen gir etter dette ikke rett til standarderstatning etter forordningen.

Ved kansellering har passasjeren rett til omruting snarest mulig på tilsvarende
transportvilkår, jf. forordningen artikkel 5, jf. artikkel 8. 

KLM har ikke kommentert klagers påstand om at de kunne blitt omrutet til Malaga
samme dag med et annet selskap. Nemnda legger etter dette klagers opplysninger til
grunn, og nemnda er enig med klager i at de burde blitt omrutet med et annet selskap
samme dag. Manglende/mangelfull omruting gir i seg selv ikke rett til standarderstatning
etter forordningen. Etter omstendighetene kan imidlertid manglende/mangelfull
oppfyllelse av omrutingsplikten gi rett til erstatning av påført tap på annet grunnlag.
Nemnda kan ikke se at det er tilfelle i denne saken.

Nemnda finner etter dette ikke å kunne anbefale at klager gis medhold.

Vedtak

Transportklagenemnda-fly finner ikke å kunne anbefale at klager gis medhold.