Vedtak i Transportklagenemnda - Fly

Sammendrag

Krav om standardkompensasjon og refusjon ved forsinkelse.

Dato
31.10.2017

Saksnummer
2017-00301

Tjenesteytere
Norwegian

Klager har i det vesentlige anført

Klager reiste med Norwegians flyvning DY328 fra Oslo lufthavn (OSL) til Tromsø (TOS) 2.
januar 2017. Flyvningen ble forsinket. 

Klager har på denne bakgrunn fremsatt krav om standardkompensasjon i henhold til EU-
forordning 261/2004 på 250 euro, samt dekning av hotellutgifter på kroner 1 517.

Tjenesteyterne har i det vesentlige anført
Norwegians flyvning DY328 fra Oslo lufthavn til Tromsø 2. januar 2017 ble forsinket med
fem timer og 53 minutter om følge av værforholdene på tidligere avgang. Avgangen
ble operert av flymaskin med registreringsnummer LN-NGV. Tidligere flyvning med
samme maskin, DY430 fra Oslo til Molde måtte snu og fly tilbake til Oslo som følge
av værforholdene i Molde. Dette medførte at kabinbesetningen måtte overholde sin
obligatoriske hviletid, og ny besetning ble tilkalt for å operere neste flyvning til Molde og
påfølgende avganger. 

Klager valgte selv å bli booket om til DY370 påfølgende dag uten ekstra kostnad. Da
forsinkelsen på klagers opprinnelige flyvning ikke varte over natten, er ikke selskapet
erstatningsansvarlige for overnatting. 

Norwegian anfører at de ovennevnte værforhold er en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
alle rimelige tiltak ble truffet. Selskapet avviser på denne bakgrunn klagers erstatnings-
og refusjonskrav.

Nemnda bemerker

Norwegians flyvning DY328 fra Oslo lufthavn til Tromsø 2. januar 2017 kl. 19.00 ble
forsinket med fem timer og 53 minutter.

Forsinkelse som medfører at passasjerene kommer frem til det endelige
bestemmelsesstedet tre timer eller mer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7, jf artikkel 5 nr. 3, jf. EU-
domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

Værforhold som påvirker flytrafikken ved at det ikke er mulig å lande/ta av, kan være
en slik ekstraordinær omstendighet som medfører at den reisende ikke har krav på
erstatning. Dette må vurderes konkret. 

Det fremgår av fremlagt dokumentasjon at forsinkelsen skyldtes værforholdene under
forutgående flyving fra Oslo til Molde med DY430. Flyet måtte returnere til Oslo, og
besetningen måtte ha obligatorisk hvile. Det ble innkalt nytt mannskap for å betjene
neste avgang til Molde med DY8430 og påfølgende avganger.

Den nye flyvningen med DY328 hadde avgang sent samme kveld, men klager valgte
ombooking med DY370 dagen etter på grunn av lang reisevei fra flyplassen som han ikke
ønsket å gjennomføre om natten.

Nemnda mener at værforholdene i Molde 2. januar måtte anses som ekstraordinære.
Det ble innkalt ny besetning, og nemnda mener at Norwegian etter forholdene har
truffet rimelige tiltak for å unngå forsinkelsen. Nemnda kan derfor ikke se at klager har
krav på standarderstatning i henhold til forordningen.

Når det gjelder klagers krav om dekning av hotellutgifter, var det klagers eget
valg å avvente flyvning til neste dag. Nemnda kan derfor ikke se at Norwegian er
erstatningsansvarlig for klagers utgifter til hotell.

Vedtak

Transportklagenemnda - fly anbefaler ikke at klager gis medhold.