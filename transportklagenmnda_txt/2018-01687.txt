Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
17.12.2018

Saksnummer
2018-01687

Tjenesteytere
Norwegian

Klager har i det vesentlige anført

Klager reiste med Norwegians flyvning DY5170 fra Barcelona (BCN) til Oslo lufthavn (OSL)
14. oktober 2015 kl. 15.45. Flyvningen ble forsinket med cirka to timer, og klager mistet
derfor sin planlagte videreforbindelse med DY1198 fra Oslo til Helsingfors (HEL). De
to reisende ankom sin endelige destinasjon cirka ett døgn forsinket, og har på denne
bakgrunn fremsatt krav om standardkompensasjon i henhold til EU-forordning 261/2004
på 600 euro pr. person, totalt 1 200 euro for to passasjerer.

Tjenesteyterne har i det vesentlige anført
Norwegians flyvning DY5170 fra Barcelona til Oslo 14. oktober 2015 ble forsinket
med to timer og åtte minutter ved ankomst til Oslo. Passasjerene mistet derfor sin
videreforbindelse til Helsingfors, og ble booket om til ny flyvning neste dag. 

Klagen har blitt fremsatt to år og ni måneder etter flyvningen. Norwegian er av den
oppfatning at krav om kompensasjon må fremmes innen rimelig tid og så snart som
mulig etter at passasjeren ble kjent med forholdet. Spørsmålet er dermed om to år og ni
måneder kan anses som innen rimelig tid. 

Selskapet viser i denne forbindelse til Forliksrådets avgjørelser i F2017-016909, hvor det
ble uttalt at det må innfortolkes en reklamasjonsfrist på ett år i EU-forordning 261/2004.
Norwegian avviser med dette klagers krav, da kravet er fremsatt for sent.

Nemnda bemerker

Norwegian anfører at klagen først er fremsatt overfor Norwegian to år og ni måneder
etter flyvningen fant sted. Nemnda understreker at det ikke er riktig. 

Klager skriver i sin henvendelse: 

"I have been trying to get a regular compensation of 600,00 euros to me and my
girlfriend [...] from Norwegian Airlines for 30 months now without a result". 

Klager har også fremlagt et autosvar fra Norwegian sendt 23. november 15, hvor klager
har sendt e-post "Refund request for booking reference 2H24LY - DY5170 BCN-OSL
14.10.15". Nemnda finner det derfor godtgjort at klager har kontaktet Norwegian
vedrørende krav om standardkompensasjon 23. november 2015, cirka én måned etter at
forsinkelsen fant sted. Norwegian har imidlertid ikke besvart klagers henvendelse. Klager
sendte ny e-post i 2017. 

Nemnda er av den oppfatning at klagen er fremsatt innen rimelig tid. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7 jf. artikkel 5 nummer 3 og
EU-domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

Norwegian har ikke fremlagt dokumentasjon eller forklaring som viser at forsinkelsen
skyldtes ekstraordinære omstendigheter. Forsinkelsen gir etter dette rett til
standardkompensasjon på 400 euro pr. person, totalt 800 euro for to passasjerer.

Vedtak

Transportklagenemnda - fly anbefaler at Norwegian utbetaler til klager
standardkompensasjon på 800 euro.