Vedtak i Transportklagenemnda - Fly

Sammendrag

Krav om standarderstatning ved kansellering.

Dato
01.09.2017

Saksnummer
2016-00870

Tjenesteytere
Widerøe

Klager har i det vesentlige anført

Klager skulle reise fra Bergen til Kristiansand den 6. november 2016 kl 14.25. Flyet ble 8
timer forsinket som følge av tekniske problemer med flyet. 

Klager fikk utdelt matkuponger på kroner 250 per person. Klager stiller seg kritisk til at
hun fikk ikke bruke denne i flere omganger, men måtte handle alt med en gang. 

Klager har fremsatt krav om standarderstatning 250 euro per person i henhold til EU-
forordning 261/2004, totalt 500 euro for to passasjerer.

Tjenesteyterne har i det vesentlige anført
WF591 ble kansellert som følge av at flyet ble påkjørt av en avisningsbil i Kristiansand.
Det vises til fremlagt dokumentasjon. Ved en kansellering kan passasjerene velge å
avbryte reisen mot full refusjon eller ombooking. Klager valgte sistnevnte. 

Widerøe anser påkjørsel av tredjepart som en ekstraordinært hendelse utenfor
flyselskapets kontroll. Kanselleringen er av den grunn ikke kompensasjonsberettiget i
henhold til EU-forordning 261/2004. 

Widerøe avviser på ovennevnte bakgrunn klagers krav om standarderstatning.

Nemnda bemerker

Klagerens flygning med flyselskapet Widerøe fra Kristiansand til København 06.11.2016 kl
1520 (WF272), ble kansellert fordi flyet var blitt skadet og måtte repareres etter påkjørsel
av en avisingsbil.

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artikkel 5 og 7. 

Slik nemnda ser det skyldtes ikke innstillingen ekstraordinære omstendigheter som ikke
kunne vært unngått selv om alle rimelige tiltak var truffet:

Det er rett nok tale om en skade som er forårsaket av en tredjepart, men av en tredjepart
som var selskapets kontraktsmedhjelper. Etter nemndas syn står flyselskapet nærmest
til å bære risikoen for skader som dets kontraktsmedhjelpere forårsaker; Widerøe
må følgelig identifiseres med selskapet som utførte avisingen og forårsaket skaden, jf
eksempelvis FLYKN-2014-52 og FLYKN-2014-926. 

Slik nemnda ser det er det etter dette tale om en teknisk feil. Slike er som utgangspunkt
ikke en ekstraordinær omstendighet i forordningens forstand, med unntak for de
tilfeller hvor det foreligger en fabrikasjonsfeil ved flyet eller skaden er forårsaket av en
sabotasje- eller terrorhandling, jf EU-domstolens avgjørelse i saken van der Lans (C-257 /
2014). Siden det ikke er tale om sabotasje med mer her, har klageren etter nemndas syn
rett til standarderstatning med 250 euro.

Vedtak

Transportklagenemnda - fly anbefaler at Widerøe utbetaler til klager en
standardkompensasjon på 250 euro per person, totalt 500 euro.