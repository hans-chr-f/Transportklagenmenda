Vedtak i Transportklagenemnda - Fly

Sammendrag

Krav om refusjon av bestilt reise.

Dato
08.05.2018

Saksnummer
2017-01618

Tjenesteytere
Supersaver

Klager har i det vesentlige anført

Om kvelden den 20. juni 2017 bestilte klager en reise hos Supersaver for avreise neste
morgen kl 09.00 t/r Oslo - Pristina via Istanbul. På nettsiden kom følgende melding opp:
"Vi holder på med å behandle bestillingen din". Da klokken begynte å nærme seg midnatt
ga klager opp med å vente på bekreftelse fra reisebyrået, og bestilte reisen på en annen
nettside. Reisen var for klagers ektemann, og det hastet med å reise da hans far hadde
blitt syk. 

I ettertid oppdaget klager at hun hadde blitt belastet for den første bestillingen med
kroner 5 705, 92.

Klager krever beløpet refundert.

Tjenesteyterne har i det vesentlige anført
Den 20. juni 2017 kl 22:51:06 gjennomførte klager en bestilling t/r Oslo - Pristina på
Supersavers hjemmeside, avreise 21. juni, pris kroner 5 705,92, referanse KITFKP. En
reisebekreftelse ble sendt per epost til oppgitt epostadresse kl 22:51:27, og billetten ble
utstedt og belastet kredittkortet klager registrerte i bestillingen.

Samme kveld kl 23:58:21 gjennomførte klager en ny bestilling, denne gangen èn vei
Oslo - Pristina uten retur, avreise 21. juni, pris kroner 4 565,92, referanse KITH7E. En
reisebekreftelse ble sendt per epost til oppgitt epostadresse kl 23:58:33, og billetten ble
utstedt og belastet kredittkortet klager registrerte i bestillingen.

Førstnevnte bestilling med referanse KITFKP ble benyttet av den reisende. Supersaver
viser til fremlagt utskrift av klagers bestillinger for å dokumentere ovennevnte.

Før man får gjennomført en bestilling hos Supersaver må man krysse av for å ha lest
regler og vilkår, her kommer det frem at den reisende selv er ansvarlig for eventuelle
dobbeltbestillinger, og at Supersaver ikke står ansvarlig for tap kunden pådrar seg som
en følge av dette. 

Supersaver kan ikke se å ha gjort noe galt i denne saken, og kan ikke imøtekomme
klagers krav.

Nemnda bemerker

Supersaver er et nettreisebyrå som satser på automatisert virksomhet. Målet er å lage en
prosess der det skal være enkelt å bestille flybilletter. 

Spørsmålet i denne saken er hvem som er ansvarlig for dobbeltbooking av klagers reise
til Pristina; klageren eller nettreisebyrået.

Supersaver har fremlagt dokumentasjon som viser at det ble sendt epost til klager
på begge bestillingene. At klager hadde hastverk og valgte å bestille en ny reise før
reisebekreftelsen kom, kan ikke Supersaver lastes for. Det er nemndas syn at klager selv
er nærmest til å bære risikoen for dobbeltbookingen i dette tilfellet, og at hun må bære
tapet selv.

Vedtak

Transportklagenemnda-fly finner ikke å kunne anbefale at klager gis medhold.