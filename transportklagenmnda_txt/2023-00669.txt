Vedtak i Transportklagenemnda - Fly

Sammendrag

Krav om standarderstatning, samt refusjon av utgifter til ny flybillett.

Dato
12.09.2023

Saksnummer
2023-00669

Tjenesteytere
Wizz Air

Klager har i det vesentlige anført

Klager skulle reise den 3. juli 2022 med W6 2580 fra Torp til Riga.

Klager mottok melding fra Wizz Air om kansellering om natten den 3. juli. Årsak til
kansellering ble ikke oppgitt. Klager ble ikke tilbudt alternativ reise, og fikk ingen
opplysninger om sine rettigheter i forbindelse med kanselleringen. Klager måtte kjøpe ny
billett med annet selskap via København, pris GBP 486.51. 

Klager har mottatt refusjon for den ubenyttede flybilletten med NOK 409. 

Klager krever standarderstatning EUR 250, samt refusjon av utgifter til ny flybillett.

Tjenesteyterne har i det vesentlige anført
Wizz Air har ikke avgitt uttalelse til nemnda angående saken.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3, tredje ledd. Wizz
Air har tross oppfordring unnlatt å svare nemnda.

Nemnda legger til grunn at W6 2580 fra Torp til Riga den 3. juli 2022 ble kansellert.

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5. Wizz Air
har ikke svart nemnda og nemnda legger dermed til grunn at klager har krav på
standarderstatning med EUR 250. 

Det følger av fast nemndspraksis og av EU-kommisjonens tolkningsveileder til
forordningen at klager kan kreve refusjon av utgifter til omruting gjort på egenhånd
dersom selskapets tilbud og assistanse ikke kan regnes som tilstrekkelig etter
forordningen. Klager ble ikke tilbudt omruting og måtte omrute seg selv. Nemnda
bemerker at klager ikke har krav på både refusjon av opprinnelige billetter og refusjon av
nye billetter, da passasjeren ikke skal reise gratis. Nemnda mener derfor at Wizz Air skal
refundere utgiftene til ny flybillett GBP 486,51, med fradrag av opprinnelig billett NOK
409.

Nemnda bemerker for øvrig at det ut ifra sakens dokumenter ikke fremgår at Wizz Air har
informert klager om sine rettigheter, slik de er forpliktet til etter forordningens artikkel
14. 

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at Wizz Air betaler standarderstatning til klager med
EUR 250, samt refunderer GBP 486,51 med fradrag av NOK 409.