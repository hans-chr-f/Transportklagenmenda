Vedtak i Transportklagenemnda - Fly

Sammendrag

Krav om erstatning av merkostnader.

Dato
31.01.2017

Saksnummer
2016-00329

Tjenesteytere
Norwegian

Klager har i det vesentlige anført

Klagers reiserute var fra Oslo til København 28. mars 2015 kl. 12:30 med DY940 og videre
fra København til Fort Lauderdale 28. mars 2015 kl. 15:15 med DY7041. 

Ved innsjekking på Oslo Lufthavn ble det oppdaget at klager hadde en feil på sitt ESTA,
det stemte ikke overens med informasjonen i passet. Innsjekkingspersonalet anbefalte
å sjekke inn til København og deretter sjekke inn videre til Fort Lauderdale på Kastrup,
slik at klager kunne søke om nytt ESTA.  Klager ønsket å gjøre et nytt ESTA-søk på sin
iPad ved innsjekkingsskranken, men innsjekkingspersonalet hadde allerede skrevet ut
boardingpassene til København og sendt bagasjen. Klager mener at de ikke fikk noe valg
selv om de insisterte på å få gjøre ferdig ESTA-søknaden, men at valget ble tatt for dem.

Flyet til København ble forsinket med 57 minutter, og om bord på flyet ble det informert
om at de som skulle til Fort Lauderdale måtte skynde seg, da det var umiddelbar
ombordstigning på DY7041. 

Klager kom ikke med flyet og måtte overnatte i København, samt kjøpe nye billetter til
neste flyvning. 

Klager krever refusjon for sine merkostnader på kr. 38 923,37.

Tjenesteyterne har i det vesentlige anført
Flyet fra Oslo til København ble forsinket med 39 minutter.

Norwegians handlingagenter på flyplassen skal alltid sjekke at alle papirer som er
nødvendige for innreise til ulike land er i orden før passasjeren blir sjekket inn og får
fortsette til ombordstigning. Klager hadde i dette tilfellet feil passnummer i ESTA-
dokumentet. ESTA-søknaden var godkjent, men ikke ut fra den reisendes passnummer. 

Norwegian påpeker at deres handlingagenter tok en riktig avgjørelse om at klager
måtte søke om nytt ESTA. Derfor ble klager i første omgang booket kun til København.
Handlingagentene i København ville sjekke dem inn videre til Fort Lauderdale når ESTA
var godkjent med grunnlag i riktig passnummer. 

Det ble en forsinkelse på DY940 til København på 39 minutter som medførte at klager
ikke rakk å sjekke inn i København på nytt videre til Fort Lauderdale. 

Norwegian påpeker viktigheten av korrekt dokumentasjon for reisen, og at det er den
reisende selv som er ansvarlig at denne dokumentasjonen er korrekt og gyldig. 

Klager har i denne saken ikke hatt korrekt informasjon for innreise til USA. Dette er
uheldig for klager, men Norwegian som flyselskap kan ikke være ansvarlig for en uheldig
feil passasjeren selv har gjort.

Nemnda bemerker

Problemene oppsto i dette tilfellet i utgangspunktet som følge av at klagers
innreisetillatelse (ESTA) til USA ikke inneholdt korrekt passnummer. Klager måtte derfor
søke om nytt ESTA. Hun ble sjekket inn til København på Oslo Lufthavn, og bedt om å
sjekke inn videre fra København til Fort Lauderdale. Flyet til København ble noe forsinket,
og klager mistet sin videreforbindelse til USA, da hun ikke rakk å sjekke inn på Kastrup.
Klager mener at Norwegians personale ved skranken sjekket klager inn til København
uten hennes samtykke, mens hun var i ferd med å søke om ny ESTA. 

Det er på det rene, og ikke omtvistet i saken, at passasjerer selv er ansvarlige for å ha
med korrekt reisedokumentasjon ved avreise.  

Nemnda kan ikke se at det ble gjort noen feil fra Norwegians side ved at klager
ble sjekket inn på Oslo Lufthavn. Dersom klager ønsket å ferdigstille søknaden før
innsjekking, måtte hun ha gitt klart uttrykk for dette til agenten, og gått ut av køen.
Nemnda legger til grunn at det ikke var mulig å  sjekke passasjeren videre til USA før
hennes ESTA var i orden. For Norwegians agent fremsto det som den beste løsningen
for passasjeren å sjekke henne inn til København for videre innsjekking der. Etter
det opplyste legger nemnda videre til grunn at det ikke ville vært mulig å nå flyet fra
København ved å unnlate å reise med DY940. Det er ikke mulig å sjekke inn bagasje til
endedestinasjonen dersom man reiser med et annet flyselskap til København. 

Klager har videre påpekt at hun i København fikk tilbud om fly neste dag med Norwegian
til USA, men dette ville medføre at klager ikke rakk sitt cruise. Klager anfører at hun i
samråd med Norwegians telefonoperatør ba om tid til å sjekke andre muligheter for
en tidligere flyvning til USA, og at hun ca. et kvarter senere ringte tilbake. Da fikk hun
beskjed om at det var "for sent", og man fant ikke bookingnummeret hennes i systemet.
Norwegian har ikke kommentert dette nærmere. 

Nemnda bemerker at dersom klager hadde hatt sin ESTA i orden, ville hun ikke mistet
flyvningen til tross for forsinkelsen. Ingen av de andre passasjerene som skulle videre til
Fort Lauderdale måtte sjekke inn på nytt i København. Nemnda kan derfor ikke se at det
er grunnlag for ansvar for Norwegian i denne saken.

Vedtak

Transportklagenemnda - fly anbefaler ikke at klager gis medhold.