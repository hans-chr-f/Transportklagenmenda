Vedtak i Pakkereisenemnda

Sammendrag

Krav om erstatning for forsinkelse på utreisen til Parga, samt mangler ved hotellrommet.

Dato
28.08.2015

Saksnummer
259/14P

Tjenesteyter
Apollo Reiser AS

Saken gjelder:

Krav om erstatning for forsinkelse på utreisen til Parga, samt mangler ved hotellrommet.

Klager har i det vesentlige anført:

Klagerne skulle reise fra Oslo Lufthavn til Preveza den 01.09.14 med Novairs rute NVR325 kl.
08.15. På flyplassen fikk de plutselig beskjed på sms om at avgangen ville bli 6 timer forsinket
uten noe mer informasjon. Dette må Apollo ha visst om og kunne varslet dem tidligere. De
kunne da ha beholdt hotellrommet de hadde hatt på Gardermoen noe lengre i stedet for å
tilbringe mange timer på flyplassen. Det ble flyavgang kl. 14.00 og flyturen gikk greit - de fikk
jo brød og vann. Muligheten for å handle taxfree gikk bort.

Leiligheten de hadde på hotell Magdas i Parga by stinket av mugg. Vann trengte opp av flisene
på badet. Klagerne gjorde vaskepersonalet oppmerksom på problemet, men ingenting ble
gjort.

Klagerne finner behandlingen av dem som reisende kritikkverdig og krever erstatning for
ovenstående forhold.

Apollo har i det vesentlige anført:

Apollo viser til redegjørelse og teknisk logg fra flyselskapet Novair.

Forsinkelsen var en følgeforsinkelse i forbindelse med et uhell med NVR235 Oslo-Chania
31.08.14. Ved avgang eksploderte dekket på et av landingshjulene, noe som førte til at flyet
måtte sirkulere over Østlandet for å bruke opp drivstoff før det gjennomførte en kontrollert,
og vellykket, sikkerhetslanding på Oslo Lufthavn kl. 21.25.

Denne hendelsen førte til forsinkelser både for passasjerenesom skulle til Chania og for
følgende flyvninger som skulle ha vært gjennomført med samme maskin. Så snart maskinen
hadde landet på Oslo Lufthavn ble det gjort en grundig vurdering av hvorvidt maskinen
kunne brukes. Det ble tatt avgjørelse om at hjulet skulle skiftes og at skader på vingen måtte
utbedres. I løpet av natten ble det klart at maskinen ikke kunne benyttes verken til Chania
eller til påfølgende flyvninger i uken som fulgte. Novair satte straks i gang arbeidet med å leie
inn andre fly, noe som dessverre alltid tar tid og som derfor kan føre til forsinkelser.

For klagernes flyvning fra Oslo til Preveza ble det kl. 06.20 besluttet å leie inn et fly fra Hi Fly.
Denne maskinen gikk fra Oslo Lufthavn kl. 13.41. Total forsinkelse ved ankomst Preveza ble 5
timer og 15 minutter. Passasjerene ble varslet pr. sms kl. 08.56 mandag 01.09.14 og det ble
utdelt matkuponger pålydende kr 150 pr. person.

Både Apollo og Novair er av den oppfatning at denne forsinkelsen ble årsaket av en
hendelse som var helt uforutsett og utenfor deres kontroll. Det er derfor ikke grunnlag for
kompensasjon i henhold til EU-forordning 261/2004.

Når det gjelder klagernes påstand om mangler ved leiligheten på hotell Magdas, så har ikke
Apollo blitt varslet om dette. Reiselederne på reisemålet var tilgjengelige 24 timer i døgnet
på servicetelefonen, på servicekontoret som ligger i gangavstand fra Magdas og også på
hotelltreff. Apollo fikk derfor ikke mulighet til å undersøke saken og gjøre eventuelle tiltak.
Apollo kan ikke se at det er grunnlag for kompensasjon for disse problemene all den tid de
ikke fikk beskjed fra klagerne under deres to ukers opphold på Magdas.

Nemnda bemerker:

Den rett til erstatning flypassasjerer har etter Art.7 i EU-forordning 261/2004 gjelder ikke
dersom flyselskapet/turarrangør kan godtgjøre at forsinkelsen skyldes «ekstraordinære
omstendigheter som ikke kunne ha vært unngått selv om alle rimelige tiltak var truffet» - Art.5
nr.3. Det er flyselskapet som etter dette må godtgjøre at det foreligger slike ekstraordinære
omstendigheter, og bestemmelsen tolkes strengt. Reklamasjonsnemnda har tidligere lagt til
grunn at også når det gjelder tekniske feil, er det flyselskapet som må godtgjøre at slike feil er
«ekstraordinære omstendigheter» i forordningens forstand. Det er flyselskapet som har størst
mulighet til å påvirke og forhindre at tekniske feil oppstår. Også preventive hensyn tilsier at
flyselskapet i utgangspunktet må bære ansvaret også ved tekniske feil.

At flyselskapet har utført normalt obligatorisk vedlikeholdsprogram og feilen oppstår
plutselig eller oppdages plutselig før avgang, betyr ikke uten videre at det foreligger slike
ekstraordinære omstendigheter som forordningen krever for å bli fritatt for ansvar.

I det foreliggende tilfelle har flyselskapet opplyst at forsinkelsen er en følgeforsinkelse fordi et
dekk eksploderte ved take-off på en tidligere avgang. Flyet ble skadet og måtte tas ut av drift.
Det ble følgelig leid inn andre fly, og i det foreliggende tilfellet ble følgeforsinkelsen på 5 timer
og 15 minutter.

Luftfartstilsynet har funnet dokumentasjonen tilstrekkelig, og har ikke hatt bemerkninger til
flyselskapets bekrivelse av den tekniske feilen. Etter dette legger nemnda til grunn at feilen
oppsto uten forvarsel til tross for rutinemessig teknisk vedlikehold. Etter nemndas vurdering
var det ikke praktisk mulig å treffe tiltak for å unngå feilen som førte til forskyvninger i
flyprogrammet slik at forsinkelser rammet passasjerer på flere flyvninger som skulle ha
vært foretatt med det havarerte flyet. Forsinkelsen gir derfor ikke rett til erstatning etter EU-
forordningen.

Forsinkelsen utgjør i dette tilfellet heller ingen mangel ved pakkereisen, jfr. Alminnelige vilkår
for pakkereiser punkt 8.2 V.

Arrangøren har et omsorgsansvar for passasjerene i ventetiden. Det er opplyst at det ble
utdelt matkuponger til en verdi av kr 150 på flyplassen. Nemnda finner under noen tvil at
dette er tilfredsstillende. I tillegg fikk klagerne refundert det de hadde betalt for maten om
bord på flyet.

Det er videre klaget over mugglukt i den leiligheten klagerne bodde i under oppholdet i
Chania.

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2. Turarrangøren har etter
pakkereiseloven en rett til å avhjelpe mangler. Denne rett forutsetter at turarrangøren gjøres
kjent med problemene på reisemålet. Dersom turarrangøren ikke har gitt anvisning på noe
annet, vil det etter nemndas vurdering være naturlig å ta opp manglene direkte med hotellet.
Fører ikke dette frem, må turarrangøren kontaktes snarest. Dersom manglene ikke tas opp på
reisemålet på en måte som gir turarrangøren mulighet til å avhjelpe manglene, vil man ikke nå
frem med krav om prisavslag i ettertid.

Så vidt nemnda kan se ble muggproblemet ikke tatt opp på reisemålet. Nemnda kan derfor
ikke anbefale at det blir gitt noe prisavslag i dette tilfellet.

Vedtak:

Reklamasjonsnemnda for pakkereiser kan ikke anbefale at det blir gitt noe prisavslag i dette
tilfellet.

Vedtaket er enstemmig.