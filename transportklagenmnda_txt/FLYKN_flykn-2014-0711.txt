Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
16.02.2015

Saksnummer
711/14F

Tjenesteyter
SAS

Krav om standarderstatning grunnet kansellering.

Klager har i det vesentlige anført:

Klager skulle reise fra Stavanger til Stockholm via Bergen den 23. mai 2014 kl. 09:35. SK4156
fra Stavanger til Bergen ble kansellert grunnet mangel på mannskap.

Klager ble booket om via Frankfurt og landet i Stockholm kl. 23:45, nesten 12 timer senere enn
planlagt.

Klager stiller seg kritisk til at han ikke ble informert om kanselleringen før han ankom Sola
den 23. mai. Hendelsene den 22. mai oppstod om morgenen, klager mener SAS på den tiden
burde ha greid å finne bedre alternativ reiserute.

Klager krever standarderstatning 250 euro per person i henhold til EU-forordning 261/2004.

Det vises for øvrig til SAS brev.

SAS har i det vesentlige anført:

SK4156 ble kansellert som følge av tåke, samt mangel på flygeledere den 22. mai. Dette
medførte at flere maskiner måtte lande på alternative flyplasser, som igjen førte til
uregelmessigheter i flytrafikken den 23. mai.

Hendelsen var ekstraordinær og utenfor SAS kontroll, og er derfor ikke
kompensasjonsberettiget i henhold til EU-forordning 261/2004. Det var ingen rimelige tiltak
SAS kunne ha truffet for å unngå disse følgeforsinkelsene.

SAS kan på grunnlag av ovennevnte ikke imøtekomme klagers krav.

Det vises for øvrig til SAS brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Restriksjoner i luftrommet må også karakteriseres som en ekstraordinær omstendighet.

Nemnda finner på bakgrunn av de foreliggende opplysninger sannsynliggjort at innstillingen
skyldtes værproblemer samt restriksjoner i luftrommet dagen før. Dette førte til store
uregelmessigheter i lufttrafikken. Problemene spredte seg over til neste dag.

Nemnda er av den oppfatning at de vanskelige værforholdene restriksjonene i luftrommet må
anses som ekstraordinære omstendigheter. Nemnda er av den oppfatning at innstillingen ikke
kunne unngås selv om alle rimelige tiltak var truffet.

Innstillingen gir etter dette ikke rett til standarderstatning.

Nemnda har forstått det slik at alle som er oppgitt som klagere, benyttet den tilbudte
omruting. Nemnda tar ikke stilling til om de som valgte å avbryte reisen har rett til refusjon av
returbilletten.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.