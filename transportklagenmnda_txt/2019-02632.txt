Vedtak i Transportklagenemnda - Fly

Sammendrag

Krav om refusjon i form av penger. Klager mottok CashPoints.

Dato
18.01.2021

Saksnummer
2020-01600

Tjenesteytere
Norwegian Air Shuttle

Klager har i det vesentlige anført

Klager hadde bestilt en reise for seg selv og tre medpassasjerer med DY1498 fra Oslo
til Paris den 8. april 2020. Flyvningen ble imidlertid kansellert som følge av covid-19-
pandemien. Klager anfører at hun fikk tilbudet om å få refusjon av reisen i form av enten
penger eller CashPoints, og hun valgte penger. Hun fikk imidlertid aldri penger, men
derimot CashPoints.

Klager krever at hun får refusjonen i form av penger i stedet for CashPoints.

Tjenesteyterne har i det vesentlige anført
Flyvningene i bestillingen ble kansellert som følge av reiserestriksjonene som ble fastsatt
av nasjonale myndigheter som følge av covid-19-pandemien. I henhold til Norwegians
logg aksepterte klager CashPoints som refusjonsform den 6. april 2020. Den 27. april
2020 kunne Norwegian bekrefte at 7323 CashPoints var blitt overført til den aktuelle
Reward-kontoen.

Når passasjeren aksepterer tilbudet, bekrefter vedkommende at han/hun har lest og
forstått vilkårene for å omgjøre tilgodebeløp til CashPoints. Så snart forespørselen er
sendt inn, har passasjeren akseptert at det ikke er mulig å gjøre om refusjonsbeløpet fra
CashPoints til penger.

Norwegian mener at selskapet etter dette har overholdt forpliktelsene sine i henhold til
EU-forordning 261/2004.

Det gjøres dessuten oppmerksom på at Norwegian følger nøye med på
reiserestriksjonene som fastsettes av myndighetene, og målet er å gjenopprette driften
så snart som mulig. Norwegian forstår at passasjerene har behov for fleksibilitet for
å kunne planlegge reisene sine på forhånd, og gyldigheten av CashPoints som er
utstedt i forbindelse med covid-19-pandemien, er dermed forlenget. Dette innebærer
at passasjerene kan bruke CashPoints frem til og med den 31. desember 2021 på reiser
frem til og med 31. oktober 2022.

Nemnda bemerker

Klager er informert om kanselleringen mer enn 14 dager før planlagt flyvning, og har da
ikke rett på standarderstatning etter EU-forordning 261/2004 artikkel 5 nr. 1 c) i).

Ved kansellering skal passasjeren gis valget mellom refusjon eller omruting, jf. EU-
forordning 261/2004 artikkel 8 nummer 1. Den 13. mai 2020 kom EU-kommisjonen
med en anbefaling om at verdikuponger aksepteres som et alternativ til refusjon i form
av penger under covid-19-pandemien. Det understrekes likevel i samme anbefaling at
refusjon i form av verdikuponger kun er mulig så lenge passasjeren har gitt sitt samtykke
til dette.

Norwegian har oppgitt at klager valgte refusjon i form av CashPoints. Klager har bestridt
dette. Nemnda kan ikke se at det fremgår klart og tydelig av fremlagt logg fra Norwegian
at klager valgte CashPoints. Nemnda anbefaler derfor at Norwegian refunderer de
overførte 7323 CashPoints i penger til klager.

Vedtak

Transportklagenemnda - fly anbefaler at Norwegian refunderer 7323 CashPoints til
klager i form av penger.