Vedtak i Transportklagenemnda - Fly

Sammendrag

Krav om standardkompensasjon ved forsinkelse. Spørsmål
om reklamasjonsfrist etter EU-forordning 261/2004.

Dato
21.03.2019

Saksnummer
2018-02781

Tjenesteytere
Norwegian

Klager har i det vesentlige anført

Klager reiste med Norwegians flyvning DY7001 fra Oslo lufthavn (OSL) til New York -
John F. Kennedy (JFK) 18. april 2017. Flyvningen ble imidlertid forsinket med tre timer og
55 minutter ved ankomst til Oslo, og klager har i denne forbindelse fremsatt krav om
standardkompensasjon i henhold til EU-forordning 261/2004 på 300 euro.

Tjenesteyterne har i det vesentlige anført
Norwegian har vist til at det ikke fremgår av klagers opplastede dokumentasjon når
klagen ble fremmet til selskapet. Selskapet har imidlertid vist til at første klage ble
mottatt av Norwegian 23. august 2018, og henvendelsen ble besvart 26. august 2018.
Ifølge dokumentasjonen ble følgelig første klage til selskapet fremmet ett år og fire
måneder etter at flyvningen fant sted. 

Norwegian er av den oppfatning at krav om erstatning må fremmes innen rimelig tid
og så snart som mulig etter man er blitt kjent med forholdet. Spørsmålet er således om
klagen fremsatt etter ett år og fire måneder er å anses som "innen rimelig tid". 

EU-forordning 261/2004 fastsetter ingen reklamasjons- eller klagefrist. Det er dermed
opp til det enkelte medlemsland å fastsette en slik frist. Selskapet har i denne
forbindelse vist til Högsta Domstolen i Sveriges avgjørelse i T 2659-17, hvor det
konkluderes med at det må innfortolkes en reklamasjonsfrist på to måneder etter EU-
forordningen. Dommen baserer seg på en rekke forbrukerlovgivning som kan sies å være
tilnærmet lik i Sverige og Norge. De underliggende prinsippene er de samme. Dette taler
for at dommen kan ha overføringsverdi til norsk rett, og at klagen i denne konkrete saken
er fremsatt for sent. 

Norwegian har også i denne forbindelse vist til en avgjørelse fra Forliksrådet,
F2017-016909. I dette tilfellet kom Forliksrådet til at det må innfortolkes en
reklamasjonsfrist på ett år. 

På bakgrunn av det ovennevnte har Norwegian anført at klager har reklamert for sent, og
at saken må avvises på dette grunnlag.

Nemnda bemerker

Klagen ble fremmet ett år og fire måneder etter at flyvningen fant sted.
Spørsmålet er om klagen er fremsatt i tide.

EU-forordning 261/2004 har ingen egne regler om reklamasjonsfrister. Det finnes ingen
bestemmelser som gir verken relative eller absolutte reklamasjonsfrister.

I norsk kontraktsrett finnes det på en rekke områder lovbestemmelser om at
reklamasjon må fremsettes innen rimelig tid for at klager skal beholde sitt krav. Videre
gjelder det også utenfor lovregulerte områder et krav om reklamasjon innen rimelig
tid, som må anses som utslag av et generelt kontraktsrettslig prinsipp. Pakkereiseloven
§ 26 har til sammenlikning regler om at klager må fremsette sitt krav "uten ugrunnet
opphold".

EU-domstolen har i dom C-139/11 som gjaldt foreldelse uttalt at i mangel av regler i EU-
retten, tilligger det medlemsstatenes egen rettsordning å utfylle bestemmelsene på
området, forutsatt at reglene følger prinsippene om likeverdighet og effektivitet.

Högsta domstolen i Sverige avsa en dom 18. mars 2018, der det ble fastslått at EU-
retten ikke er til hinder for at det fastslås en reklamasjonsplikt i henhold til allmenne
prinsipper i svensk rett også for flyforsinkelser. Det ble fastslått at passasjerene har en
reklamasjonsplikt ved forsinkede flyvninger, og at passasjeren ellers risikerer å tape sin
rett til erstatning etter forordningen artikkel 7. I den aktuelle saken hadde passasjeren
ikke klaget før to år og tre måneder etter at flyvningen fant sted. Retten til erstatning ble
dermed ansett for å ha falt bort.

Selv om svensk rettspraksis ikke er direkte bindende, mener nemnda at det er naturlig
å se hen til praksisen fra Högsta Domstolen ved fastleggelsen av regelverkets innhold.
Svensk og norsk kontraktsrett er i stor grad sammenfallende, og problemstillingen i
forhold til forordningen er den samme. Nemnda mener derfor at det også i norsk rett
må stilles krav til passasjerene om at de må reklamere innen rimelig tid for at kravet skal
være i behold. Det vises til sammenhengen i regelverket for øvrig, og til at EU-retten ikke
stenger for at reglenes innhold utfylles av nasjonal rett. Det vises også til at hensynet til
bevissikring tilsier at en part må varsles innen rimelig tid om krav som rettes mot parten.

I dette tilfellet fremmet klager sitt krav mot Norwegian ett år og fire måneder etter
gjennomført flyvning. Passasjeren har etter nemndas syn her ikke inngitt klage innen
rimelig tid. Retten til erstatning etter forordningen må dermed anses bortfalt. 

Saken avvises som for sent fremsatt.

Vedtak

Transportklagenemnda - fly anbefaler ikke at klager gis medhold.