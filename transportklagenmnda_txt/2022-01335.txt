Vedtak i Transportklagenemnda - Fly

Sammendrag

Krav om standarderstatning for to personer grunnet kansellering.
Spørsmål om klager ble informert mer enn 14 dager før avgang.

Dato
03.01.2023

Saksnummer
2022-01335

Tjenesteytere
Ticket
Swiss International Air Lines
Edelweiss Air

Klager har i det vesentlige anført

Klager og en medreisende hadde billetter for å reise med Swiss International Air Lines fra
Oslo til Pafos via Zurich den 3. mai 2022. Billettene var kjøpt via Ticket.

Klager anfører at de møtte opp på Oslo Lufthavn den 3. mai 2022, men det viste seg at
de var strøket fra passasjerlisten på flyvningen fra Oslo til Zurich, som SAS utførte, og
at flyvningen fra Zurich til Pafos med Swiss International Air Lines var innstilt uten at de
hadde fått beskjed om dette. Klager anfører at de ringte til Ticket, og at de ble sendt frem
og tilbake mellom skrankene til Swiss og SAS flere ganger og at alle skyldte på hverandre.
Klager anfører at SAS opplyste om at flyvningen var overtatt av dem, men at Ticket ikke
hadde sendt ut informasjon til klager i forkant om at flyvningen med Swiss var blitt
innstilt.

Klager anfører at de etter mye frem og tilbake ble omrutet med Lufthansa via Munchen
til Larnaka tidlig om morgenen den 4. mai 2022. Klager anfører at de måtte sørge for
drosje til bestemmelsesstedet selv, og at dette kostet 110 euro.

Klager anfører at SAS-flyvningen fra Oslo til Zurich gikk som normalt, og at de forsto det
slik at Ticket / Swiss International Air Lines hadde fjernet dem fra passasjerlisten på SAS-
flyvningen. Klager anfører videre at SAS' personell på Oslo lufthavn informerte om at de
kunne se i systemet sitt at klager ikke var blitt informert/varslet om kanselleringen, som
ble formidlet til Ticket av SAS på telefon på den opprinnelige avreisedagen.

Klager anfører at de ikke har kopi av kvitteringer for ekstrautgifter og derfor kun krever
standarderstatning på 400 euro per person.

Tjenesteyterne har i det vesentlige anført
SAS har på tross av anmodning og purring ikke inngitt tilsvar i saken.

Ticket har i det vesentlige anført følgende:

Avtalen for flyvningen gjøres mellom kunden og flyselskapet. Ticket er kun en formidler
og er dermed ikke en del av avtalen. Da flyvningen ble kansellert den 9. februar, ble det
sendt en e-post fra Swiss til kundens e-postadresse. Det er kundens ansvar å sjekke sin
reise via flyselskapets nettside, da det ofte skjer ruteendringer på kort varsel.

Ticket er feil motpart, da byrået ikke omfattes av EU-forordning 261/2004. Denne gjelder
kun for flyselskaper. Ticket avviser derfor kundens krav om erstatning.

Swiss International Air Lines har i det vesentlige anført følgende:

Passasjeren var booket inn på følgende reiserute:
03MAY22 LX4711 OSL - ZRH 10:45 - 13:00 OPERATED BY SK841
03MAY22 LX8376 ZRH - PFO 14:10 - 18:35 OPERATED BY WK376

Hva gjelder kanselleringen av SK841 og WK376, skulle disse flyvningene utføres av
henholdsvis SAS og Edelweiss Air. Det bes følgelig om at disse selskapene kontaktes.

Edelweiss Air har i det vesentlige anført følgende:

WK376 fra Zurich til Pafos den 3. mai 2022 ble innstilt mer enn 14 dager før avgang,
nærmere bestemt den 9. februar 2022. Siden bestillingen ble utført via Swiss, var det
Swiss som informerte reisebyrået. Kanselleringen ble oversendt via GDS til reisebyrået
den 9. februar 2022, men reisebyrået reagerte først den 3. mai 2022.

I slike tilfeller har ikke Edelweiss passasjerens kontaktopplysninger, så Swiss'
bestillingskontor ble informert om endringen, og Swiss videreformidlet dette. Det er leit
å høre at passasjeren ikke ble informert om kanselleringen av byrået. Edelweiss Air er
imidlertid av den oppfatning at Edelweiss Air ikke er forpliktet til å utbetale erstatning i
dette tilfellet.

Nemnda bemerker

Før saken behandles i nemnda skal partene gis mulighet til å uttale seg om både faktiske
og rettslige sider av saken. Dersom en av partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3 tredje ledd. SAS
har tross oppfordring og ekstra frist unnlatt å svare nemnda.

På bakgrunn av sakens opplysninger legger nemnda til grunn at klagers flyvning fra
Zurich til Pafos den 3. mai 2022 ble kansellert av det utførende selskapet Edelweiss
Air. Nemnda er av den forståelse at klager og medpassasjeren deretter ble strøket fra
passasjerlisten på den første flyvningen fra Oslo til Zurich, men at denne flyvningen,
som skulle utføres av SAS, ikke var kansellert av SAS. Nemnda er av den forståelse at
bestillingen var utført via Swiss International Air Lines og at det var dette selskapet som
informerte Ticket om kanselleringen av klagers reise.

Klager har fremsatt krav om standarderstatning for kanselleringen. Kansellering gir
rett til standarderstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5 og 7. Passasjeren har imidlertid ikke rett
til standarderstatning dersom passasjeren ble informert mer enn 14 dager før avgang, jf.
artikkel 5 nummer 1 bokstav c første punkt.

I dette tilfellet har Edelweiss Air anført at det ble gitt beskjed om kanselleringen av reisen
fra Swiss til reisebyrået den 9. februar 2022. Både klager og Edelweiss Air har imidlertid
anført at reisebyrået ikke videreformidlet informasjonen til klager. Edelweiss Air har
også fremlagt kopi av PNR-historikk til støtte for anførselen om at reisebyrået først
reagerte den 3. mai 2022. Nemnda kan etter dette ikke se at Ticket har sannsynliggjort
at de sendte varsel til klager den 9. februar 2022. Det er imidlertid det opererende
flyselskapet, Edelweiss, som er ansvarlig etter EU-forordning 261/2004, og det er derfor
Edelweiss som blir ansvarlig i tilfeller der reisebyrået er blitt informert mer enn 14 dager
før avgang, men reisebyrået har unnlatt å videreformidle informasjonen til passasjeren.
Det vises i den forbindelse til saken C-302/16. Nemnda bemerker at Edelweiss kan søke
regress fra reisebyrået.

Nemnda anbefaler etter dette at Edelweiss utbetaler totalt 800 euro i standarderstatning
til klager. Nemnda viser til at flyselskapet kan søke regress fra Ticket.

Vedtak

Transportklagenemnda anbefaler at Edelweiss utbetaler 800 euro i standarderstatning til
klager.