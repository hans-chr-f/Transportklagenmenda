Vedtak i Transportklagenemnda - Fly

Sammendrag

Krav om erstatning grunnet forsinkelse.

Dato
27.04.2012

Saksnummer
460/11F

Tjenesteyter
KLM

Krav om erstatning grunnet forsinkelse.

Klager har i det vesentlige anført:

Klager og hennes familie skulle reise fra Puerto Vallarta til Oslo via Mexico City og Amsterdam
den 13. desember 2010. AM145 fra Puerto Vallarta til Mexico City ble forsinket slik at klagerne
ikke rakk sin videreforbindelse med KL686 til Amsterdam kl. 21:55.

Klagerne måtte vente flere timer på flyplassen før de ble innlosjert på et hotell langt unna
flyplassen. Dette var svært slitsomt for de to små barna i reisefølget.

Klagerne fikk plass på fly dagen etter kl. 20:50, og landet på Gardermoen nesten to døgn
forsinket. En koffert var savnet i 14 dager. Da kofferten kom til rette var det et stort hull i den.

Klager krever erstatning for tapt arbeidsfortjeneste kroner 3 000, hotell- og matutgifter i
Mexico City kroner 1 000, samt erstatning for ødelagt koffert kroner 1 500.

KLM har i det vesentlige anført:

Klagerne kom for sent til gate for avgang med KL686 den 13. desember 2010 da deres fly fra
Puerto Vallarta med AM145 var forsinket.

Da forsinkelsen oppstod med Aero Mexico, kan KLM dessverre ikke imøtekomme klagernes
krav om erstatning for tapt arbeidsfortjeneste, og eventuelt krav om standarderstatning. I
henhold til EU forordning 261/2004 skal krav om standarderstatning sendes operating carrier.

KLM vil vurdere å erstatte klagers hotell- og matutgifter i Mexico City mot originale
kvitteringer.

Klagers koffert ble skadet, og KLM har utbetalt erstatning på kroner 1 500.

Nemnda bemerker:

Nemnda legger på bakgrunn av de foreliggende opplysninger til grunn at flygningen fra Puerta
Vallarta til Mexico City med Mexico Airlines ble forsinket med den følge at klagerne ikke rakk
sin videreforbindelse med KLM fra Mexico City til Amsterdam. Denne forsinkelsen gir ikke
grunnlag for erstatning etter EU forordning 261/2004, jf. forordningen artikkel 3. Nemnda
viser til at forsinkelsen fant sted utenfor EU-området og til at det transporterende flyselskap
ikke er et EU-selskap.

Klagerne ankom det endelige bestemmelsesstedet mer enn to døgn forsinket. Det følger av
Montrealkonvensjonen artikkel 19 at flyselskapet er ansvarlig for tap som skyldes forsinkelse
med mindre selskapet godtgjør at det har tatt alle forholdsregler som med rimelighet kan
forlanges for å unngå skaden, eller av dette ikke har vært mulig for dem å gjøre.

KLM har i dette tilfellet solgt hele reisen, og det fremkommer av billetten at Mexico Airlines
utfører flygningen på KLMs vegne. Det følger av konvensjonen artikkel 40, jf. artikkel 39 at KLM
i et slikt tilfelle er ansvarlig etter konvensjonens regler for hele transporten. KLM har i dette
tilfellet ikke godtgjort at det transporterende selskap har tatt alle forholdsregler som med
rimelighet kan forlanges for å unngå skaden, eller at dette ikke har vært mulig for dem å gjøre.
De plikter således å erstatte påregnelig tap klager er påført. Tapet må dokumenteres.

KLM har tilbudt å betale klagernes dokumenterte utgifter i Mexico. Klagerne har krevd
erstattet tapt arbeidsfortjeneste. Nemnda anbefaler at tapt arbeidsfortjeneste erstattes. Tapet
må dokumenteres/sannsynliggjøres.

Vedtak:

Transportklagenemnda-fly anbefaler at KLM erstatter klagernes tapte arbeidsfortjeneste.
Tapet må dokumenteres/sannsynliggjøres.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Amine Hansen, Norwegian Air Shuttle ASA

Rolf Forsdahl, Reiselivsdirektør Virke