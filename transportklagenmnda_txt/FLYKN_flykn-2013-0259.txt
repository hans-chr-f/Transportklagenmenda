Vedtak i Transportklagenemnda - Fly

Sammendrag

Krav om refusjon av billett.

Dato
04.11.2013

Saksnummer
259/13F

Tjenesteyter
Supersaver

Krav om refusjon av billett.

Klager har i det vesentlige anført:

Klager hadde bestilt en reise fra Oslo til New Delhi t/r med avreise 1. april, inkludert
avbestillingsforsikring. Grunnet akutt sykdom måtte klager kansellere reisen, det vises til
fremlagt legeerklæring. Klager sendte en e-post til Supersaver den 25. mars og ba om at
reisen måtte kanselleres mot full refusjon.

Klager krever full refusjon av billetten, kroner 4 188.

Supersaver har i det vesentlige anført:

Klager sendte den 25. mars en e-post til noreply@supersaver.no. Som det fremgår i adressen
er det ikke mulig å sende noe til denne adressen. Verken Supersaver eller flyselskapet mottok
noen kansellering fra klager, hans reservasjon står derfor i status: no-show.

For å kunne refundere klagers billett, må han oppfylle kravene i avbestillingsforsikringen.
Reisen må avbestilles minst to timer før avreise. Videre må han sende inn en legeerklæring
med en diagnose, og som viser om sykdommen er så akutt at det forhindrer passasjeren å
reise.

Klagers legeerklæring er noe mangelfull i henhold til Supersavers regler og vilkår. Dersom
Supersaver skal kunne vurdere refusjon, må ny legeerklæring med ovennevnte informasjon
sendes inn.

Supersaver kan ikke imøtekomme klagers krav.

Nemnda bemerker:

Klager hadde tegnet avbestillingsforsikring. Han kunne således avbestille dersom det oppstod
akutt sykdom som hindret ham i å reise. Nemnda viser til Supersavers vilkår om de nærmere
betingelser og hvilken dokumentasjon som kreves.

Det fremgår av saken at klager sendte sin avbestilling av reisen til feil e-postadresse.
Klager sjekket ikke om avbestillingen var kommet frem. Det er uklart for nemnda hvilken e-
postadresse klager sendte legeattesten til.

Nemnda er av den oppfatning at klager selv må bære ansvaret for at han sendte
avbestillingen til feil adresse.

Nemnda finnet etter dette ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.