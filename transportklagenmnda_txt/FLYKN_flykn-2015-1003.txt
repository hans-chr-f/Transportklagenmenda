Vedtak i Transportklagenemnda - Fly

Sammendrag

Krav om standarderstatning i forbindelse med overbooking.

Dato
26.06.2016

Saksnummer
1003/15F

Tjenesteyter
Air Berlin

Klager har i det vesentlige anført:

Klager hadde booket reise fra Oslo til Palma de Mallorca 26. juni 2014 kl. 06:30 med AB8245.
Klager kom til gate var flyet AB8245 til Berlin overbooket. Årsaken til overbookingen var
tekniske problemer med en tidligere avgang.

Det ble så utstedt nye billetter: Oslo - Berlin, Berlin - Stuttgart, Stuttgart - Palma.

Klager skulle ha landet på Palma de Mallorca kl. 13:45, men landet i stedet kl. 19:05.

Klager krever standarderstatning 400 euro per person i henhold til EU-forordning 261/2004.

Det vises for øvrig til klagers brev.

Air Berlin har ikke avgitt uttalelse til nemnda. Til klager har selskapet i det vesentlige
anført:

Air Berlin har prøv å løse flyreisen for gjestene slik at de kom frem til sitt reisemål. Air Berlin
har gitt ut en travel voucher på 250 EUR.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Air Berlin ved nemndas e-post av 8. september 2015 med frist til 20.
oktober 2015 for eventuelle bemerkninger. I e-posten opplyses det bl.a. om at flyselskapet
har bevisbyrden ved påberopelse av ekstraordinære omstendigheter som kan gi grunnlag
for fritak for ansvar. Det fremgår videre at nemnda vil legge passasjerens opplysninger til
grunn dersom disse ikke imøtegås av flyselskapet. Det blir også opplyst at saken vil bli forelagt
nemnda selv om flyselskapet ikke avgir uttalelse.

Air Berlin har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Nemnda legger på bakgrunn av de foreliggende opplysninger til grunn at klager ble nektet
ombordstigning på AB8245 til tross fora at han hadde gyldig billett. Dersom passasjerer
nektes ombordstigning mot sin vilje, skal flyselskapet i henhold til EU forordning 261-2004
umiddelbart gi dem erstatning i samsvar med forordningens artikkel 7, dvs. i dette tilfellet 400
euro per person. Nemnda anbefaler at Air Berlin utbetaler standarderstatningen.

Det fremgår av saken at Air Berlin har gitt klagerne er reisevoucher på 250 euro. Forordningen
gir rett til erstatning i penger. Air Berlin kan ikke fri seg fra sitt ansvar ved å dele ut en
reisevoucher.

Vedtak:

Transportklagenemnda-fly anbefaler at Air Berlin betaler en standarderstatning på 400 euro
per person.

Vedtaket var enstemmig.