Vedtak i Transportklagenemnda - Fly

Sammendrag

Krav om erstatning grunnet kansellering.

Dato
28.11.2016

Saksnummer
2016-00238

Tjenesteytere
Norwegian

Klager har i det vesentlige anført

Klager skulle reist fra Trondheim til Oslo 11. oktober 2015 kl. 17:40 med DY769. Denne
flyvningen ble kansellert.  Klager fikk beskjed om at det ikke ville gå noen fly før etter
kl.12:00 dagen etter. Klager valgte da å booke det første ledige flyet etter kl. 12:00. Det
var et SAS fly. Dette ble gjort fordi klagers kone hadde kveldsvakt den 
12. oktober og måtte på arbeid.

Klager krever å få dekket SAS billetten samt hotell, mat og transport i forbindelse med
kanselleringen. Det er mottatt kroner 868 for den ubenyttede reisen.

Tjenesteyterne har i det vesentlige anført
DY769 fra Trondheim til Oslo 11. oktober 2015 ble kansellert på grunn av værforholdene
– tåke i Trondheim. Flyplassen var på et tidspunkt helt stengt på grunn av tåken. Det vises
til fremlagt dokumentasjon. 

Norwegian sendte ut sms om kanselleringen med informasjon om ombooking og
telefonnummer for eventuell assistanse. 

Ved kansellering av avgang har passasjeren krav på gratis ombooking eller full refusjon.
Det var ledige avganger neste dag når værforholdene hadde bedret seg. Første avgang
kl. 08:00 hadde 37 ledige seter og de neste avgangene kl. 08:30, 09:20, 11:20 hadde
også ledige seter. En av disse kunne klager bli booket om til. Passasjeren står fritt til å
velge om de ønsker å avbryte reisen ved å kansellere billetten, eller ombooke til senere
avgang. I dette tilfelle så valgte klager et langt dyrere alternativ ved å kjøpe en SAS billett
med avgang kl. 14:15 den 12. oktober. Klagerne må selv bære kostnadene ved at de
valgte et annet alternativ.

Norwegian har refundert ubenyttet billett til klager. 

I de tilfeller hvor en uregelmessighet er forårsaket av en ekstraordinær omstendighet,
er flyselskapet unntatt fra forpliktelse til å utbetale kompensasjon. I henhold til EU-
forordning 261/2004 artikkel 5(3) skal et transporterende flyselskap ikke være pålagt å
betale erstatning i samsvar med artikkel 7, dersom det kan godtgjøre at innstillingen
skyldtes ekstraordinære omstendigheter som ikke kunne vært unngått selv om alle
rimelige tiltak var truffet. Omstendigheter som er utenfor flyselskapets kontroll er
hendelser som ikke er forårsaket av en handling eller unnlatelse av flyselskapet.

På samme måte som under Montreal-konvensjonen bør luftfartsselskapenes
forpliktelser være begrenset eller bortfalle i tilfeller der en hendelse er forårsaket av
ekstraordinære omstendigheter som ikke kunne vært unngått selv om alle rimelige tiltak
var truffet. Slike omstendigheter kan særlig inntreffe i tilfeller med politisk ustabilitet,
værforhold som gjør det umulig å gjennomføre flygingen, sikkerhetsrisiko, uforutsette
mangler ved flysikkerheten og streiker som påvirker driften til det transporterende
selskap.

Uregelmessigheten til hendelsen som var forårsaket av værforholdene var utenfor
Norwegian sin kontroll. 

Norwegian kan ikke imøtekomme klagers krav om erstatning av SAS-billett eller
kostnader som påløp etter at de valgte å avbryte kontrakten med Norwegian.

Nemnda bemerker

Kansellering gir rett til erstatning med mindre flyselskapet godtgjør at innstillingen
skyldtes ekstraordinære omstendigheter som ikke kunne vært unngått selv om alle
rimelige tiltak var truffet, jf. EU-forordning 261/2004 artikkel 5. Det er flyselskapet som
må godtgjøre at det forelå en slik ekstraordinær omstendighet, og flyselskapet må videre
godtgjøre at de har truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at
det oppstår store forsinkelser mv. kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Nemnda legger på bakgrunn av de foreliggende opplysninger til grunn at flygningen
DY 769 fra Trondheim til Oslo ble kansellert pga. vanskelig værforhold. Nemnda viser
til Norwegians beskrivelse av situasjonen med fremlagte logger. Nemnda er av den
oppfatning at dette er å anse som en ekstraordinær omstendighet i EU-forordningens
forstand. Nemnda finner videre godtgjort at kanselleringen ikke kunne vært unngått
selv om alle rimelige tiltak var truffet. Kanselleringen gir etter dette ikke rett til
standarderstatning etter forordningen. Det er heller ikke krevet.

Ved kansellering har passasjerene valget mellom refusjon av hele billettprisen og
omruting snarest mulig, på tilsvarende transportvilkår, til bestemmelsesstedet,
jf. forordningen artikkel 5, jf. artikkel 8. Flyselskapet plikter også å tilby mat og
forfriskninger som står i rimelig forhold til ventetiden samt hotellinnkvartering der det
er nødvendig, jf. artikkel 5, jf. artikkel 9. Ved vurderingen av om flyselskapet har tilbudt
omruting ”snarest mulig” må man etter nemndas vurdering foreta en helhetsvurdering
av de forskjellige omrutingsalternativer med eget eller andre selskap. Sentrale momenter
i vurderingen er kostnader og fordeler/ulemper ved de forskjellige alternativer.

Det et ikke bestridt at Norwegian ikke kunne tilby omruting før neste dag. Klagerne har
følgelig rett til refusjon av utgifter til hotell, mat og transport til og fra flyplassen. Nemnda
anbefaler at Norwegian erstatter klagers utgifter. 

Klager har anført at de fikk beskjed av Norwegian den 11.oktober at det pga.
værforholdene ikke ville gå fly med Norwegian før etter kl. 12.00 den 12. oktober.
Norwegian har ikke kommentert dette, og nemnda legger klagers opplysninger til grunn.
Nemnda viser i denne forbindelse også til at det fremgår av rapport (epost?) av 11.
oktober kl. 20.38 at fire Norwegian-fly var kansellert neste dag.

Klagerne måtte etter nemdas vurdering kunne stole på informasjonen fra Norwegian.

Klagerne bestilte billetter med SAS med avgang kl. 14.15 da en av dem måtte på arbeid.
Klager har opplyst at dette var første ledige flyet etter kl. 12.00. Norwegian har ikke
kommentert dette, og nemnda legger klagers opplysninger til grunn.

Nemnda er etter en samlet vurdering av den oppfatning at klager i den foreliggende
situasjon måtte kunne bestille alternative billetter med SAS. Nemnda anbefaler at
Norwegian erstatter klagers ekstrautgifter til de nye flybillettene (SAS-billetter minus
Norwegian-billettene).

Vedtak

Transportklagenemnda-fly anbefaler at Norwegian erstatter klagernes ekstrautgifter til
nye billetter, hotell, mat og transport.