Vedtak i Transportklagenemnda
- Kollektivreiser

Sammendrag

Krav om refusjon av utgift til drosje 3 374 NOK

Dato
09.12.2019

Saksnummer
2019-03236

Tjenesteytere
Snelandia (Boreal)

Klager har i det vesentlige anført

Klager skulle reise fra Hammerfest til Alta den 29.juli 2019 og hadde undersøkt hvilke
alternativer han hadde for å ankomme Alta i tide for å rekke sitt fly til Oslo kl. 13.10.
Klager søkte etter bussavganger og av de alternativene som kom opp passet avgangen
kl. 08.58 best med tanke på hans flyreise senere på dagen. Klager mener det ikke var noe
som opplyste om at avgangen var med båt og ikke buss. 

Klager er ikke kjent i området og da han søkte etter reisealternativer fremstod alt som
bussruter, ikke båtavganger. Etter å ha ventet på bussterminalen uten at noen buss
dukket opp forhørte klager seg med den første bussjåføren som kom til terminalen og
fikk da fortalt at det ikke går noen buss, men en båt kl. 08.58. Denne båten hadde på
dette tidspunktet reist og for å nå frem til flyplassen i tide så klager seg nødt til å ta en
drosje. 

Klager mener Boreal må påta seg ansvaret for at det ikke fremkom tydelig at ett
av alternativene i søket ikke var bussavgang, men båtavgang. På grunn av denne
manglende informasjonen mistet klager muligheten til å reise kollektivt til Alta. 

Klager krever at utlegget for drosje på 3374 kr refunderes med fratrekk for reise med båt
fra Hammerfest til Alta.

Tjenesteyterne har i det vesentlige anført
Klager skulle reise fra Hammerfest til Alta den 29. juli 2019. Etter at klager oppdaget
at ruten han trodde var en bussrute faktisk var en båtrute og at han hadde mistet
båtavgangen, valgte klager å ta en drosje til Alta for å rekke sitt fly. 

Søket klager gjorde for å undersøke reisealternativer fra Hammerfest til Alta er ikke gjort
på vår oppdragsgiver sin nettside eller reiseplanlegger som benyttes ved søk. Søket er
gjort på Google sine internettsider. Det fremkommer ikke noen feil i det søket klager har
gjort og når man åpner søket er det ved et båtsymbol vist at strekningen er en båtrute,
noe klager selv har sett i ettertid. 

Boreal kan på bakgrunn av dette ikke godkjenne kravet om refusjon.

Nemnda bemerker

Klager planla etter søk på nettet å reise med buss fra Hammerfest kl. 08.58 til Alta for å
rekke fly til Oslo. Bussen kom ikke og klager krever refundert kr. 3 374 i utgifter til taxi.

Nemnda legger til grunn at avgangen 08.58 gjaldt hurtigbåt og ikke buss. 
Dette fremgår også at de skjermbilder som klager har lagt fram, viser et tegn for båt og
ikke busstegn, og at avgang/ankomst er fra båthavner og ikke bussterminaler. 

Nemnda bemerker at klagers søk ikke er gjort på Boreals nettsider hvor det er tydeligere
skille mellom båt og bussavganger. 

Nemnda kan ikke se at Boreal har ansvar for den misforståelse som oppsto for klager.
Nemda viser også til ordlyden i den nasjonale reisegarantien: "Vær oppmerksom på at du
bruker gjeldende rutetabell og informasjon om kollektivtilbudet".

Nemnda kan ikke se at det er grunnlag for å anbefale at klager gis refusjon.

Vedtak

Transportklagenemnda Kollektivtransport finner ikke å kunne anbefale at klager gis
medhold.