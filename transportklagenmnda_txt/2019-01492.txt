Vedtak i Transportklagenemnda - Fly

Sammendrag

Krav om dekning av ekstrautgifter grunnet nektet reise.

Dato
14.02.2020

Saksnummer
2019-01492

Tjenesteytere
Wizz Air

Klager har i det vesentlige anført

Klager med reisefølge (til sammen fire personer) skulle reise fra London til Tromsø den
28. januar med Wizz Air sin flyvning W94479 kl. 13.10  

Da klager ankom flyplassen var det svært lang kø ved innsjekkingsskranken. Det
samme gjaldt sikkerhetskontrollen. Da de kom til gaten hørte de høyttaleropprop
med siste opprop for sin flyvning. De tenkte med dette at de hadde rukket flyet. Ved
gaten fikk de imidlertid beskjed om at de ikke fikk være med, da papirarbeidet var
ferdig og gaten stengt. Klager stiller seg undrende til dette med tanke på oppropet
over høytaleranlegget, samt at de kunne se at flyet fortsatt sto med broen tilkoblet. De
ansatte i gaten forklarte at oppropet var automatisk fra en maskin. 

Klager krever kompensasjon for utlegg til ny hjemreise. De skulle reise hjem på en
tirsdag og fikk tilbud om å bli ombooket til førstkommende fredag. Det gikk ikke, så de
måtte kjøpe ny reise fra en annen flyplass, betale transport dit og overnatting i tillegg til
flyreisen. Ekstrakostnadene kom på totalt 12597 kroner.

Tjenesteyterne har i det vesentlige anført
Wizz Air ønsker med dette å informere om de ulike årsakene som ledet til nektet
befordring av klager med reisefølge. 

Wizz Air har kontaktet den aktuelle flyplassen vedrørende denne saken. Basert på deres
svar har passasjerene ikke ankommet gaten tidsnok, og derfor blitt nektet å boarde
flyvningen. 

Wizz Air viser til sine befordringsvilkår for passasjerer og bagasje, som alle passasjerer
må lese og akseptere før de bekrefter bestillingen.

Ettersom passasjerene mistet flyvningen hadde de i henhold til befordringsvilkårene rett
til å overføres til neste ledige flyvning ettersom vilkårene for dette var oppfylt. Klager
valgte imidlertid ikke å ombooke med Wizz Air.  Basert på Wizz Airs utregning i henhold
til befordringsvilkårene er klager ikke berettiget til noen kompensasjon eller refusjon i
denne saken.

Nemnda bemerker

I henhold til Wizz Air sine befordringsvilkår må passasjeren møte opp ved gaten klar for
ombordstigning senest 30 minutter før planlagt avgangstid. 

Passasjerene må ta høyde for at det kan være lange køer både ved innsjekk og i
sikkerhetskontrollen, og man kan ikke regne med at man ved knapp tid får gå forbi andre
passasjerer i disse køene.

Flyselskapet kan avvise passasjerer som ankommer for sent til gate. Hensynet til
avviklingen av flytrafikken tilsier at frister for innsjekking og fremmøte ved gate må
overholdes.

Klager har anført at "siste opprop" ble annonsert over høytaleranlegget da de ankom
gaten. Det er i ettertid vanskelig å slå fast hva som skjedde og hvorfor. På bakgrunn av
sakens opplysninger og dokumentasjon finner nemnda ikke at det er sannsynliggjort at
Wizz Air kan lastes for at klagerne ikke kom med på flyet. Passasjerene ankom gaten kun
13 minutter før planlagt avgangstid. Nemnda finner på denne bakgrunn i at flyselskapet i
henhold til sine befordringsvilkår var berettiget til å nekte passasjerene ombordstigning. 

Nemnda kan etter dette ikke anbefale at klager gis medhold.

Vedtak

Transportklagenemnda-fly anbefaler ikke at klager gis medhold.