Vedtak i Transportklagenemnda
- Kollektivreiser

Sammendrag

Krav om frafall av ilagt gebyr.

Dato
11.11.2021

Saksnummer
2021-01316

Tjenesteytere
Ruter

Klager har i det vesentlige anført

Klager hadde planlagt å reise med T-banen fra Jernbanetorget til Storo 20. august 2021.
Han pratet med en kompis på telefonen og kjøpte samtidig en billett via RuterBillett-
appen. Da kompisen nevnte at det var kortere for klager å reise med toget til Grefsen
fra Sentralstasjonen, tenkte klager at han bare kunne bruke billetten til toget og gikk
til rulletrappen opp fra perrongen for å møte kompisen på togstasjonen. På toppen av
rulletrappen blir klager stoppet i kontroll og ilagt gebyr for billett kjøpt for sent.

Klager forsøkte å forklare situasjonen uten hell. Klager ber om at Ruter frafaller gebyret.

Tjenesteyterne har i det vesentlige anført
Klager ble stoppet i en utkontroll på Nationaltheatret T-banestasjon 20. august 2021. Han
mener selv at han ikke hadde reist, men endret reiserute etter at han hadde gått ned på
plattformen. Billett skal være gyldig før man passerer en kontrollsone. 

Hverken Ruter eller kontrollørene har forutsetning til å vite om klager faktisk ikke har
reist eller kun har kjøpt billett fordi han oppdager kontroll på vei ut av stasjonen. Her er
det snakk om få sekunder fra kjøp av billett til klager ble stoppet, og når han kommer ut
fra stasjonsområdet tolker Ruter det som han allerede har reist. Billetten skal da ha vært
gyldig i god tid, og mer enn noen sekunder. 

Ruter viser til selskapets reisevilkår punkt 3 bokstav b hvor det fremgår at passasjeren
skal ha gyldig billett ved inntreden i kontrollsone. 

Ruter ser ingen grunn til å frafalle gebyret i dette tilfellet.

Nemnda bemerker

Klager ble ilagt gebyr 20. august 2021 fordi han ikke kunne fremvise gyldig billett under
billettkontrollen.

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning, eller inntreden i kontrollsone.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Nemnda har forståelse for at klager oppfatter det som en streng reaksjonsform å bli ilagt
gebyr. Fra reiseforetakenes side er det imidlertid behov for en konsekvent praksis da det
er vanskelig å skille mellom årsakene til at en passasjer ikke har gyldig billett.

Vedtak

Transportklagenemnda finner ikke å kunne anbefale at klager gis medhold.