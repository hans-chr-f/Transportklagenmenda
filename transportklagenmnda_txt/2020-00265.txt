Vedtak i Transportklagenemnda
- Kollektivreiser

Sammendrag

Klage på purregebyr og refusjon av 200 kr ved ilagt gebyr

Dato
11.03.2020

Saksnummer
2020-00265

Tjenesteytere
Ruter

Klager har i det vesentlige anført

Klager reiste med bussen den 24.oktober 2019 da hun ble ilagt et gebyr. Klager
presiserer at det er purregebyret hun klager på og ikke selve gebyret hun ble ilagt. Klager
anfører at hun trodde gebyret ble betalt på stedet etter at hun hadde gitt bankkortet sitt
til kontrolløren og han skannet dette. Klager forklarer videre at hun ikke ble informert av
kontrolløren at hun skulle foreta seg noe mer og trodde derfor alt var i orden. 

Klager forklarer at hun ble overrasket da hun mottok en purring i posten. Etter dette
ringte klager til Ruter sitt kundesenter for å forklare saken. Klager mener kontrolløren
skulle gitt klar beskjed om prosedyren. 

Etter å ha mottatt Ruter sitt tilsvar legger klager til at hun ikke fikk noen informasjon
om Ruters prosedyrer eller rutiner, samt at hun ikke fikk tilbudet om å betale på stedet
eller motta faktura. Klager anfører at hun mottok det hun mente var en kvittering etter
at kontrolløren hadde skannet kortet hennes og trodde derfor hun hadde betalt. Basert
på denne nye informasjonen mener klager at hun kun skulle betalt 950 kr i kontrollen
og ikke beløpet som gjelder ved betaling med faktura. Klager legger til at dersom man
betaler på flyet er det vanlig at man kun gir fra seg bankkortet ved betaling og ikke
trenger å oppgi personlig PIN-kode. Klager presiserer at hun hadde et ønske om å gjøre
opp på stedet og trodde dette var gjort. 

Klager krever purregebyret frafalt og refusjon av 200 kr.

Tjenesteyterne har i det vesentlige anført
Klager ble ilagt gebyr den 24.oktober 2019 fordi hun hadde billett med feil sone. Ruter
bemerker at denne klagen kun gjelder purregebyr og ikke ilagt gebyr. 

Ruter forklarer at i en kontroll skal den reisende få tilbud om å betale på stedet eller
å motta gebyret på faktura. Dersom den reisende velger å betale på stedet er det
nødvendig å oppgi PIN-kode ved betaling. Det er ikke mulig for kontrollørene bruke et
bankkort til betaling uten at den reisende oppgir personlig PIN-kode på bankterminalen. 

I tilfeller hvor den reisende ikke ønsker å betale på stedet blir det gitt ut en faktura med
to ukers betalingsfrist. Dersom denne fristen ikke blir opprettholdt sendes det ut purring
og det er dette som har skjedd i denne saken. 

Etter å ha mottatt klagers kommentar til Ruter sitt tilsvar ses at klagen begynte med
purregebyr, men har gått over til 200 kr. Ruter ønsker å presisere at de forholder seg
til kontrollørens notater i dette tilfellet, hvor det fremkommer at det ikke var mulig
å forklare noe for passasjeren i kontrollen fordi passasjeren ikke ville høre på hva
billettkontrolløren hadde å si. 

Ruter ser ingen grunn til refusjon av purregebyr, da dette er korrekt sendt ut.

Nemnda bemerker

Klager ble ilagt gebyr den 24.oktober 2019 fordi hun hadde billett med feil sone. 

Klagen gjelder ikke selv gebyret, men et purregebyr på kr. 70 som etter hvert oppfattes å
gå over i et krav på kr. 200.  

Klager hevder at hun trodde det var betalt ved at hun leverte bankkortet til kontrolløren.
Hun viser til at hun ikke mottok noe informasjon om betaling og heller ikke fikk noen
faktura. 

Ruter hevder at kontrollørene fulgte vanlige rutiner, men at det var vanskelig å gi
informasjon fordi klager ikke ville høre på dem. 

Nemnda bemerker at det under kontrollen synes å være oppstått en situasjon hvor
kommunikasjonen mellom klager og kontrolløren ble noe vanskelig. 

Nemnda finner det uklart hva som ble sagt under kontrollen. Nemnda finner
det imidlertid svært lite sannsynlig at klager ikke ble levert gebyrslippen med
betalingsinformasjon og finner å måtte legge det til grunn. Det er nærliggende å anta
at klager kan ha oppfattet gebyrslippen som en kvittering dersom hun ikke har lest
innholdet. 

Nemnda finner ikke grunnlag for å anbefale at klager får refundert purregebyret eller har
krav på annen kompensasjon.

Vedtak

Transportklagenemnda for kollektivtransport finner ikke å kunne anbefale at klager gis
medhold.