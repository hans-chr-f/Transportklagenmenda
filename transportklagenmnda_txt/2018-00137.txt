Vedtak i Transportklagenemnda - Fly

Sammendrag

Krav om standardkompensasjon ved forsinkelser.

Dato
21.03.2019

Saksnummer
2018-00137

Tjenesteytere
Pakistan International Airlines

Klager har i det vesentlige anført

Klager skulle reise fra Stavanger (SVG) via Oslo lufthavn (OSL) og København (CPH) til
Lahore (LHE) 1. februar 2018. Fra Stavanger til Oslo reiste de fire passasjerene med SAS'
flyvning SK4022, og flyvningen forløp uten problemer. 

Da passasjerene ankom Oslo for flyvning PK752 til København, var flyvningen forsinket
med 16 timer. Da de ankom København ble de ytterligere forsinket med seks og en
halv time. Totalt ankom passasjerene sin endelige destinasjon om lag et døgn forsinket,
og har på denne bakgrunn fremsatt krav om standardkompensasjon i henhold til EU-
forordning 261/2004 på 600 euro, totalt 2 400 euro for fire passasjerer.

Tjenesteyterne har i det vesentlige anført
Pakistan International Airlines (PIA) har tross oppfordring ikke avgitt uttalelse til nemnda.
Selskapet har heller ikke besvart klagers henvendelse.

Nemnda bemerker

Flyselskapet har tross oppfordring ikke avgitt uttalelse til nemnda. Nemnda treffer
da vedtak basert på opplysningene som er fremkommet tidligere i saken, jf.
transportklagenemndforskriften § 5-3 tredje ledd. 

Nemnda legger da til grunn at klager ankom Lahore cirka 22 timer forsinket. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Pakistan International Airlines har ikke gitt noen redegjørelse eller fremlagt
dokumentasjon for at forsinkelsen skyldtes ekstraordinære omstendigheter som ikke
kunne vært unngått. Forsinkelsen gir etter dette rett til standarderstatning på 600 euro
pr. person, totalt 2 400 euro.

Vedtak

Transportklagenemnda - fly anbefaler at Pakistan International Airlines utbetaler til
klager 2 400 euro.