Vedtak i Transportklagenemnda
- Kollektivreiser

Sammendrag

Krav om frafall av ilagt gebyr som følge av manglende gyldig bevis på rabattert billett.

Dato
18.12.2017

Saksnummer
2017-02224

Tjenesteytere
AtB AS

Klager har i det vesentlige anført

Klager tok, den 30.august 2017, bussen fra Hallset til Trondheim sentrum. 

Ved siste holdeplass ble det gjennomført kontroll. Klager hadde busskort med honnør-
rabatt, men hadde glemt honnørbeviset hjemme.
Klager innrømmet at det var en forglemmelse, og ble ilagt bot på 750 kr. 

Klager viser til at han fikk kjøpt honnørbillett på AtBs kundesenter uten å fremlegge noen
form dokumentasjon på rett til rabattert billett, og at han er registrert som ufør. Klager
mener derfor at det burde være tilstrekkelig å fremlegge legitimasjon under kontroll. 

Klager krever derfor at boten blir frafalt.

Tjenesteyterne har i det vesentlige anført
Klager ble den 30. august 2017 ilagt et gebyr fordi han ikke kunne legitimere sin rett til
bruk av honnørrabattert billett ved kontroll. 

Dersom kunden reiser med honnørrabattert billett er det ifølge AtBs regelverk
avgjørende at reisende ved kontroll kan fremvise gyldig billett, herunder også legitimere
sin rett til den rabatterte billetten, jf. AtBs transportvedtekter § 7. 

AtB har ingen ordning med at man i ettertid kan fremvise gyldig honnørbevis og på
den måte slippe å betale gebyr. Det fremgår klart av AtBs regelverk at ved reiser med
honnørrabattert billett er det avgjørende at reisende kan legitimere retten til den
rabatterte billetten ved kontroll. Det at klager i etterkant av kontrollen kan fremvise
gyldig honnørbevis vil dermed ikke frita klager fra gebyret. 

Etter innføring med nettbutikk er det i dag ingen plikt til å fremvise rabattbevis når man
kjøper billett i AtBs kundesender. Det betyr at det er kundens ansvar å påse at han
er berettighet til den billetten man selv kjøper, samt å kunne bevise denne retten i en
kontrollsituasjon. 

Når det gjelder klagers anførsler vedrørende legitimasjon som tilstrekkelig bevis vil AtB
bemerke at det fremgår av takstreglementet at honnørrabatt gis til alle som har fylt
67 år, er uføretrygdede, blinde eller døvblinde. I og med at legitimasjon alene ikke kan
dokumentere uførhet er det ikke tilstrekkelig å fremvise legitimasjon for å bevise retten
til å reise med honnørrabatterte billetter. 

Kravet til å kunne legitimere sin bruk av rabatterte billetter fremgår klart av AtBs
regelverk som ligger tilgjengelig på selskapets sider. Det er dessverre mange av Atbs
reisende som misbruker selskapets tillit, og AtB har derfor sett seg nødt til å tolke
regelverket strengt. Dette medfører at AtB ikke skiller mellom det å reise med rabattert
billett uten bevis for retten til rabatt, og det å reise helt uten billett. 

AtB opprettholder med dette tidligere avgjørelse i saken, og viser til selskapets
begrunnelse i tidligere svar til klager.

Nemnda bemerker

Klager ble ilagt gebyr ved kontroll på bussen den 30. august 2017 fra Hallset til
Trondheim sentrum. Han hadde honnørbillett, men kunne ikke vise legitimasjon for rett
til honnørbillett på grunn av uførhet.

Nemnda bemerker at det etter AtBs regelverk, jf. §§ 2 og 7 kreves at det under reisen
kan vises dokumentasjon for rett til rabattert billett og at gebyr kan ilegges dersom
dokumentasjon ikke fremlegges. 

Klager har erkjent at det var en forglemmelse at han ikke hadde med dokumentasjon for
uførhet. 

Nemnda bemerker at vilkårene for å ilegge gebyr dermed var til stede. 

Nemnda er gjennom flere saker kjent med at AtB konsekvent ikke godtar at legitimasjon
for rett til rabattert billett kan vises i ettertid. Den reisende har etter AtBs godkjente
vedtekter heller ikke krav på dette. 

Nemnda har derfor vurdert problemstillingen i disse saker nærmere. Etter nemndas syn
er det grunn til å skille mellom å vise fram en billett i ettertid og å vise dokumentasjon for
rett til rabattert billett i ettertid når den reisende har en ellers gyldig billett under reisen. 

Nemnda viser til sin anbefaling i flere saker fra nemndsmøtet i juni, dvs. etter AtBs tilsvar
i saken, om å  vurdere en ordning som praktiseres av enkelte andre reiseforetak. 

Nemndas flertall, nemndas leder og bransjerepresentantene finner etter en samlet
vurdering og i betraktning av AtBs nåværende regelverk, ikke grunnlag for å anbefale at
gebyret frafalles. 

Nemndas mindretall, forbrukernes representanter, finner i denne saken at det vil
være urimelig å fastholde gebyret og anbefaler derfor at gebyret frafalles. Mindretallet
begrunner dette med at moderasjonen er knyttet til passasjeren personlig og at dette vil
kunne dokumenteres i ettertid.

Vedtak

Transportklagenemnda Kollektivtransport finner ikke å kunne anbefale at klager gis
medhold. 

Vedtaket er avsagt med dissens.