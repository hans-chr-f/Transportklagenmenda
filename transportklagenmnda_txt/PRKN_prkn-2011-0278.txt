Vedtak i Pakkereisenemnda

Sammendrag

Saken gjelder klage på tyveri av mobiltelefon, utkastelse fra hotell med mer.

Dato
03.05.2012

Saksnummer
278/12

Tjenesteyter
Ving Norge AS

Klager: X

Turarrangør: Ving Norge AS

Antall reisende: 5

Reisens pris: kr 42.275

Saken gjelder:

Saken gjelder klage på tyveri av mobiltelefon, utkastelse fra hotell med mer.

Klager har anført at han og andre ble frastjålet mobiltelefoner, penger og iPhone på
hotellet. De ble også uten grunn erklært uønsket og bedt om å pakke sakene og dra. Det
var ingen hjelp å få fra Ving.

Klager krever kr.10.455,- refundert.

Ving har anført at de ble kontaktet av hotellet etter at klager og hans medreisende
hadde fått flere advarsler pga av sin oppførsel.

Forhold det ble klaget på gjaldt bading i bassenget om natten, at det ble tatt med gjester
som ikke bodde på hotellet ved å la branndører og nødutgang stå åpen, støy og høylytt
opptreden om natten når de kom hjem fra utesteder etc. Vings representant tok selv kontakt
med guttene, som fikk en skriftlig advarsel som ble undertegnet. De ble informert om at de
risikerte å måtte flytte ut og selv betale for nytt hotell.

Nemnda bemerker:

Etter pkt. 8 c) i de regler som gjelder for behandling av saker for Reklamasjonsnemnda, kan
nemnda avvise en klage dersom saken reiser bevisspørsmål som vanskelig kan klarlegges
under saksbehandlingen eller saken for øvrig ikke egner seg for behandling i nemnda.

I denne saken hevder klager at han og hans reisevenner er blitt frastjålet penger og
verdigjenstander på hotellet og kastet ut uten grunn.

Hotellet og Ving påstår at disse gjestene har oppført seg på en helt uakseptabel måte og at de
etter skriftlig advarsel måtte forlate hotellet.

Slik saken står for nemnda reiser den bevisspørsmål som etter nemndas mening ikke kan
klarlegges ved en nemndsbehandling. Heller ikke for øvrig egner den seg for behandling i
nemnda.

Vedtak:

Saken avvises.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Vigdis Fiske Amisol AS

Hanne Åsell, Star Tour AS