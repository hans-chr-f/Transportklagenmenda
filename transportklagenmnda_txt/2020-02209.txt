Vedtak i Transportklagenemnda
- Kollektivreiser

Sammendrag

Krav om refusjon av mellomlegg mellom bussbillett og flybillett

Dato
14.10.2020

Saksnummer
2020-02209

Tjenesteytere
Vy Buss AS

Klager har i det vesentlige anført

Klager kjøpte bussbillett fra Oslo til København den 17. juni 2020 fra nettsiden til Vy
Nettbuss. Avreise fra Oslo var 10. juli kl. 22:55. Klager viser til at all informasjon på siden
er norsk, og at det var ingenting som kunne tilsi at bestillingen var gjort gjennom et
utenlandsselskap. Klager anfører videre at Vy er eid av den norske stat, og når klager
kjøper via en norsk nettside må han kunne forvente at kjøpet går etter norsk lov. 

Den 02. juli mottok klager en SMS og e-post om at det har blitt foretatt endringer på hans
bestilling, slik at avgang fra Oslo blir kl. 13:30, samt at bussen ville ha et stopp i Malmø.
Dette var første gang klager fikk informasjon på svensk. Begrunnelsen for endringen i
reisen var at grensen til Danmark var stengt.

Ettersom klager allerede hadde bestilt og betalt for hotell i København som ikke kunne
refunderes, samt at et stopp i Malmø ville ha ført til at klager måtte ha gått i karantene
som følge av Covid-19, var det helt nødvendig for klager å finne en alternativ reise.
Den 05. juli 2020 kjøper han derfor flybilletter med Norwegian og gir samtidig Vy Buss
beskjed om at han ønsker å kansellere reisen. Vy Buss avviste klager. I ettertid ser
klager at Vy Buss burde ha dekket hans ekstrakostnader. Alternativet ville ha blitt dyrere
for dem, ettersom det å ikke reise ville ha ført til at klager ikke fikk benyttet seg av de
forhåndsbetalte hotell-bestillingene.

Klager viser videre til at Vy skriver at grensen til Danmark er stengt. Klager anfører at
det er riktig for de som er bor i Sverige, men at grensen til Danmark ikke er stengt for
de som bor i Norge. Klager viser til at han bor i Norge og har bestilt en direkte reise til
København for å unngå karantene.

Klager krever refusjon av mellomlegget mellom bussbilletten og flybilletten pålydende kr
1 506.

Tjenesteyterne har i det vesentlige anført
Vy Buss har vist til at busslinjen driftes av Vy Travel AB i Sverige, og at følgende svar ble
sendt til klager 06. juli 2020:'

"Hej igen Andreas, Tack för din återkoppling! När ett land stänger sina gränser så uppstår
vissa problem och vi har försökt att lösa det på bästa sätt. Då det är vi i Sverige som
trafikerar sträckan och här finns inga direkta riktlinjer hos Konsumentombudsmannen
hur vi ska agera när ett land stänger sina gränser. Det är därför vi har gjort dessa
lösningar som min kollega beskrev nedan. Utan avbokningsskydd så kommer vi
dessvärre inte kunna återbetala dig men vi kan göra ett undantag och erbjuda en
voucher motsvarande 100% av biljettpriset och förlänga vouchertiden till 6 månader på
nettbuss.se. Återkom till oss om det är av intresse. Tack på förhand för din återkoppling!
Med vänlig hälsning/Best regards Erik Kommunikation/ kundservice
Nettbuss Travel AB Postadress: Polhemsplatsen 5, 411 11 Göteborg ".

Nemnda bemerker

Klager skulle reise fra Oslo til København den 10. juli 2020 med Vy Buss. Klager krever
refusjon av mellomlegg mellom bussbillett og flybillett, som følge av bussen ikke kunne
kjøre til København.

Vy har avslått saken med bakgrunn i at det er Vy Travel ABV i Sverige som opererer
ruten. 

Etter transportklagenemndforskriften § 1-7 tredje ledd, finner nemnda at den kan
behandle saken. Nemnda er videre av den oppfatning av at klager kan forholde seg til Vy,
da det er Vy som har solgt reisen via sin nettside. Det fremgår ikke av denne at det er et
svensk selskap som opererer ruten. I tråd med alminnelige kontraktsrettslige prinsipper,
kan klager da forholde seg til Vy som selger av billetten. 

Nemndas flertall, nemndsleder og bransjerepresentantene, finner at det ikke er grunnlag
for refusjon eller erstatning. Det vises til transportvilkårene § 4-4 hvor det uttales at
reisende har ikke krav på refusjon dersom forsinkelsen eller kanselleringen skyldes
forhold utenfor vår kontroll. Dette vil eksempelvis kunne omfatte uannonserte offentlig
påbud. Bussen til København stoppet i Sverige som følge av at Danmark stengte sine
grenser. Etter nemnda syn må dette anses å være et forhold utenfor Vys kontroll, og
etter transportvilkårene gir ikke dette grunnlag for refusjon.

Flertallet bemerker at billetten ble bestilt i en usikker tid, hvor det var påregnelig at
smittesituasjonen ville kunne påvirke reiser til andre land. og at klager hadde mulighet til
å bestille avbestillingsforsikring sammen med billetten.

Nemndas mindretall, forbrukerrepresentantene mener at dette må anses som en
kansellering av reisen klager bestilte, ettersom både ankomststed og tidspunkt endres
vesentlig. Vy kan så klart ikke klandres for situasjonen, men klager burde få anledningen
til å heve kjøpet når Vy ikke kan oppfylle sin del av den avtalen slik den ble inngått. Ved
kansellering skal passasjeren etter EU reglene få valget mellom refusjon eller fortsatt
reise/omruting. Dette følger også av vilkår til Vy pkt. 4.5. Siden klager ikke har fått valget
om dette har klager da også krav på 50% av kjøpesummen i kompensasjon. Refusjon
skal utbetales kontant om ikke klager aksepterer noe annet. Etter min mening bør klager
derfor gis delvis medhold, slik at han får refusjon av billettprisen + 50% av denne.

I tråd med flertallets vurdering, gis ikke klager medhold.

Vedtak

Transportklagenemnda for kollektivtransport finner ikke å kunne anbefale at klager gis
medhold.

Vedtaket er avsagt med dissens.