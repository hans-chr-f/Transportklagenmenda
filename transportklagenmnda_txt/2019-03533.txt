Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
12.05.2020

Saksnummer
2019-03533

Tjenesteytere
KLM

Klager har i det vesentlige anført

Klager med reisefølge (til sammen fire personer) skulle reise fra Oslo til Nairobi via
Amsterdam den 22. juni 2019, med KL1148 og KL4141.  KL1148 fra Oslo til Amsterdam
med planlagt avgangstid kl. 17.20 ble forsinket. Forsinkelsen medførte at klager mistet
sin videreforbindelse fra Amsterdam til Nairobi.  

Klager ble booket om til å fly via Zürich, og ankom Nairobi med en forsinkelse på 13 timer
senere enn den opprinnelige ruten.

Det er fremsatt krav om standarderstatning på 600 euro per person (totalt 2400 euro) i
henhold til EU-forordning 261/2004.

Tjenesteyterne har i det vesentlige anført
Kl1148 fra Oslo til Amsterdam den 22. juni 2019 ble forsinket med én time og ni minutter
grunnet  Air Traffic Control-restriksjoner. Klager mistet sin planlagte videreforbindelse
med KL4141. KLM booket om passasjerene til neste tilgjengelige flyvning, via Zürich. KLM
har derfor tilbudt omruting i henhold til EU-forordning artikkel 8.1 (2) (b) (c). 

Det er tilfeller hvor passasjeren kan ha rett på standarderstatning i henhold til EU-
forordning 261/2004 dersom et fly blir kansellert eller forsinket mer enn tre timer.
Det er imidlertid klare unntak fra denne regelen. Flyselskapet er ikke pålagt å utbetale
standarderstatning i henhold til artikkel 7. Air Traffic Control dirigerer flytrafikken på
bakken og i kontrollert luftrom. Hovedformålet er å unngå kollisjoner, organisere og
sørge for trafikkflyt. KLM kunne ikke ha unngått forsinkelsen på den aktuelle flyvningen,
da passasjerenes sikkerhet har høyest prioritet. Forsinkelsen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.

KLM må basert på dette avslå kravet om standarderstatning.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir
rett til erstatning. Dette gjelder imidlertid ikke dersom flyselskapet kan godtgjøre at
forsinkelsen skyldtes ekstraordinære omstendigheter som ikke kunne vært unngått
selv om alle rimelige tiltak var truffet. Det vises til EU-forordning 261/2004 artikkel 6
jf. artikkel 7 jf. artikkel 5 nummer 3 og EU-domstolens avgjørelser i Sturgeon m.fl. mot
Condor (C-402/07) og Nelson m.fl. mot Lufthansa (C-581/10 og C-629/10).

KLM har forklart og dokumentert at forsinkelsen på klagers flyvning skyldtes Air Traffic
Control-restriksjoner tidligere på dagen. Klager mistet sin planlagte videreforbindelse
med KL4141. KLM booket om passasjerene til neste tilgjengelige flyvning, via Zürich. 

Basert på fremlagt dokumentasjon legger nemnda til grunn at det var
flyplassrestriksjonene og Air Traffic Control-restriksjonene på forutgående flyvninger
samme dag som medførte forsinkelsen og som resulterte i at klager mistet sin
videreforbindelse. Air Traffic Control dirigerer flytrafikken på bakken og i kontrollert
luftrom. Hovedformålet er å unngå kollisjoner, organisere og sørge for trafikkflyt. Slike
restriksjoner ligger utenfor flyselskapenes kontroll. 

Nemnda mener etter dette at KLM har godtgjort at forsinkelsen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Klager ble omrutet til ny flyvning i henhold til EU-forordning 261/2004.

Nemnda kan ikke anbefale at klager gis medhold i sitt krav.

På grunn av Corona-krisen deltok bare en forbrukerrepresentant i behandlingen i
medhold av transportklagenemndforskriften § 5-5(5).

Vedtak

Transportklagenemnda-fly anbefaler ikke at klager gis medhold.