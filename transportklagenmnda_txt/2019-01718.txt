Vedtak i Transportklagenemnda - Fly

Sammendrag

Krav om erstatning for ødelagt sykkel.

Dato
19.12.2019

Saksnummer
2019-01718

Tjenesteytere
Norwegian Air Shuttle

Klager har i det vesentlige anført

Klager reiste med Norwegians flyvning DY1553 fra Budapest (BUD) til Oslo lufthavn (OSL)
22. mars 2019. Flyet landet sent om kvelden, og klager måtte raskt reise videre. Neste
morgen sjekket klager bagasjen hun hadde sendt med flyet, og fant flere grove skader.
Hun hadde sendt en kostbar sykkel, og denne var ubrukelig etter reisen. Hun dro rett til
Oslo lufthavn for å rapportere skaden (cirka kl. 11 neste dag). 

Sykkelen, som nå er totalskadd, kostet kroner 48 000. På bakgrunn av skaden har klager
fremsatt krav om erstatning.

Tjenesteyterne har i det vesentlige anført
Klagers sykkel ble skadet under reise med Norwegians flyvning DY1553 fra Budapest
til Oslo 22. mars 2019. Klager skrev ikke PIR-rapport på flyplassen rett etter ankomst,
men dro til flyplassen 23. mars. Norwegian har anført at siden skaden ikke ble meldt
umiddelbart etter ankomst, må bagasjen anses for å ha vært i god stand. 

Klager har fremsatt krav om erstatning til kroner 47 750. Norwegian har gjort et unntak
og utbetalt maksimalt beløp, SDR 1 131, som tilsvarte kroner 13 532 ved utbetaling 30.
april 2019. Klager har ikke betalt for ekstra "forsikring" av sin bagasje (til 2 262 SDR)
før avreise, og Norwegian har derfor anført at de ikke plikter å utbetale ytterligere
erstatning.

Nemnda bemerker

Blir reisegods skadet eller går det helt eller delvis tapt, er flyselskapet ansvarlig
såfremt hendelsen som har forårsaket skaden er inntruffet på flyet mens godset var i
flyselskapets varetekt, jf. luftfartsloven § 10-18 / Montrealkonvensjonen artikkel 17 nr. 2.
Ansvaret er imidlertid begrenset til SDR 1 131 per passasjer, jf. luftfartsloven § 10-22 og
forskrift om fraktførers ansvar for skade ved lufttransport av passasjerer, reisegods og
gods § 1 tredje ledd.

Norwegian har ikke bestridt at skadene på sykkelen oppsto under flyvningen. Norwegian
har allerede utbetalt maksimal erstatning på 1 131 SDR, tilsvarende NOK 13 532. Det er
ikke grunnlag for ytterligere utbetaling til klager.

Vedtak

Transportklagenemnda - fly anbefaler ikke at klager gis medhold.