Vedtak i Transportklagenemnda
- Kollektivreiser

Sammendrag

Krav om frafall av gebyr

Dato
08.12.2021

Saksnummer
2021-01556

Tjenesteytere
Nordland fylkeskommune

Klager har i det vesentlige anført

Klager ble ilagt gebyr 5. oktober 2021. Klagers representant, hans mor, anfører at sønnen
kjøpte billett rett før han gikk om bord i bussen, da han så at bussen kom. Han ble
stoppet av kontrollører rett innenfor døren og fikk beskjed om at han fikk et gebyr fordi
billetten ikke hadde rukket å bli aktivert før han gikk om bord. Representanten forklarer
at dersom han hadde ventet på dette, måtte han ventet 20 minutter på en ny buss.
Representanten møter ingen forståelse ved klage til selskapet. 

Det fremgår av klagen som ble sendt til selskapet av representanten har forklart at
sønnen trykket på kjøp billett før han kom inn på bussen, men den rakk ikke å bli aktivert
før han ble kontrollert. Videre fremgår det av klagen at når han skulle betale gebyret med
Vipps fikk det ikke igjennom og heller ikke når han skulle betale med kort. Kontrolløren
forklarte til klager at det var noe feil i systemet, så de måtte sende faktura med kr.
200 i tillegg. Representanten anfører at hun har sjekket kontoen hans og det har vært
dekning på kortet hele tiden, så det var ikke det som var grunnen til at betalingen ikke
gikk igjennom. Representanten forklarer at hun har vært inne og sjekket det som står
på Reis Nordland om billett, vilkår og kontroll, og anfører at det ikke står noen steder at
billetten må være aktivert før man går inn på bussen. 

Etter at klager har mottatt selskapets tilsvar i saken legger representanten til at
klokkeslettet som står på gebyret viser at bussen var 3 minutter for tidlige ute, hvilket
gjør det enda vanskeligere for hennes sønn å skulle rekke å aktivere billetten før
ombordstigning. Bussens rutetid er satt til kl. 17:23. 

Etter at klager har mottatt selskapets kommentar i saken legger representanten til
at sønnen står fast ved sin forklaring at billetten ble kjøpt før ombordstigning. I og
med at det ikke står nevnt i appen eller på nettsidene at billetten må være aktivert før
ombordstigning, var det lite han kunne endre på når billetten var kjøpt. Klager risikerte
da å miste bussen, og igjen miste hurtigbåten. Representanten mener at det er for dårlig
informasjon fra tjenesteyteren som har ført til at hennes sønn ikke hadde kjøpt billetten
i tide. Representanten mener at praksisen ikke er i samsvar med sammenlignbare
selskapers praksis, som for eksempel Vy og Ruter, hvor det kommer tydelig fram på
selskapenes sider at billetten også må være aktivert før ombordstigning. 

Klager krever frafall av gebyret.

Tjenesteyterne har i det vesentlige anført
Nordland fylkeskommune viser til sitt tidligere svar til klager representant om at billetten
skal være kjøpt før man går om bord på bussen. Kontrollørene er godt kjent med reglene
for kjøp av billett, så vi kan ikke se at det er grunnlag for å betvile deres vurdering i denne
saken. 

Etter at Nordland fylkeskommune har mottatt representantens kommentar i
saken legger de til at kontrollørene var med linje 4 fra startholdeplassen som er
Tverlandet skole. Klager skulle reise fra holdeplassen Tverlandet Rv. 80. Når vi ser i vårt
sanntidssystem ser vi at bussen kjørte kl. 17:18 fra Tverlandet skole. Dette var 1:58
minutter etter rutetid. Bussen ankom holdeplassen Tverlandet Rv. 80 kl. 17:23:12, og her
kom det på 3 passasjerer. Som nevnt var kontrollørene allerede med bussen, og vurderte
det slik at klager ikke kjøpte billett før han gikk ombord i bussen. Vi ser ingen grunn til
å tvile på deres vurdering da kontrollørene kjenner godt til reglene. Tilleggsavgiften var
med andre ord korrekt ilagt, og vi ser fortsatt ingen grunn til å slette den. At klokkeslettet
17:20 er påført er med andre ord en skrivefeil og endrer ikke de faktiske forhold.

Nemnda bemerker

Klager ble ilagt gebyr 5. oktober 2021 fordi han ikke kunne fremvise gyldig billett under
billettkontrollen. 

Det følger av Nordland fylkeskommunes regler for billettkontroll at den reisende er selv
ansvarlig for å ha gyldig billett og at passasjerer som ikke har dette ved kontroll vil få et
gebyr. Bestemmelsen er objektiv og gebyr kan således ilegges selv om passasjeren ikke
har opptrådt klanderverdig. Det følger videre av betingelsene for bruk av appen Billett
Nordland at billett må kjøpes før ombordstigning på transportmiddelet. 

Av billetten klager har fremlagt, fremgår det at billetten var gyldig med kjøpstidspunkt
17:23. 

Nordland Fylkeskommune har opplyst at bussen ankom holdeplassen kl. 17:23:12.  

Da det ikke fremgår sekunder i kjøpstidspunktet på billetten, er det vanskelig å si
at billett ikke var kjøpt i tide. Av den dokumentasjon som foreligger i saken, kan det
således ikke anses dokumentert at klager ikke hadde gyldig billett da bussen ankom
holdeplassen. Nemnda viser også til at det på gebyrslippen er oppført tidspunktet 17:20,
som åpenbart ikke kan være riktig, som også skaper tvil om tidspunktene i saken.

Vedtak

Transportklagenemnda finner å kunne anbefale at klager gis medhold.