Vedtak i Transportklagenemnda
- Kollektivreiser

Sammendrag

For sent kjøp av billett

Dato
18.01.2019

Saksnummer
2018-03761

Tjenesteytere
Ruter

Klager har i det vesentlige anført

Klager ble ilagt gebyr på bussen 25. oktober 2018, til tross for at han hadde gyldig billett. 

Klager kjøpte billett i det han gikk inn på bussen og det var igjen ca. ett minutt av
nedtellingstiden da han ble stoppet i kontroll. Kontrolløren hevdet billetten ikke var
gyldig, og da klager reiste seg opp og sa at han kunne gå av på neste stopp for å vente
til billetten var "gyldig" etter kontrollørens vurdering, ble han dyttet ned i setet av
kontrolløren. Klager opplevde situasjonen som utrolig krenkende og følte seg ydmyket
foran alle passasjeren som sto å så på. Passasjerer som observerte at klager hadde
gyldig billett spurte  hvorfor kontrolløren trakasserte klager på den måten. 

Klager krever en skriftlig unnskyldning fra kontrolløren, og at gebyret på 1050 kroner blir
slettet.

Tjenesteyterne har i det vesentlige anført
Klager ble ilagt gebyr på busslinje 60 den 25. oktober 2018 fordi han kjøpte billett for
sent.

Billetten må være bekreftet og nedtelling må ha startet før en går om bord. Det er ikke
adgang til å sette seg ned eller gjøre andre ting før en velger å kjøpe billett. 

Klager opplyser at han gikk på bussen ved Økern. Bussen kjørte fra Økern holdeplass
kl. 14.57.03, og kontrollørene kom om bord på Haslevangen, som er holdeplassen etter
Økern. Bussen kjørte fra Haslevangen kl. 15.00.17 og  klagers billett ble kjøpt kl. 15.00.20.

Klager har tidligere hatt en lignende sak i Transportklagenemnda, sak 2018-00844, hvor
også denne saken gjaldt billett kjøpt etter ombordstigning. Denne saken fikk ikke klager
medhold i, og Ruter mener at klager burde være godt kjent med at billetten må være
bekreftet før ombordstigning. 

I klagers svar til Ruter datert 12. november 2018 blir det informert at han aksepterer
boten, men at han ønsker en personlig beklagelse fra kontrolløren for det han hevder er
utøvelse av makt/vold. Ruter kan ikke gi en slik personlig beklagelse. Klager har fått en
beklagelse fra Ruter og en bekreftelse på at saken er tatt videre med de ansvarlige, noe
Ruter kan bekrefte er gjort og Ruter kan bekrefte at dette blir fulgt opp. 

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble ved kontroll på busslinje 60 den 25. oktober 2018 ilagt gebyr fordi han kjøpte
billett for sent.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig. Ved bruk av mobilapp må billett være
kjøpt og bekreftet før påstigning.

Nemnda legger til grunn at klager gikk på bussen på Økern og at bussen gikk derfra
kl. 14.57.03. Kontrollørene kom på ombord på neste holdeplass ved Haslevangen.
Ruters sanntidssystem viser at bussen ankom Haslevangen kl. 14.59.49 og gikk derfra kl.
15.00.17. 

Klagers billett er registrert bestilt kl. 15.00.17 og kjøp gjennomført kl. 15.00.21. Billetten
er følgelig kjøpt flere minutter etter at klager gikk på bussen.  

Billetten var klart kjøpt etter at klager gikk på bussen. Vilkårene for å ilegge gebyr var
dermed til stede.  

Nemnda har ikke grunnlag for å vurdere om kontrollørens atferd, men viser til Ruters
redegjørelse om hvordan denne siden av klagen er fulgt opp. 

Nemnda finner ikke grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.