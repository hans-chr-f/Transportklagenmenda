Vedtak i Transportklagenemnda - Fly

Sammendrag

Krav om standarderstatning grunnet kanselleringer.

Dato
17.11.2021

Saksnummer
2021-01196

Tjenesteytere
SAS

Klager har i det vesentlige anført

Klager med reisefølge (til sammen fire personer) skulle reise med SAS fra Oslo til
Faro den 17. juli 2021 (SK4707) og fra Faro til Oslo den 31. juli 2021 (SK4708). Planlagt
avreisetidspunkt på utreisen var kl. 13:00, med ankomst i Faro kl. 16:10. For returreisen
var planlagt avreisetidspunkt kl. 17:00, med ankomst i Oslo kl. 22:00. 

Den 8. juli 2021 fikk klager beskjed om at utreiseflyvningen, SK4707,  var kansellert. De
ble satt på en ny avgang den 20. juli mellomlanding i København. Klager gjorde egne
undersøkelser, og fant andre ledige avganger den 17. juli 2021. De fikk imidlertid ikke
byttet, da det ikke var ledige billetter i samme bookingklasse. 

Klagers returreise ble også endret, her også med mellomlanding i København. I tillegg var
nytt hjemreisetidspunkt kl. 09:45 (opprinnelig var kl. 17:00). 

Det er fremsatt krav om standarderstatning på 400 euro per person i henhold til EU-
forordning 261/2004.

Tjenesteyterne har i det vesentlige anført
Klager har fremsatt krav om standarderstatning etter EU-forordningen som følge at
følgende flyvninger ble kansellert:

SK4707 den 17. juli OSL-FAO 1300-1610
SK4708 den 31. juli FAO-OSL 1700-2200

Klager ble booket om, og gjennomførte, følgende flyvninger:
SK1469 den 20. juli OSL-CPH 1335-1445
SK2823 den 20. juli CPH-FAO 1545-1835
SK2824 den 31. juli FAO-CPH 0945-1425

SK1460 den 31. juli CPH-OSL 1530-1640

SAS viser til vedlagte bilder. Bildene er illustrerende for å vise situasjonen i den perioden
som klager skulle fly, da det viser at SAS kansellerte alle sine direkteflyvninger mellom
Oslo og Faro i perioden 17. - 20. juli. Kanselleringene skyldtes korona. I samme periode
var det kun en direkteflyvning fra Oslo til Faro som ble utført av Norwegian. Det er ikke
mulig for SAS å undersøke antall passasjerer på denne flyvningen, men sett i lys av at
dette var det eneste flyet som fløy direkte i denne perioden er det nærliggende å anta at
flyet var fullt. Den neste direkteflyvningen fra Oslo til Faro ble utført av Norwegian den
24. juli. SAS er derfor av den oppfatning at omrutingsplikten til SAS er oppfylt for klager
og hans reisefølge.

Hva gjelder klagers krav om standarderstatning etter EU-forordning 261/2004 bestrider
SAS kravet i sin helhet da kanselleringen skyldtes den globale spredningen av covid-19.
Det vises til fremlagte bilag. Det rettslige grunnlaget for avvisningen av kravet er EU-
forordning 261/2004 artikkel 5, og kapittel 4 i kommisjonens tolkningsveileder for
forordningen under covid-19 pandemien.

Siden midten av mars 2020 har det vært et strengt reiseråd i alle de skandinaviske
landene for både inn- og utreise, samt reiser innad i landene. Nesten alle andre land har
innført lignende eller strengere regler for inn- og utreise, som har medført en dramatisk
nedgang i menneskers mulighet og vilje til å reise.

Myndighetenes anbefalinger har endret seg hyppig i både omfang og tid. Til tross
for pandemiens varighet gjør slike endringer det vanskelig for flyselskapene både å
planlegge og utføre flyvninger. Siden slutten av oktober 2020 har smittekartet blitt
oppdatert hver uke.

Gjennom juni 2021 var store deler av Europa rødt. I juli begynte flere og flere land å bli
grønne, men både Spania og Portugal fortsatte å være røde. Selv om klagers flyvning
ikke ble kansellert som en direkte følge av covid-19 førte pandemien til et så stort bortfall
av passasjergrunnlaget at det ville vært urimelig å kreve at flyselskapene skulle fly alle
fly. Følgelig er SAS av den oppfatning at klagers flyvning var kansellert som følge av
ekstraordinære omstendigheter som ikke kunne ha vært unngått selv om alle rimelige
tiltak hadde vært truffet, jf. EU-forordning 261/2004. 

Det vises forøvrig til SAS sitt utfyllende brev om bakgrunn, virusets konsekvenser,
ekstraordinære omstendigheter og rimelige tiltak i forbindelse med dette.

Nemnda bemerker

Nemnda finner det klart at klagers utreise og returreise ble kansellert. Klager ble
informert den 8. juli 2021. 

Kansellering av en flyvning gir rett til standarderstatning med mindre flyselskapet
godtgjør at innstillingen skyldtes ekstraordinære omstendigheter som ikke kunne vært
unngått selv om alle rimelige tiltak var truffet, jf. EU-forordning 261/2004 artikkel 5 og 7.

Planlagt returreise var den 31. juli 2021. Ettersom klager ble informert om endringen
mer enn to uker før avreisedato, har ikke klager rett til standardkompensasjon etter EU
261/2004 artikkel 5 punkt 1 bokstav c for returreisen.

Nemnda vil så vurdere om klager med reisefølge har rett på standarderstatning for
kanselleringen av utreiseflyvningen, SK4707 den 17. juli 2021. 

SAS har anført at kanselleringen var et resultat av covid-19 pandemien. Nemnda mener
at covid-19 er en ekstraordinær omstendighet i forordningens forstand. Spørsmålet er
om SAS har tilstrekkelig godtgjort at det var dette som var årsaken til kanselleringen av
SK4707.

Nemnda har delt seg i et flertall og et mindretall. 

Flertallet, lederen og forbrukerrepresentantene, mener at flyselskapet ikke i tilstrekkelig
grad har godtgjort at kanselleringen skyldtes ekstraordinære omstendigheter i
forordningens forstand, som ikke kunne vært unngått selv om alle rimelige tiltak var
truffet. Selv om Portugal var "rødt" på det aktuelle tidspunktet var det etter nemndas
syn kommersielle årsaker til at flyvningen ble kansellert. Dette understrekes av at klager
ble booket om til et senere tidspunkt kort tid etter. På grunnlag av dette mener nemnda
at klager med reisefølge har rett på standarderstatning i henhold til EU-forordning
261/2004.

Mindretallet, bransjerepresentantene, mener at flyselskapet i tilstrekkelig grad har
godtgjort at kanselleringen var en følge av covid-19.  Selskapene kunne teoretisk sett
operert med normalt antall flyvninger, nesten uten passasjerer, og således unngått
kanselleringer. Nemnda mener imidlertid at dette ikke harmonerer med forordningens
utgangspunkt om at selskapene kun skal pålegges å treffe "rimelige tiltak".  For strenge
krav til dette vil kunne medføre konkurser og andre samfunnsmessige uheldige følger.
Det vises også til at Portugal fortsatt var "rødt" på smittekartet på avreisedatoen.
Nemnda finner det med dette godtgjort at kanselleringen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Nemnda er dermed av den oppfatning at klager ikke har rett på standarderstatning som
følge av kanselleringen. 

I tråd med flertallet syn anbefaler nemnda at SAS utbetaler 400 euro per person i
standarderstatning. 

Vedtaket er fattet med dissensen som fremgår over.

Vedtak

Transportklagenemnda anbefaler at SAS utbetaler standarderstatning på 400 euro per
person for kanselleringen av SK4707.