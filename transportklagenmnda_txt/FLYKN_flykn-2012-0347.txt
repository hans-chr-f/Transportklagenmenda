Vedtak i Transportklagenemnda - Fly

Sammendrag

Krav om refusjon av flyskatt.

Dato
15.11.2012

Saksnummer
347/12F

Tjenesteyter
Ryanair

Krav om refusjon av flyskatt.

Klager har i det vesentlige anført:

Klager bestilte en reise Torp - Bergen og Bergen - Rygge, men måtte kansellere reisen grunnet
sykdom.

Ryanair tar 20 euro per strekning i refusjonsgebyr, og hevder flyskattene er lavere enn dette
gebyret. Klager stiller seg uforstående til dette, og mener det må være feil.

Klager krever refusjon av flyskatter.

Ryanair har i det vesentlige anført:

I henhold til Ryanairs regler og vilkår kan man søke refusjon av flyskatter på ubenyttede
billetter. I dette tilfellet overskrider flyselskapets administrasjonsgebyr summen av flyskatter
som er refunderbare.

På grunnlag av dette kan Ryanair dessverre ikke imøtekomme klagers krav. Ryanair anbefaler
klager å henvende seg til sitt forsikringsselskap.

Nemnda bemerker:

Myndigheter og flyplasser pålegger flyselskap å kreve inn skatter og avgifter per reisende
passasjer. Disse skattene og avgiftene kreves bare fra flyselskapet når passasjeren faktisk
velger å reise. Dersom passasjeren ikke benytter seg av sin planlagte reise, har passasjeren
rett til å få refundert slike offentlige skatter og flyplassavgifter.

Nemnda legger på bakgrunn av de foreliggende opplysninger til grunn at Ryanair i dette
tilfellet har tatt med drivstofftillegget under «flyskatter». Når flyselskapet inkluderer andre
kostnader enn offentlige skatter og flyplassavgifter i det man oppgir som «skatter og avgifter»
på billetten, vil det være svært vanskelig for kunden å forstå hvor mye man har krav på å få
tilbakebetalt fra flyselskapet dersom man ikke reiser.

EU forordning 1008/2008 artikkel 23 stiller krav om at offentlige skatter og flyplassavgifter
klart må skilles fra andre kostnader når disse legges til flyprisen. IATA har i sin liste over
skatter og avgifter definert hvordan de ulike begreper som beskriver dette skal forstås. Med
utgangspunkt i forordningen og definisjonene i IATAs liste, burde man med fordel kun brukt
begrepene skatter og avgifter om offentlige skatter og flyplassavgifter som passasjerer kan
kreve refundert dersom ikke reisen gjennomføres.

En samlet nemnd er av den oppfatning at flyselskapet må ha anledning til å kreve et gebyr for
sitt arbeid med refusjon av skatter og avgifter.

Ryanair krever et gebyr på 20 euro per person per flygning. Gebyret overstiger
de refunderbare skatter og avgifter. Nemndas flertall, lederen og flyselskapenes
representanter mener det faller utenfor nemndas kompetanse å ta stilling til gebyrets
størrelse. Nemndas mindretall, forbrukernes representanter, mener at nemnda kan ta
stilling til dette. Etter mindretallets vurdering kan flyselskapet ikke kreve gebyr som
overstiger flyselskapets reelle kostander med å gjennomføre tilbakebetalingen. 20 euro
synes således for høyt.

På bakgrunn av flertallets vurdering traff nemnda slikt

Vedtak:

Transportklagenemnda - fly finner ikke å kunne anbefale at klager gis medhold.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Gøril Volden Berg, Widerøes Flyveselskap AS

Olav Grøttland, SAS