Vedtak i Transportklagenemnda
- Kollektivreiser

Sammendrag

Krav om frafall av ilagt gebyr som følge av manglende tilleggsbillett.

Dato
15.03.2018

Saksnummer
2018-00357

Tjenesteytere
Ruter

Klager har i det vesentlige anført

Klager ble ilagt gebyr på bussen 3. januar 2018 fordi hun ikke hadde gyldig billett. 

Klager viser til at hun har periodebillett på NSB, samt at hun pleier å kjøpe tilleggsbillett
på Ruters billett-app. Da klager ble stoppet i kontroll på busslinje 79 hadde hun glemt å
kjøpe en tilleggsbillett. Kontrolløren hadde ikke tid til å høre på hennes forklaring, og ble
da ilagt et tilleggsgebyr på kroner 1150. 

Klager viser til tidligere billetthistorikk og periodebillett hos NSB, og ber derfor om at
Ruter frafaller det ilagte gebyret.

Tjenesteyterne har i det vesentlige anført
Ruter viser til henvendelse fra klager angående gebyr hun ble ilagt på bussen den 3.
januar 2018. Grunnen til at klager fikk gebyr var at hun ikke kunne fremvise noen gyldig
billett.

Klager forklarer til Ruter at hun glemte å kjøpe en tilleggsbillett. På gebyret så står det
derimot at hun ikke hadde dekning på kontoen og at hun derfor ikke hadde fått kjøpt seg
billett. Historikken i hennes app-id bekrefter dette, hvor det fremgår at det er gjort forsøk
på kjøp ca. 30 min før hun ble stoppet i kontroll, men at betalingen ikke har
gått gjennom.

Ruter mener derfor at klager var klar over at hun ikke hadde gyldig billett, og at dette ikke
var en forglemmelse.

På bakgrunn av ovennevnte ser Ruter ingen grunn til å endre standpunkt i denne saken.

Nemnda bemerker

Klager ble ved kontroll på bussen den 3. januar 2018 ilagt gebyr som følge av manglende
billett. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager hadde ikke gyldig billett og vilkårene for å ilegge gebyr var til stede.  

Nemnda legger til grunn at klager har månedskort for NSB og pleier å kjøpe tilleggsbillett
på bussen.

Klager hevder at hun hadde glemt å kjøpe tilleggsbillett. 

I kontrollrapporten er notert at hun ikke hadde dekning på konto for å betale billett. 

Nemnda viser til at det uansett er den reisendes ansvar å sørge for gyldig billett
derunder å ha betalingsmåte som fungerer. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold. 

Vedtaket er enstemmig.