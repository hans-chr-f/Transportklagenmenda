Vedtak i Transportklagenemnda - Fly

Sammendrag

Krav om refusjon av flybilletter som følge av kansellert flyvning. Covid-19.

Dato
14.01.2021

Saksnummer
2020-01352

Tjenesteytere
Supersaver
United Airlines

Klager har i det vesentlige anført

Klager skulle reise med UA9077 fra Oslo til München den 27. mars 2020. Fra Munchen
skulle klager reise videre til Salt Lake City via Houston med UA160 og UA5218. Klager
skulle reise tilbake til Oslo via San Francisco og London med UA5986 og UA930 den 14.
april 2020. Reisen var bestilt gjennom reisebyrået Supersaver. 

Den 26. mars mottok klager e-post om at flyvningene var blitt kansellert som følge av
covid-19. Klager fikk beskjed av United Airlines om at han måtte kontakte Supersaver for
å få refundert billettene. Klager kontaktet derfor Supersaver, men der fikk han beskjed
om at de ikke kunne refundere billettene før de hadde mottatt refusjon fra flyselskapet.

Klager krever refusjon av flybilletter pålydende NOK 12 002.

Tjenesteyterne har i det vesentlige anført
United Airlines har ikke inngitt tilsvar i saken, selv etter gjentatte henvendelser.

Supersaver har i sitt tilsvar vist til at de er en formidler av reisetjenester, deriblant
flybilletter, som tilbys på nettsidene deres. Supersaver er kun å regne som formidler.
Avtalen som gjelder det faktiske tilbudet av flybilletter og flytjenester, trer i kraft mellom
kunden og det aktuelle flyselskapet. Supersaver er ikke medleverandør av tjenestene
og er ikke part i avtaleforholdet mellom kunden og flyselskapet. Dette innebærer at
Supersavers ansvar er begrenset til formidlingen og eventuelle ekstratjenester som
kunden kjøper hos Supersaver.

Supersavers rolle som formidler er tydelig beskrevet på selskapets nettsider og i deres
reisevilkår. Kunden har ved bestilling og før betaling bekreftet å ha lest og godtatt
reisevilkårene.

Supersaver gjør oppmerksom på at de:
- kun opptrer som formidler av tilbud av reisetjenester
- ikke er part i avtalen mellom kunden og flyselskapet
- ikke har noen innflytelse på flyselskapets vilkår
- ikke kan ta ansvar for utførelsen av reisetjenestene
- kun kan formidle tilbakebetalinger som de har fått fra det aktuelle flyselskapet

Supersaver viser til at klager booket en tur/returreise fra Oslo til Salt Lake City den 13.
februar 2020. Flyvningen ble kansellert som følge av den ekstraordinære situasjonen
med Covid-19.

Supersaver viser til at de har fulgt flyselskapets retningslinjer og søkt om full refusjon
av billettene fra United Airlines den 18. juni 2020. Som formidlere kan ikke Supersaver
garantere at flyselskapet godkjenner refusjonen eller at det fulle beløpet vil bli refundert.

Supersaver avviser klagers krav på kompensasjon og refusjon.

Ved bestilling ble kundens betaling videresendt umiddelbart til United Airlines i tråd med
Supersavers, og reisebyrået viser til at de fremdeles ikke har fått pengene tilbake fra
flyselskapet.

Supersaver gjør oppmerksom på at en eventuell tilbakebetaling fra flyselskapet
dessverre kan ta lengre tid enn normalt på grunn av den ekstraordinære situasjonen. 

Dersom Supersaver får pengene tilbake fra flyselskapet, vil disse selvfølgelig overføres til
kunden. Supersaver gjør i tillegg oppmerksom på at United Airlines’ beslutninger ligger
helt utenfor deres kontroll, og at de ville bli påført store økonomiske tap dersom det
forventes at reisebyrået må gi refusjon til kundene i situasjoner der reisebyrået ikke har
noen økonomiske midler for å dekke kostnadene. Supersaver anfører avslutningsvis
at de ikke kan holdes ansvarlig for avtalen som er blitt inngått mellom kunden og
flyselskapet.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7. 

I denne saken er det ikke fremmet krav om standarderstatning. Etter fast nemndspraksis
vurdere likevel nemnda om klager har krav på standarderstatning. Flyselskapet har ikke
svar nemnda, men i ga klager beskjed den 25. mars 2020 at klager ville bli nektet innreise
til USA på grunn av covid-19. Klager fikk også beskjed om at flyvningen var kansellert
som følge av dette. Nemnda mener at kanselleringen skyldes et innreiseforbud i USA, og
at dette er en ekstraordinær omstendighet  som ikke kunne vært unngått med rimelige
tiltak. Nemnda kan derfor ikke se at det er grunnlag for standarderstatning i dette
tilfellet.

Klager krever refusjon av billetten, noe han har krav på ved kansellering i henhold til
EU-forordning artikkel 8 nummer 1 dersom han velger dette fremfor omruting. I dette
tilfellet har flyselskapet vist til at klager må kontakte reisebyrået, mens reisebyrået
anfører at de ikke kan utbetale til klager så lenge de ikke har fått pengene fra flyselskapet

Det følger av EU-forordning 261/2004 artikkel 5 nr. 1 at det ved kansellering er det det
"transporterende luftfartsselskapet" som skal tilby assistanse etter artikkel 8, altså
omruting eller refusjon. Det transporterende luftfartsselskapet er i dette tilfellet United. 

Nemnda anbefaler at United Airlines refunderer klagers billettutgifter.

Vedtak

Transportklagenemnda – Fly anbefaler at United Airlines refunderer klagers billettutgifter
med 12 002 kroner.