Vedtak i Transportklagenemnda
- Kollektivreiser

Sammendrag

Frafall av gebyr ved bussreise

Dato
29.08.2019

Saksnummer
2019-02052

Tjenesteytere
Ruter

Klager har i det vesentlige anført

Klager reiste med buss til Helsfyr og ble ilagt gebyr som følge av manglende gyldig
billett. Ifølge klager ble det gjort forsøk på å aktivere billett ved ombordstigning, men
automaten fungerte ikke. Klager har i etterkant av kontrollen oppsøkt Narvesen ved
Helsfyr og servicepersonellet der kunne bekrefte at kortet fungerte og var gyldig. 

Når det gjelder Ruters bemerkning om at kortet inneholder en ubrukt impulsbillett
som ble kjøpt for fire måneder siden, er det fordi klager stort sett benytter seg av
transportkort fra Kirkens Bymisjon ettersom han jobber der når han er i Oslo. 

Etter klagers mening blir det feil at han skal holdes ansvarlig for at Ruters kortlesere ikke
fungerer når de skal og krever derfor at gebyret på kroner 1150 frafalles.

Tjenesteyterne har i det vesentlige anført
Klager ble ilagt gebyr på bussen 13. mars 2019 fordi han ikke hadde aktivert sin billett. 

Billetten må aktiveres som det første man gjør når man går om bord. Det er ikke adgang
til å sette seg ned eller gjøre andre ting før man velger å aktivere billetten. Dersom det
kommer opp rødt lys og lydsignal om at billett ikke blir aktivert må man henvende seg til
fører. 

Kontrollørene sjekker alltid at kortlesere er ok før de starter kontroll om bord. Billetten
klager viste frem i kontrollen inneholdt en enkeltbillett som var kjøpt fire måneder
tidligere, og denne var ikke aktivert. Klager hevder at Impulsebilletten inneholdt penger,
men en slik billett kan ikke inneholde verdi, den kan kun inneholde enkel- eller 24-
timersbillett. 

Både kontrollør og salgsstedet hvor klager har hentet innhold på kortet har klart å lese
billetten, noe som tyder på at det heller ikke er noe feil med billetten. Enkeltbilletten er
fremdeles ikke tatt i bruk. 

Ruter kan på bakgrunn av overnevnte ikke se noen grunn til å endre standpunkt i denne
saken.

Nemnda bemerker

Klager ble ilagt gebyr på bussen fordi han ikke hadde gyldig billett.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager kunne ved kontrollen ikke vise gyldig billett og vilkårene for å ilegge gebyr var til
stede.

Nemnda kan ikke se at det er sannsynliggjort at det var noen feil ved kortleserne på
bussen og viser til Ruters redegjørelse om at kortleserne alltid sjekkes av kontrollørene.

I gebyrrapporten er det for øvrig ikke notert noe om at klager mente det var feil på
kortleseren. Det var imidlertid diskusjon om hvorvidt det var penger i reisekortet. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.