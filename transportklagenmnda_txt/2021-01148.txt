Vedtak i Transportklagenemnda - Fly

Sammendrag

Krav om refusjon av flybilletter.

Dato
15.12.2021

Saksnummer
2021-01148

Tjenesteytere
SAS

Klager har i det vesentlige anført

Klager (to personer) skulle reise tur retur Oslo – Alicante, utreise 1. juli 2021 og retur
11. juli 2021 med SAS. I bestillingsøyeblikket den 18. januar 2021 så fremgikk det
på nettsidene til SAS at det var full refusjon om man avbestiller minst 72 timer før
avreise. Det skulle da ikke være noen risiko ved å bestille dersom reise ikke var mulig
grunnet covid-19, dette skulle også inkludere billetter som i utgangspunktet ikke var
refunderbare. 

Det var fire som skulle reise sammen, men to i reisefølge ble ikke vaksinert i tide og
derfor ble deres billetter avbestilt. Klager ringte inn og avbestilte to billetter og fikk
beskjed om at refusjonen ville bli tilbakebetalt på samme måte som de hadde kjøpt
billettene (voucher). Ved mottakelse av nye vouchere så var det trukket NOK 2 333 per
person. Billettene kostet NOK 4 164 per person, av dette beløpet mottok klager kun NOK
1831 per person i form av voucher.

Klager krever refusjon av resterende NOK 2 333 per person i form av voucher.

Tjenesteyterne har i det vesentlige anført
SAS har ikke avgitt uttalelse til nemnda. 

Til klager har selskapet i det vesentlige anført:
SAS informerer om at billettene har blitt refundert i henhold til retningslinjer og
billettregler. Av disse grunner så kan SAS ikke møte klagers ønske i denne saken.

Nemnda bemerker

Flyselskapet SAS har tross oppfordring ikke avgitt uttalelse til nemnda. Nemnda
treffer vedtaket på grunnlag av opplysningene som er fremkommet tidligere i saken, jf
transportklagenemndforskriften § 5-3 tredje ledd. 

Klager hevder det ved bestilling av reisen fremkom på nettsidene til SAS at man uten
kostnad kunne avbestille reisen opptil 72 timer før avreise, uansett hvilken billettype man
hadde kjøpt. Dette for at det ikke skulle medføre noen risiko å bestille reiser med SAS
med tanke på usikkerheten rundt covid-19 pandemien. 

Til klager har SAS uttalt at billettene er refundert i henhold til billettenes regler. SAS har
imidlertid ikke kommentert klagers påstand om informasjonen på nettsiden. Nemnda
legger derfor til grunn at klager uten kostnad kunne avbestille reisen opptil 72 timer før
avreise, uansett hvilken billettype man hadde kjøpt. 

Nemnda legger etter dette klagers anførsler til grunn, og anbefaler at SAS refunderer det
resterende beløpet i form av vouchere på NOK 2 333 til hver av klagerne.

Vedtak

Transportklagenemnda anbefaler at SAS refunderer det resterende beløpet i form av
vouchere på NOK 2 333 til hver av klagerne.