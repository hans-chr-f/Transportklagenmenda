Vedtak i Transportklagenemnda - Fly

Sammendrag

Krav om erstatning for ødelagt bagasje.

Dato
01.09.2017

Saksnummer
2016-00960

Tjenesteytere
Turkish Airlines

Klager har i det vesentlige anført

Klager reiste fra Oslo til Tashkent i Usbekistan via Istanbul 17. september 2016. Ved
ankomst Tashkent oppdaget klager at håndtaket på trillekofferten hennes var ødelagt.
Klokken var da 03.00 om natten, og ankomstservice var stengt. Det var derfor ikke mulig
for klager å rapportere skaden. Det var heller ikke mulig for klager å få tak i Turkish
Airlines fra Usbekistan, og kofferten ble forsinket på returen, slik at hun ei heller fikk
rapportert skaden på Gardermoen ved hjemkomst. Hun fikk derfor først rapportert
skaden i Norge 25. september.

Tjenesteyterne har i det vesentlige anført
Turkish Airlines har ikke avgitt uttalelse til nemnda. Til klager har selskapet i det
vesentlige anført:

Skader på innsjekket bagasje må rapporteres skriftlig til flyselskapet innen syv dager
etter ankomst. Turkish Airlines kan ikke se at dette er gjort, og avviser derfor klagers
erstatningskrav.

Nemnda bemerker

Turkish Airlines er fraktfører i luftfartslovens forstand. Etter luftfartsloven § 10-18 første
ledd, første punktum, er selskapet da ansvarlig for skader på reisegods "såfremt den
hendelse som har forårsaket skaden, er inntruffet ombord på et luftfartøy eller mens
godset var i fraktførerens varetekt". Etter andre punktum er selskapet likevel ikke
ansvarlig "i den utstrekning skaden skyldes reisegodsets egen beskaffenhet eller feil eller
mangler ved reisegodset". Det er ikke anledning til å ta forbehold i generelle vilkår som
begrenser fraktførers ansvar etter luftfartsloven. 

Mottas innskrevet reisegods uten klage fra mottakers side, formodes godset å være
utlevert i god stand om ikke annet blir godtgjort, jf. luftfartsloven § 10-26 første ledd. Er
godset skadd eller delvis tapt, må mottakeren klage til fraktføreren "umiddelbart etter
at skaden eller tapet oppdages, og senest innen 7 dager for innskrevet reisegods og 14
dager for gods, regnet fra mottakelsen", jf. bestemmelsens andre ledd. 

Turkish Airlines har tross oppfordring ikke avgitt uttalelse til nemnda. Nemnda avgjør
derfor saken på grunnlag av tidligere opplysninger, jf. transportklagenemndforskriften §
5-3 tredje ledd. 

Klageren oppdaget skaden på flyplassen i Tashkent, Usbekistan 18.09.2016, men hevder
at det ikke var mulig å få tak i flyselskapets representanter under oppholdet der. Hun
hevder videre at hun ikke fikk meldt skaden på Oslo lufthavn ved returen til Norge
25.09.2016 fordi kofferten var forsinket. Hun meldte skaden 26.09.2016. Klageren har
fremlagt et bilde av kofferten som viser at håndtaket er ødelagt. 

Nemnda stiller spørsmål ved at det ikke har vært mulig for klageren å kontakte
flyselskapet per e-post under oppholdet i Usbekistan eller ved innsjekkingen på
hjemreisen. Flyselskapet har imidlertid ikke bestridt klagerens fremstilling. Nemnda
legger således til grunn at klageren verken fikk kontakt med flyselskapet på flyplassen i
Tashkent eller under oppholdet, og at hun heller ikke fikk meldt skaden på Oslo lufthavn
fordi kofferten ble forsinket på hjemreisen. Slik nemnda ser det, kan ikke fristen etter
luftfartsloven  § 10-26 andre ledd løpe så lenge fraktfører ikke er tilgjengelig for melding
om skade. Klageren meldte fra om skaden ved første anledning. 

Nemnda finner det etter dette mest sannsynlig at skaden oppstod mens kofferten var i
flyselskapets varetekt, og mener at klageren har rett til erstatning for ødelagt bagasje.

Ved erstatningsutmålingen tar nemnda utgangspunkt i gjenanskaffelsesverdien. Det
er opplyst at kofferten kostet 1 999 kroner ved innkjøp 21.05.2011. Skadelidte skal
på den andre siden ikke tjene på skaden. Det må derfor gjøres fradrag for slitasje og
verdiforringelse av gjenstanden. Nemnda anbefaler derfor etter skjønn at Turkish
Airlines betaler en erstatning for den ødelagte kofferten med 1 000 kroner.

Vedtak

Transportklagenemnda - fly anbefaler at Turkish Airlines utbetaler en erstatning for
ødelagt koffert til klageren på 1 000 kroner.