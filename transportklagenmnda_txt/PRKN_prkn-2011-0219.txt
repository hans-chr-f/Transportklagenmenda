Vedtak i Pakkereisenemnda

Sammendrag

Saken gjelder bagasje som ikke ble sendt fra hotell til flyplass.

Dato
14.03.2012

Saksnummer
219/11

Tjenesteyter
Nazar Nordic AB

Klager: X

Turarrangør: Nazar Nordic AB

Antall reisende: 3

Reisens pris: kr. 33.910

Saken gjelder:

Saken gjelder bagasje som ikke ble sendt fra hotell til flyplass.

Klager anfører at deres bagasje - 3 kofferter - ikke ble kjørt fra hotellet til flyplassen.
Den kom derfor ikke med flyet og den ble heller ikke ettersendt. Klagers samboer
måtte selv reise til Antalya og hente koffertene. De var uten bagasjen i 19 dager -
den inneholdt bl.a. nesten alle klærne til deres 3 år gamle datter foruten klær og sko
tilhørende de voksne.

Nazar Nordic har ikke kommentert klagen overfor Klagenemnda, men har i en e-post
til klager opplyst at de ikke kan ettersende gjenglemt bagasje p.g.a. restriksjoner for
bagasje hvor eier selv ikke er med flyet.

Nemnda bemerker:

Nazar har ikke gitt noe svar til Klagenemnda, men nemnda finner likevel å kunne behandle
klagen. Nemnda bygger på klagers fremstilling av saken når det gjelder det faktiske
hendelsesforløp.

Det legges til grunn at det var Nazars/hotellets ansvar å frakte bagasje og gjester til flyplassen
og at klagers bagasje ved en feil ikke ble tatt med. Problemet kunne for en stor del ha vært
avhjulpet om Nazar hadde sørget for å ettersende bagasjen.

Klagenemnda finner at Nazar bør dekke utgiftene til flybillett for å hente bagasjen og gi en
kompensasjon for at klager var uten bagasje i 19 dager.

Kompensasjonen kan passende settes til kr. 3.000,-.

Vedtak:

Reklamasjonsnemnda for pakkereiser anbefaler at Nazar Nordic AB dekker klagers utgifter til
flybillett, samt betaler en kompensasjon på kr. 3.000,-.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Elise Korsvik, Forbrukerrådet

Vigdis Fiske, Amisol AS

Mette Lindgren, Apollo Reiser AS.