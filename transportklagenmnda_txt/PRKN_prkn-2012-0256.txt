Vedtak i Pakkereisenemnda

Sammendrag

Saken gjelder klage på hotellopphold, Alanya.

Dato
21.05.2013

Saksnummer
256/12

Tjenesteyter
Amisol AS

Sakens dokumenter ble lagt frem.

Klager: X

Turarrangør: Amisol AS

Antall reisende: 2

Reisens pris: kr 13.540,-

Saken gjelder:

Saken gjelder klage på hotellopphold, Alanya.

Klageren har påberopt følgende forhold:

* Jacuzzi fungerte ikke som den skulle. Det ble tatt opp med hotellet allerede søndag, dagen
etter ankomst, men ble ikke ordnet før onsdag, dag 5.

* Søndag var det oversvømmelse på badet på grunn av lekkasje fra etasjen over. Toalettsaker
ble ødelagt. Resepsjonen kunne ikke hjelpe og de fikk bytte til annet rom

* På Amisols hjemmesider står det at det skal være minibar, men det var det ikke. Det var et
kjøleskap på rommet med to flasker vann da de kom, men det ble ikke fylt opp.

* På listen over TV-kanaler sto både NRK 1 og 2 og TV 2. Etter et par dager var de borte. Først
torsdag fikk de kanalene tilbake etter å ha klaget.

Det som skulle ha vært en avslappende uke på et 5* hotell, ble noe helt annet.

All purring på grunn av manglende oppfølging ble veldig frustrerende.

Klageren krever kr.3.500,- i prisavslag.

Amisol har anført at deres guide tok problemet med Jacuzzi en opp med hotellet
umiddelbart og fikk beskjed om at det skulle ordnes. Da guiden ikke hørte mer
fra gjesten, regnet han med at det var i orden. For øvrig er ikke Jacuzzi omtalt i
hotellinformasjonen som en av hotellets fasiliteter. Vannlekkasjen beklages.

Den ble ordnet dagen etter at det ble meldt fra om den. Kjøleskapet på rommet er den
minibaren som omtales på hjemmesidene. Den inneholder 2 flasker vann ved ankomst.
Etterfylling skjer mot betaling da det ikke inngår i all inklusive.

Adgang til norske TV-kanaler er ikke en del av avtalen.

Amisol har tilbudt et prisavslag på kr.500,- per person på grunn av lekkasjen.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Opplysninger i kataloger og på nettsider er en del av avtalen. Mangler
kan gi grunnlag for prisavslag med mindre de avhjelpes innen rimelig tid etter at kunden har
opplyst turarrangør om dem.

Det er enighet mellom partene om at Jacuzzi og norske TV-kanaler ikke er lovet i Amisols
hotellomtale. Klagen på dette punkt gjelder - i følge klagers fremstilling - at de hele
tiden måtte følge opp disse forhold overfor hotellet som ikke gjorde det de lovet. Etter
reklamasjonsnemndas syn utgjør dette ikke en mangel i pakkereiselovens forstand - både
fordi dette gjelder forhold som ikke var en del av avtalen og fordi klageren ikke tok kontakt
med Amisol før etter flere dager. Når det gjelder minibaren, fremgår det uttrykkelig av
forhåndsinformasjonen at det ikke er inkludert.

For vannlekkasjen har Amisol tilbudt kr.500,- per person i prisavslag.

Reklamasjonsnemnda finner at dette er en passende kompensasjon.

Vedtak:

Reklamasjonsnemnda for pakkereiser kan ikke anbefale prisavslag utover det som er tilbudt.

Vedtaket var enstemmig.