Vedtak i Transportklagenemnda - Fly

Sammendrag

Krav om refusjon av taxiutgifter til bosted ved forsinkelse.

Dato
29.08.2019

Saksnummer
2018-03813

Tjenesteytere
Norwegian Air Shuttle

Klager har i det vesentlige anført

Klager reiste med Norwegians flyvning DY638 fra Oslo lufthavn (OSL) til Bergen (BGO)
23. august 2018 kl. 22.00. Flyvningen ble imidlertid forsinket med to timer, og klager
henvendte seg til Avinors informasjonsskranke på Flesland for å få informasjon om sine
rettigheter. Klager fikk klar beskjed om å ta taxi hjem, da det ikke var andre muligheter
for å komme seg hjem til Os denne kvelden. Klager tok taxi og pådro seg utgifter på
kroner 970, og har fremsatt krav om refusjon av disse.

Tjenesteyterne har i det vesentlige anført
Norwegians flyvning DY638 fra Oslo til Bergen 23. august 2018 ble forsinket med to timer
ved ankomst til Bergen. I henhold til EU-domstolens avgjørelse i C-402/07 (Sturgeon)
er flyselskapene unntatt fra sin plikt til å utbetale kompensasjon i de tilfeller hvor
forsinkelsen ikke overstiger tre timer. Norwegian har følgelig avvist eventuelle krav om
standardkompensasjon. 

En kostnad i forbindelse med transport til flyplassen er en kostnad man kan forvente,
som de fleste passasjerer har. Det kan ikke forventes at flyselskapet skal dekke
denne utgiften. Siden klager ankom Bergen forsinket og klager reiste hjem med taxi,
ble hjemreisen dyrere enn vanlig. Norwegian har på dette grunnlag avvist klagers
refusjonskrav.

Nemnda bemerker

Norwegians flyvning DY638 fra Oslo til Bergen 23. august 2018 ble forsinket med to timer
ved ankomst. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet, kan gi
rett til erstatning etter EU-forordning 261/2004. I dette tilfellet var forsinkelsen under tre
timer, og klager har etter nemndas syn derfor ikke krav på standarderstatning. 

Klager har fremsatt krav om refusjon av sine taxiutgifter ved sen ankomst til Bergen, da
det ikke var tilgjengelig kollektivtransport da flyet landet. 

Det følger av luftfartsloven § 10-20 at fraktfører er ansvarlig for klagers tap ved
forsinkelse, med mindre fraktfører godtgjør at han selv og hans folk har tatt alle
forholdsregler som med rimelighet kan kreves for å unngå tapet, eller dette ikke har vært
mulig.

Norwegian har ikke opplyst hva som var årsaken til forsinkelsen. Nemnda kan derfor
ikke se at Norwegian har godtgjort at flyselskapet har tatt alle forholdsregler som med
rimelighet kan kreves for å unngå tapet, eller at dette ikke har vært mulig. Det er etter
nemndas syn derfor ansvarsgrunnlag for dekning av utgifter til taxi. 

Nemnda anbefaler at Norwegian erstatter klagers utgifter, fratrukket utgifter til offentlig
kommunikasjon med kroner 200, totalt kroner 770.

Vedtak

Transportklagenemnda - fly anbefaler at Norwegian utbetaler til klager refusjon på
kroner 770.