Vedtak i Pakkereisenemnda

Sammendrag

Krav om prisavslag grunnet støy fra fellesarealet på
hotellet og strand som ikke svarte til forventningene.

Dato
28.08.2020

Saksnummer
2020-01210

Tjenesteytere
Ving Norge AS

Klager har i det vesentlige anført

Klagen gjelder en pakkereise med innkvartering på Hotel Zilwa Attitude, Mauritius i
perioden 30.01.2020 - 21.02.2020. Totalpris 54 768 kroner.

Klager er et eldre par, 77 og 79 år som har reist ganske mye. Hun liker å bade i havet og
de har vært på Mauritius 3 ganger. Denne gangen valgte de et hotell der de ikke kunne
være, og de mener beskrivelsen av stedet på Vings nettside var årsak til dette.

De dårlige bademulighetene, det var nesten ingen som badet i havet, og den voldsomme
støyen i fellesarealet om kveldene, førte til at klager måtte flytte til et annet sted i
nærheten. Klager hadde vært på Paradise Cove før, og visste det var bra, men måtte
betale over 10 000 kroner i tillegg for en ukes opphold der.

Det skulle være 4 strender, og det var det, men det sto ingenting om at det kun var ca.
40 cm dypt over 100 m ut, og på 3 av strendene møtte de på skarpe steiner 15 - 20 m fra
land. Lot seg ikke forsere selv med badesko. Bunnen var dessuten myk og mudrete, ikke
fast sandbunn. Klager kunne kun bade i bassenget, men voksenbassenget ble til tider
invadert av mindreårige unger, som det også var mange av. Ingen passet på. 

De to første kveldene ble det spilt discomusikk med et lydnivå langt over 100 desibel,
umulig å sitte i baren. Det var Ingen eldre mennesker der. Ved henvendelse til
resepsjonen dagen etter uttalte de at det ville bli mye roligere samme kveld, men det
ble det ikke. De hadde også fått opplyst at i spisesalen om kveldene forlangte hotellet at
mennene hadde lange benklær og overdel med krage, men 'alle' gikk i shorts, sandaler
og t-skjorter. Klager fikk nok av dette etter 3 dager og representanten Joe var behjelpelig
med å skifte hotell til Paradise Cove som var svært bra. Det kostet klager 10 335 kroner
ekstra, noe de synes er rimelig at de får i erstatning, da de rotet bort 4 dager av i alt 10
på oppholdet på Zilwa.

Klager tok kontakt med Ving og Vings representant Joe skulle besøke oss den andre
dagen, men utsatte besøket, så vi fikk han først i tale dag 3. Han opplyste at klager kunne
flytte til Paradise Cove da de var i samme hotellkjede mot et tillegg i pris, og tilrettela
dette. Klager valgte da å flytte dag 4, da hele oppholdet ellers ville bli spolert.

Klagers krav: 10 335 kroner.

Det vises for øvrig til korrespondanse fra klager.

Tjenesteyterne har i det vesentlige anført
Klager henvendte seg til hotellets resepsjon på Zilwa Attitude, Mauritius (****), da de
opplevde hotellets kveldsunderholdning som forstyrrende og ikke trivdes på hotellet. De
fikk hjelp av hotellet til å flytte til Paradise Cove Boutique Hotel (*****) etter 4 dager mot
en kostnad på drøyt 10 000 kroner. Paradise Cove er et høyere klasset hotell enn Zilwa
Attitude og koster også mer å bo på.

Ving gjør oppmerksom på at klager ikke kontaktet Ving i Norge i forbindelse med
forholdene han ikke var tilfreds med, slik de oppfordrer til blant annet i billetten. Ving fikk
dermed ikke muligheten til å finne en løsning som klager kunne bli forøyd med på plass.
Ving medgir at de oppfordrer gjester som er på reisemål uten guider å først kontakte
hotellets resepsjon. Er man derimot ikke fornøyd med hjelpen fra hotellet, for eksempel
som å måtte betale for å bytte hotell, må man kontakte Ving slik at de kan finne en
løsning. Vings telefonnummer og opplysninger fremgår under Viktig informasjon på side
2 i reisedokumentet/billetten fra Ving. Ving ble gjort oppmerksom på at klager hadde
byttet hotell per e-post fra Senior Reservation Officer på Zilwa Attitude den 5. februar
2020. 

Ving informerer i hotellbeskrivelsen at hotellet har bar, nattklubb og
kveldsunderholdning i form av levende musikk, karaoke, diskotek og danseshow de fleste
kveldene i uken. Under «Viktig å vite» gjør Ving oppmerksom på at det er vanlig å oppleve
forstyrrelser på hoteller, og at en må være forberedt på dette spesielt om hotellet har
bar.

Ving er for øvrig godt kjent med hotellet, fasiliteter, beliggenhet og omgivelser og det
er et av Vings best likte hoteller på øya. Ving har aldri tidligere mottatt klager på at
underholdningen er for høylytt eller forstyrrende for noen rom og kan ikke si seg enige i
klagers fremstilling. 

Etter hjemkomst mottok Ving den skriftlige klagen. Klager tok da opp forholdene på
stranden/strendene som ikke motsvarte forventningene de hadde. Strendene på nordre
delen av Mauritius er kjent for å være så flotte og fine som bildene viser. Det ligger
korallrev rundt som beskytter strendene fra vinder og høye bølger. Alle strender er dog
formet av vær, vind og bunnforhold. Koraller kan brekkes av og føres med bølgene inn
mot land og smuss, vekster og noen ganger søppel kan skylles inn på alle strender.
Tidevann gjør forskjeller på høyt/lavt vann nivå.

Ving synes at de 4 små strendene ved Zilwa Attitude er riktig fine og badevennlige. Det
virker det som om majoriteten av Vings gjester også er enige med ving. Ving omtaler
korallene og at det er langgrunt i sin informasjon om hotellet og Mauritius. 

Ving følger Pakkereiseloven og gir prisavslag på reiser dersom der foreligger en mangel
på reisen. Ettersom Ving informerer om hotellets bar og underholdning ser de det ikke
som en mangel at klager har opplevd dette som forstyrrende. At klager ikke trivdes på
hotellet og at strendene ikke var slik han hadde forventet, gis det heller ikke prisavslag på
etter Vings mening. Ving gjør oppmerksom på at Ving ikke fikk ta del av klagen før klager
byttet hotell og har dermed ikke fått mulighet til å undersøke nevnte forhold på aktuelt
tidspunkt. Ving har ikke blitt gitt mulighet til å avhjelpe eventuelle feil eller mangler før
klager løste situasjonen på egen hånd.

Det vises for øvrig til korrespondanse fra Ving Norge AS.

Nemnda bemerker

Klagen gjelder en pakkereise med innkvartering på Hotel Zilwa Attitude, Mauritius i
perioden 30.01.2020 - 21.02.2020. Totalpris 54 768 kroner.

Klager har klagd på støy fra hotellet og lite badevennlige strender. Klager byttet hotell
den fjerde dagen inn i ferien som kostet klager 10 335 kroner ekstra. Klager krever dette
beløpet refundert av tjenesteyter. 

Når det gjelder klagers anførsler om støy fremkommer det av beskrivelsen av hotellet at
hotellet har bar, nattklubb og kveldsunderholdning i form av levende musikk, karaoke,
diskotek og danseshow de fleste kveldene i uken. Basert på denne beskrivelsen av
hotellet, må støy påregnes etter nemndas vurdering. Nemnda kan heller ikke se at
klagers anførsler om manglende bademuligheter på strendene utgjør et avvik fra avtalen
mellom partene. Etter nemndas vurdering var det tilstrekkelig med bademuligheter
på reisestedet og nemnda viser til at Ving omtaler korallene og at det er langgrunt i sin
informasjon om hotellet og Mauritius. Etter nemndas vurdering utgjør ikke de påberopte
forhold et avvik fra avtalen og nemnda anbefaler at klager ikke gis medhold.

Vedtak

Pakkereisenemnda anbefaler at klager ikke gis medhold.