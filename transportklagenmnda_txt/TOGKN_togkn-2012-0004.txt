Vedtak i Transportklagenemnda
- Kollektivreiser

Sammendrag

Klage på urettmessig beslaglegging av reisedokument
(skoleruterkort) og mangelfulle prosedyrer i etterkant.

Dato
12.06.2012

Saksnummer
4/12 J

Tjenesteyter
NSB

Klage på urettmessig beslaglegging av reisedokument (skoleruterkort) og mangelfulle
prosedyrer i etterkant.

Klager har i det vesentlige anført:

Klager har to sønner (født 1993 og 1995) som begge har skolekort hos Ruter på
togstrekningen Kolbotn-Ski. På kortet til klagers yngste sønn er det betalt inn et ekstra beløp
slik at dette kortet kan benyttes på reise til/fra Oslo. Klager foreslo at den eldste sønnen skulle
bruke kortet der det var betalt ekstra da han trodde det var upersonlig på den strekningen.
Dette på bakgrunn av at man kan kjøpe eget kort hos Ruter for samme beløp og da er det
kortet upersonlig.

Klagers eldste sønn skulle reise fra Oslo til Kolbotn den 03.02.12 kl. 13.36. Han var på vei
hjem etter en ekskursjon med klassen og gikk på betjent vogn. Da konduktøren ba ham vise
billett, forklarte han for sikkerhets skyld at han reiste på brorens kort. Dette gjorde han helt
uoppfordret. Konduktøren ba ham da vise identifikasjonspapirer. Disse papirene bekrefter at
brødrene har samme etternavn. Klager gjorde så og deretter ble kortet beslaglagt og måtte
løse billett med ekstragebyr som gjelder for kjøp om bord. Da sønnen protesterte ble han
truet med politianmeldelse og han fikk ikke snakket ferdig. Det har han flere medelever som
vitne på. Hadde hans sønn ønsket å misbruke kortet kunne han ha satt seg i en ubetjent vogn
eller latt være å opplyse hvem han var da han viste kortet.

Klager mener sønnen er blitt behandlet på samme måte som andre som mistenkes å ha
stjålet eller misbrukt andres kort. Han fikk ingen forklaring på hva som ville skje med kortet og
heller ingen skriftlig informasjon. Det er etter klagers mening ikke utvist noen form for skjønn
i saken.

Klager har i ettertid kontaktet både NSB og Ruter uten at kortet er funnet. Klager krever
at personalansvarlig i NSB tar saken opp med vedkommende konduktør, at det foretas en
gjennomgang av rutinene ved beslaglegging av kort og at personale på kundeservice får bedre
informasjon om hva som gjelder slik at de kan svare på spørsmål i slike saker. Klager ønsker
en prinsipiell avklaring hvorvidt dette beslaget av reisekort er rettmessig. Klager mener NSB
opererer med et begrep om misbruk/forfalskning som strider med sunn fornuft og allmenn
rettsfølelse.

NSB har i det vesentlige anført:

Det fremgår av NSBs transportvilkår § 4A at med gyldig billett menes av NSBs godkjente
billettyper og reisebevis herunder billetter i elektronisk form. Regler for kjøp, kansellering
og refusjon avhenger av type billett. Klagers sønn reiste med skolereisekort fra Ruter AS.
Skolereisekort er personlig og gjelder kun sammen med skolebevis, bankkort eller annen
gyldig legitimasjon på reisen. Ruter har et samarbeid med NSB slik at skolereisekort også
kan benyttes på tog, forutsatt at reisekortet er kodet med riktige takstsoner. I vilkårene
for bruken av kortet fremgår det at dersom man bruker et kort som tilhører andre, anses
dette som forfalskning og dette medfører i henhold til NSBs vilkår gebyr på kr 1.500 for
dokumentforfalskning og/eller anmeldelse til politiet.

Da det forekommer at skolereisekort enten blir stjålet, misbrukt eller lånt ut til andre, blir
disse inndratt for å undersøke om det foreligger misbruk dersom noen blir påtruffet med et
skolereisekort som tilhører en annen. Det er ikke mulig for NSBs ansatte i togene å avgjøre der
og da om kundens forklaring er sann eller ikke.

I dette tilfellet ble ikke rutinene ved inndragelse av kort fulgt ved at konduktøren ikke fylte ut
en kvittering som kunden skal ha en del av og en andre skal følge kortet. NSB har beklaget
dette overfor klager og gitt klager et gavekort på kr 400 som en kompensasjon for den ulempe
klager og hans sønn ble påført. NSB vil gjennomgå rutinene for håndtering av inndratte kort.

Nemnda bemerker:

Passasjerer som ved kontroll ikke kan fremvise gyldig billett vil bli ilagt et gebyr. Passasjerer
kan kjøpe billett i en betjent vogn. En eventuell kontroll i betjent vogn vil ikke gjennomføres
før alle kunder har fått anledning til å kjøpe billett av konduktøren når han/hun går gjennom
vognen, jf. NSBs transportvilkår § 4 C.

For passasjerer som benytter skolereisekort fra Ruter vil dette være gyldig på tog forutsatt at
reisekortet er kodet med riktige takstsoner, jf. Ruters vilkår og informasjon om skoleskyss.

Forfalskning av billett fører til gebyr for dokumentforfalskning og/eller politianmeldelse, jf. § 4
B.

Klagers sønn gikk på betjent vogn. Da konduktøren kom og ba om fremvisning av billett,
forklarte klagers sønn uoppfordret at han reiste med brorens kort. Dette gjorde han på
bakgrunn av at klager trodde dette var i orden all den stund det dreide som om en reise til/fra
Oslo som han hadde betalt ekstra for ved påfylling av skolereisekortet. Klager begrunner dette
med at ved kjøp av tilsvarende billett på Ruters vanlige kort er dette upersonlige billetter som
kan lånes ut til andre. NSB har ikke kommentert dette.

Klagers sønn fikk ikke mulighet til å kjøpe billett av konduktøren. Dette er etter nemndas
mening et brudd på transportvilkårenes § 4 C. I dette tilfellet har konduktøren foretatt en
kontroll og beslagleggelse av kortet uten først å ha gitt kunden mulighet til å kjøpe billett.
Klagers sønn forklarte konduktøren at han reiste med brorens kort. Dette hadde ikke klagers
sønn plikt til å gjøre og nemnda må derfor anta at han ga denne opplysningen for å få
bekreftet at bruk av kortet var i orden. Det er etter nemndas vurdering ikke grunnlag for å
mistenke klagers sønn for å misbruke kortet i en slik situasjon. Saken kunne vært løst ved at
konduktøren hadde forklart klagers sønn at han ikke kunne benytte skolereisekortet da dette
er personlig for alle reiser som er fylt elektronisk på kortet og deretter bedt klagers sønn kjøpe
ordinær billett.

Konduktøren inndro kortet uten å gi klagers sønn en kvittering på at kortet var beslaglagt.
Dette har NSB beklaget og tillegg gitt klager et gavekort på kr 400 som kompensasjon.
NSB mener beslaget var rettmessig da konduktøren ikke har mulighet til å sjekke kundens
forklaring på ugyldig billett der og da.

Nemnda kan etter dette ikke se at klagers sønn har forsøkt å misbruke kortet eller benytte en
forfalsket billett og anser derfor beslagleggelse av reisekortet som en reaksjon konduktøren
ikke hadde grunnlag for å benytte seg av.

Vedtak:

Transportklagenemnda - jernbane anser ikke beslagleggelse av reisekortet til klagers sønn
som en legitim og rimelig reaksjon i denne saken.

Vedtaket er enstemmig.