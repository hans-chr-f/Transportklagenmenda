Vedtak i Transportklagenemnda - Fly

Sammendrag

Krav om refusjon av billetter bestilt gjennom reisebyrå. Klager
har fått delvis refusjon. Uklart om flyvninger ble kansellert.

Dato
16.09.2021

Saksnummer
2020-03182

Tjenesteytere
Travellink
Norwegian Air Shuttle

Klager har i det vesentlige anført

Klager hadde bestilt en tur-returreise mellom Stavanger og Gdansk, med utreise med
W61748 den 16. juni 2020 og retur via Oslo med DY1053 og DY542 den 21. juni 2020.
Klager bestilte reisen fra Travellink og betalte totalt 3216,43 kroner for billettene.

Klagers utreise med Wizz Air ble kansellert, og klager har oppgitt å ha mottatt 1204,56
kroner i refusjon for denne billetten. Klager har imidlertid ikke fått refusjon for
flyvningene med Norwegian og krever derfor refusjon av ytterligere 2011,87 kroner.

Tjenesteyterne har i det vesentlige anført
Norwegian har ikke inngitt tilsvar i saken, på tross av anmodning om dette.

Travellink har i det vesentlige anført følgende:

For Wizz Air-flyvningen er det blitt tilbakeført 1201,56 kroner til betalingskortet som ble
brukt ved bestilling. I tillegg vil Travellink refundere 424,87 kroner for serviceavgifter og
tilleggsprodukter som Travellink har holdt tilbake.

Travellink har sendt en refusjonsforespørsel til Norwegian. Refusjonsprosessens varighet
kan bli påvirket av de ekstraordinære omstendighetene. Travellink kan ikke gi refusjon før
pengene er mottatt fra tjenesteyteren.

Travellink forsøker å få godkjent forespørselen så snart som mulig. Travellink er kun
et mellomledd mellom flyselskapene og kundene og må derfor avvente flyselskapets
beslutning.

Nemnda bemerker

Norwegian har ikke avgitt noen uttalelse til nemnda. Nemnda treffer vedtaket
på grunnlag av opplysningene som er fremkommet tidligere i saken, jf.
transportklagenemndforskriften § 5-3 tredje ledd.

På bakgrunn av saksopplysningene legger nemnda til grunn at klagers bestilling hos
Travellink besto av separate billetter på ut- og hjemreisen, med henholdsvis Wizz Air og
Norwegian. Nemnda legger videre til grunn at det er uomtvistet at Wizz Airs flyvning ble
kansellert og at klager har mottatt refusjon av denne billetten.

Klager har fremsatt krav om refusjon av Norwegian-billettene. Spørsmålet for nemnda er
derfor om klager har rett på refusjon av disse hjemreisebillettene.

Det er uklart for nemnda om Norwegians flyvninger ble kansellert eller ikke. Klager er
blitt bedt om å fremlegge kopi av kanselleringsbeskjeden, men klager har ikke fremlagt
dette. Reisebyrået har heller ikke bekreftet eller avkreftet om flyvningen med Norwegian
ble kansellert. 

Det er klager som har bevisbyrden for at flyvingen ble kansellert, og denne har klager
ikke oppfylt. Klager har derfor ikke krav på refusjon av Norwegian-billettene. 

Nemnda bemerker at Travellink i tilsvaret sitt har oppgitt at de vil refundere 424,87 NOK
for serviceavgifter og tilleggsprodukter. Dersom det fremdeles ikke er gjort, anbefaler
nemnda at Travellink refunderer dette.

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at Travellink refunderer 424,87 NOK som oppgitt i
tilsvaret dersom dette ennå ikke er gjort. For øvrig gis ikke klager medhold.