Vedtak i Transportklagenemnda - Fly

Sammendrag

Krav om refusjon av flybilletter og overnatting på grunn av endret rutetid.

Dato
04.09.2013

Saksnummer
251/10F

Tjenesteyter
Norwegian Air Shuttle ASA

Krav om refusjon av flybilletter og overnatting på grunn av endret rutetid.

Klager har i det vesentlige anført:

Klagerne skulle den 4. juli 2010 reise med SAS fra Tromsø kl 14.00 med ankomst Oslo kl 15.50.
De skulle samme dag videre med Norwegian kl 20.20 til Billund. I Danmark hadde klagerne
leid feriehus.

Norwegian endret rutetider slik at avreisen fra Oslo ble fremskutt til kl 13.55. Det var ikke
mulig for klagerne å nå denne avgangen. Klagerne måtte kjøpe nye billetter med Cimber
Sterling. Det medførte en ekstrautgift på NOK 2 184.

I Danmark hadde klagerne bestilt feriehus frem til lørdag 10. juli i og med at Norwegians
avgang gikk så sent den 9. Med endringen var ikke dette nødvendig. Klagerne pådro seg
således unødig en utgift på NOK 2 507.

Klagerne krever erstattet sine ekstrautgifter.

Det vises for øvrig til klagers brev.

Norwegian har i det vesentlige anført:

Det fremgår av Norwegians befordringsvilkår artikkel 10 at «Rutetidene i flyselskapets
publiserte tidtabeller ikke er garanterte og kan endre seg fra tidtabellen utgis til den dato
passasjeren ønsker å reise. Rutetiden er derfor ikke en del av kontrakten mellom flyselskapet
og passasjeren».

Dette er en del av den avtalen som Norwegian inngår med sine reisende når de bekrefter at
reisevilkår er lest og akseptert.

En ruteendring er en endring av flytider, og kan ikke defineres som en forsinkelse
eller innstilling. EU forordning 261/2004 har ingen bestemmelse om konsekvensen av
ruteendringer. Bestemmelser om ruteendringer finnes heller ikke i lover eller konvensjoner.

Dersom man skulle anse en ruteendring som en innstilling, og man skulle vurdere grunnlaget
for en eventuell erstatning/kompensasjon, så ligger dette i når man blir informert. I
dette tilfellet ble klagerne informert mer enn 14 dager før avreise, og da faller eventuelle
erstatnings/kompensasjons krav bort, jf. EU forordning 261/2004.

Ved ruteendringer tilbyr Norwegian følgende:

Passasjeren kan overføre billetten (både tur og retur) til senere tidspunkt innen samme
strekning innen 3 måneder kostnadsfritt.

De tilbyr alternativt full refusjon som klager i dette tilfellet har akseptert.

Klager tok den 1. juni 2010 kontakt med Norwegians kundesenter, og ba om full refusjon av
billettet. Dette er tilbakeført klagers betalingskort.

Norwegian finner ikke å kunne etterkomme klagers krav om erstatning.

Nemnda bemerker:

Ved kjøp/bestilling av en flybillett inngås avtale om transport over en bestemt strekning til en
bestemt tid. Bestillingen gir begge parter plikter og rettigheter. Den reisende plikter bl.a. å
betale avtalt beløp, og har som gjenytelse rett til transport på den aktuelle strekning til den
avtalte tid. Flyselskapet har rett til betaling og plikt til å transportere den reisende som avtalt.

Fra tid til annen blir en avgang forsinket eller må kanselleres/innstilles. Konsekvensene
av dette er regulert i forskjellige bestemmelser inntatt i lover, konvensjoner m.v., bl.a.
luftfartsloven og EU forordning 261/2004.

Klager hadde billetter til flygning fra Gardermoen til Billund den 4. juli 2010 kl 20.20. Som følge
av en ruteendring kansellerte Norwegian denne flygningen. Ny avgang ble satt til kl 13.55.
Informasjonen om kanselleringen ble gitt mer enn to uker før avgang. Kanselleringen gir da
ikke rett til standarderstatning etter EU forordning 261/2004, jf forordningens artikkel 5 c) i).
Forordningen begrenser imidlertid ikke den reisendes rett til erstatning på annet grunnlag, jf
artikkel 12.

Det fremgår av Norwegians vilkår at rutetidene i flyselskapets publiserte tidtabeller ikke er
garanterte og kan endre seg fra tidtabellen utgis til den dato passasjeren ønsker å reise.
Rutetiden er derfor ikke en del av kontrakten mellom flyselskapet og passasjeren.

Ruteendringer forekommer hos de fleste flyselskap fra tid til annen. De fleste flyselskap
forbeholder seg også retten til ruteendring. Nemnda anser dette kjent for de fleste. Nemnda
legger på bakgrunn av Norwegians informasjon til grunn at Norwegian hadde anledning til å
endre avgangstiden.

Ruteendringer vil kunne skape problemer og tap for den reisende, og flyselskapet må etter
nemndas vurdering være ansvarlig for påregnelig tap som følge av ruteendring.

Som følge av ruteendringen måtte klager kjøpe nye billetter med annet flyselskap. Dette
medførte en ekstrautgift på NOK 2 184 som Norwegian bør erstatte.

Endringen førte videre til at klagerne ikke hadde hatt behov for å leie feriehus til den 10. juli.

Nemndas flertall, lederen og flyselskapenes representanter, er av den oppfatning at
dette er en ekstrakostnad som ligger utenfor det som kan anses som påregnelig, og
finner følgelig ikke å anbefale at Norwegian dekker denne.

Nemndas mindretall, forbrukerens representanter er av den oppfatning at
ekstrautgiften er påregnelig, og at det således er grunnlag for å kreve denne utgiften
erstattet.

På bakgrunn av flertallets vurdering traff nemnda slikt

Vedtak:

Flyklagenemnda anbefaler at Norwegian erstattet klagernes ekstrautgifter med NOK 2 174.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Janne G. Soløy, Widerøe's Flyveselskap

Olav Grøttland, SAS