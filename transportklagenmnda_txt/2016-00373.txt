Vedtak i Transportklagenemnda - Fly

Sammendrag

Krav om standarderstatning og nye billetter grunnet forsinkelse.

Dato
31.01.2017

Saksnummer
2016-00373

Tjenesteytere
Norwegian

Klager har i det vesentlige anført

Klager skulle reist fra Oslo til Bangkok 20. januar 2016 kl. 13:35 med DY7201. 

Flyvningen ble forsinket med 7 timer og den oppgitte grunnen for forsinkelsen var
at flyet stod til inspeksjon i hangaren og at det ikke kom ut på grunn av at det var
innestengt av et annet fly. 

Klager skulle videre fra Bangkok til Siem Reap kl. 14:05, men rakk ikke dette flyet på
grunn av forsinkelsen fra Oslo og måtte dermed kjøpe nye billetter. 

Det ble mottatt forpleining.

Klager krever standarderstatning 600 euro pr. person i henhold til EU-forordning
261/2004 og erstatning for nye flybilletter til Siem Reap.

Tjenesteyterne har i det vesentlige anført
DY7201 fra Oslo til Bangkok den 20. januar 2016 ble forsinket med 6 timer og 21
minutter på grunn av lynnedslag. Det vises til fremlagt dokumentasjon.  

Flymaskinen ankom Oslo med rute DY7202, og det ble rapportert om mulig lynnedslag.
Det ble gjennomført en sjekk og det ble funnet skader som var forårsaket av lynnedslag. 

Alle passasjerer ble tilbudt forpleining. 

I henhold til dom C-402/07 i EU-domstolen (Sturgeon-dommen), er flyselskapene
unntatt fra videre kompensasjon hvis forsinkelsen er under 3 timer eller årsaken til
forsinkelsen er ekstraordinære omstendigheter utenfor flyselskapets kontroll som
forhindrer flyvningen. En omstendighet som er utenfor Norwegians kontroll er hendelser
som ikke er forårsaket av en handling eller unnlatelse av flyselskapet. 

Norwegian vurderer det slik at årsaken til disse uregelmessighetene, herunder
lynnedslag og påfølgende inspeksjon av fly var utenfor Norwegian sin kontroll.

Norwegian kan ikke imøtekomme klagers krav om EU-kompensasjon eller refusjon av
nye billetter.

Nemnda bemerker

DY7201 fra Oslo til Bangkok den 20. januar 2016 ble forsinket med 6 timer og 21
minutter. Klagerne rakk dermed ikke sin videreforbindelse fra Bangkok, og måtte kjøpe
nye billetter.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7, jf artikkel 5 nr. 3, jf. EU-
domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

Værforhold som påvirker flytrafikken ved at det ikke er mulig å lande/ta av, ved at
det oppstår store forsinkelser mv. kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. 

Nemnda legger på bakgrunn av opplysningene i saken og den fremlagte dokumentasjon
at forsinkelsene skyldtes lynnedslag på flymaskinens forrige flyvning, DY7202. Dette
nødvendiggjorde teknisk ettersyn og reparasjon av flyet. Luftfartstilsynet har ingen
bemerkninger til  flyselskapets beskrivelse av den tekniske feilen og dokumentasjonen
for denne.

Nemnda har ved vurderingen delt seg i et flertall og et mindretall. Flertallet, nemndsleder
og flyselskapenes representanter, er av den oppfatning at lynnedslag må anses som en
ekstraordinær omstendighet i forordningens forstand. Videre kan flertallet ikke se at
forsinkelsen kunne vært unngått selv om alle rimelige tiltak var truffet. 

Mindretallet, forbrukernes representanter, er av en annen oppfatning. Lynnedslag må
anses å være et alminnelig og hyppig fenomen som flyselskapene må forholde seg til i
sin ordinære drift og kan derfor ikke regnes som en ekstraordinær omstendighet som
fritar selskapene for ansvar. Mindretallet mener klagerne har rett på standarderstatning.

I tråd med flertallets vurdering gir forsinkelsen ikke rett til standarderstatning. Nemnda
kan heller ikke se at forsinkelsen gir rett til erstatning på annet grunnlag.

Vedtak

Transportklagenemnda - fly anbefaler ikke at klager gis medhold i sitt krav om
standarderstatning.