Vedtak i Transportklagenemnda
- Kollektivreiser

Sammendrag

Krav om frafall av gebyr

Dato
14.01.2022

Saksnummer
2021-01361

Tjenesteytere
Skyss

Klager har i det vesentlige anført

Klager ble ilagt gebyr 25. mai 2021. 

Klager anfører at han gikk på bussen med ønske om å betale kontant. Han fikk tegn fra
bussjåføren at denne muligheten var tatt vekk. Klager forklarer at han satte seg ned og
tok opp mobilen for å sjekke mulighet for å kjøpe i app. Ca. 100 meter, under ett minutt
etter, stopper bussen ved neste holdeplass hvor billettkontrollen går om bord og starter
billettkontroll. 

Klager forklarer situasjonen til kontrollørene at han ikke hadde fått mulighet til å betale
hos sjåføren fordi han ikke tok imot kontanter på grunn av smittevern. Klager påpekte
at representanter fra Skyss har uttalt at sjåfør og billettkontroll skal utvise skjønn i
behandling av klager på gebyr. Klager fikk beskjed om å skrive en klage. 

Klager anfører at det ikke var noen informasjon om manglende kontantbetaling og at
sjåføren var utilgjengelig til å svare på spørsmål rundt betaling grunnet tidspresset på
bussruten og dårlige kunnskaper. Klager har i sin klage til Skyss anført at han opplevde
problemer med billettappen og at den ikke fungerte som den skulle. 

Klager anfører at han tilbød å betale kontant, men dette har Skyss avslått. Klager mener
han har rett til å betale sporingsfritt og bestrider gyldigheten av gebyret. 

Klager krever frafall av gebyr.

Tjenesteyterne har i det vesentlige anført

Skyss har, til tross for purring fra sekretariatet, ikke kommet med uttalelse i saken ut over
svaret til klager.

Nemnda bemerker

Klager ble ilagt gebyr 25. mai 2021 fordi han ikke kunne fremvise gyldig billett under
billettkontroll.

Det fremgår av Skyss sine transportvilkår punkt 3 at den reisende skal kjøpe billett før
eller ved påstigning, og er selv ansvarlig for å inneha gyldig billett under hele reisen.

Videre fremgår det av transportvilkårene punkt 4 at reisende som ved kontroll ikke
kan vise gyldig billett og gyldig dokumentasjon ved krav på rabatt, plikter å betale
tilleggstakst.

Klager kunne ikke fremvise gyldig billett under billettkontrollen, så vilkårene for å ilegge
gebyr var dermed til stede. Da klager reiste med bussen til tross for at han ikke fikk betalt
kontant eller hadde annen gyldig billett, var det grunnlag for å ilegge gebyr. 

Klager har anført at han gikk på bussen med et ønske om å betale kontant, men at han
fikk tegn fra bussjåføren at dette ikke var mulig. Videre har klager anført at han deretter
forsøkte å betale via billettappen, men at appen ikke fungerte. Klager anfører at han
tilbød å betale kontant, men dette har Skyss avslått. Klager mener han har rett til å betale
sporingsfritt og bestrider gyldigheten av gebyret. 

Nemnda viser til at det fremgår av klagen som klager sendte til Skyss at årsaken til at
han ikke fikk kjøpt billett via billettapp før ombordstigning var på grunn av manglende
dekning på telefonen.

Nemnda bemerker at det er den reisende selv som har ansvaret for å sørge for ha gyldig
billett ved bruk av offentlig transport.

Nemnda er kjent med at det som følge av covid-19 pandemien har vært visse
restriksjoner når det gjelder billettkjøp. Nemnda viser til at det er den reisendes ansvar å
sette seg inn i billettsystemer og betalingsmåter. 

Nemnda bemerker at elektroniske billetter skal være kjøpt og aktive før påstigning.
Nemnda bemerker at en elektronisk billett som er kjøpt etter ombordstigning ikke anses
som gyldig billett.

Nemnda bemerker at det er klagers ansvar å sørge for at mobiltelefonen har dekning
og kan fungere, slik at det er den reisendes ansvar å ha tilstrekkelig dekning for å kunne
kjøpe billett.

Nemnda finner ikke å kunne anbefale at gebyret frafalles.

Vedtak

Transportklagenemnda finner ikke å kunne anbefale at klager gis medhold.