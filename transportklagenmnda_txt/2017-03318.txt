Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
06.11.2018

Saksnummer
2017-03318

Tjenesteytere
KLM

Klager har i det vesentlige anført

Klager skulle reise med KLMs flyvning KL1824 fra Berlin (TXL) til Amsterdam (AMS) 11.
desember 2017 kl. 11.55. De to reisende hadde deretter videreforbindelse med KL1203
til Stavanger (SVG) kl. 14.55. 

Klager anfører at han og hans kone ble nektet ombordstigning på flyvningen. Flyet var, i
følge klager, overbooket som følge av snøvær i Amsterdam, som hadde medført mange
kanselleringer. Han anfører at de to reisende ble nedprioritert og nektet ombordstigning,
og at KL1824 gikk til planlagt rutetid. 

På ovennevnte bakgrunn har klager fremsatt krav om standardkompensasjon i henhold
til EU-forordning 261/2004 på 250 euro pr. person, totalt 500 euro for to passasjerer.
Klager har mottatt refusjon av sine utgifter til forpleining.

Tjenesteyterne har i det vesentlige anført
KLMs flyvning KL1824 fra Berlin (TXL) til Amsterdam (AMS) 11. desember 2017 ble
forsinket med tre timer og elleve minutter som følge av dårlige værforhold i Amsterdam.
Da klager ville mistet sin planlagte videreforbindelse til Stavanger, ble reisefølget booket
om til ny reise med Lufthansa og SAS neste dag. KLM anfører derfor at de har tilbudt
passasjerene omruting i henhold til EU-forordning 261/2004 artikkel 8. 

KLM viser til at det var snø i Amsterdam denne dagen. Det vises til fremlagt
dokumentasjon.

Klagers utgifter til hotell og mat er refundert av KLM. Flyselskapet anfører at de
ovennevnte værforhold utgjør en slik ekstraordinær omstendighet som fritar
flyselskapene for sitt erstatningsansvar etter EU-forordning 261/2004, og at forsinkelsen
ikke kunne vært unngått selv om alle rimelige tiltak ble truffet. Selskapet avviser på dette
grunnlag klagers krav om standardkompensasjon.

Nemnda bemerker

Nemnda viser til fremlagt dokumentasjon fra KLM, og finner det følgelig sannsynliggjort
at KLMs flyvning KL1824 fra Berlin til Amsterdam 11. desember 2017 ble forsinket med
tre timer og elleve minutter. Videre har selskapet fremlagt dokumentasjon som viser
at klager ble booket om til nye flyvninger 12. desember 2017, da de ikke ville rukket sin
videreforbindelse fra Amsterdam til Stavanger. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 
I dette tilfellet skyldtes forsinkelsen snøvær i Amsterdam denne dagen. Det vises til
fremlagt dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningens forstand. KLM booket om klager allerede før
ombordstigning i Berlin, slik at passasjerene ikke skulle bli "strandet" på flyplassen i
Amsterdam. Nemnda legger til grunn at forsinkelsen ikke kunne vært unngått selv om
alle rimelige tiltak ble truffet. Forsinkelsen gir etter dette ikke rett til standarderstatning,
og nemnda anbefaler ikke at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.