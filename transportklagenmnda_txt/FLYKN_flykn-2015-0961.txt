Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
26.06.2016

Saksnummer
0961/15F

Tjenesteyter
Swiss Int Air Lines

Klager har i det vesentlige anført:

Klager skulle reise fra Oslo til Las Palmas via Zürich den 1. juli 2015 kl. 09:45. LX1211 ble
forsinket slik at klager mistet sin videreforbindelse. Klager ble booket om via Madrid og
ankom bestemmelsesstedet syv og en halv time forsinket. Klager ble ikke informert om sine
rettigheter.

Klager krever standarderstatning i henhold til EU-forordning 261/2004.

Det vises for øvrig til klagers brev.

Swiss Int. Air Lines har til klager i det vesentlige anført:

LX1211 ble forsinket grunnet operasjonelle årsaker som følge av uforutsett teknisk feil,
hendelsen er derfor ikke kompensasjonsberettiget.

Swiss Int. Air Lines kan ikke imøtekomme klagers krav.

Til nemnda har Swiss Int. Air Lines i det vesentlige anført:

LX1211 ble operert av Helvetic Airways, klager bes henvende seg til opererende selskap for
krav om erstatning.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket slik at klager ankom Las Palmas om lag syv og en halv time forsinket.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Swiss Int. Air Lines har opplyst at forsinkelsen skyldtes teknisk feil. Teknisk feil er ikke en
ekstraordinær omstendighet i forordningens forstand, jf. EU-domstolens avgjørelse av 17.
september 2015, Corina van der Lans - KLM (C-257/14). Teknisk feil fritar således ikke fra
plikten til å betale erstatning.

Swiss Air har henvist klager til å kontakte Helvetic Airways da det var dette selskap som
opererte flygningen. Swiss Air henviser til forordningen artikkel 2 bokstav b.

Det er det «transporterende luftfartsselskap» som er ansvarlig etter EU-forordningen.
I henhold til artikkel 2 bokstav b, er et «transporterende luftfartsselskap», et
«lufttransportforetak som utfører eller har til hensikt å utføre en flygning i henhold til en
avtale med en passasjer eller på vegne av en annen person, juridisk eller fysisk, som har en
avtale med denne passasjeren».

Klager kjøpte billettene på Swiss Air Lines hjemmesider. Det fremgår av billetten at flygningen
fra Oslo til Zürich 1. juli kl. 09:45 opereres av Swiss. Klager hadde etter dette grunn til å gå ut
fra at han hadde kjøpt billett med Swiss. Slik billetten er utformet, antar nemnda at det også
var flyselskapets hensikt da billetten ble utstedt.

Etter nemndas vurdering må Swiss Int. Air Lines i den foreliggende situasjon overfor klager
være ansvarlig som om det var selskapet selv som utførte flygningen. Swiss Int. Airlines hadde
til hensikt å utføre flygningen i henhold til reisedokument utstedt etter bestilling. At selskapet
på et senere tidspunkt har valgt å overlate flygningen til et annet selskap uten å gi klager
mulighet til å heve kjøpet, kan ikke frata klager rettigheter han ellers ville hatt. Swiss Int. Air
Lines kan eventuelt senere kreve sitt tap erstattet av flyselskapet som utførte flygningen på
Swiss sine vegner.

Nemnda anbefaler at Swiss Int. Air Lines utbetaler en standarderstatning på 600 euro per
person.

Vedtak:

Transportklagenemnda-fly anbefaler at Swiss Int. Air Lines utbetaler en standarderstatning på
600 euro per person.

Vedtaket var enstemmig.