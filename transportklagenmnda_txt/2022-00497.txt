Vedtak i Transportklagenemnda
- Kollektivreiser

Sammendrag

Krav om frafall av gebyr

Dato
15.06.2022

Saksnummer
2022-00497

Tjenesteytere
AtB AS

Klager har i det vesentlige anført

Klager ble ilagt gebyr 9. februar 2022. Klager forklarer at hun går på videregående og
har krav på skoleskyss. Klager anfører at hun denne dagen aktiverte skoleskyssen og
gikk om bord på bussen hvor det stod 3 vektere som ga henne gebyr med en gang fordi
nedtellingen på 2 minutter hadde 30 sekunder igjen. Klager mener at det ikke er rett at
hun som har krav på skoleskyss får gebyr. 

Klager anfører at billetten var aktivert før hun gikk ombord. 

Klager krever frafall av gebyret.

Tjenesteyterne har i det vesentlige anført
AtB har, etter gjentatte henvendelser fra sekretariatet for Transportklagenemnda, ikke
inngitt tilsvar i saken. 

Overfor klager har AtB blant annet anført at bruksvilkårene for elektronisk skyssbevis er
tydelige på at beviset alltid må medbringes og aktiveres før påstigning, og at AtB ikke kan
tillate en praksis hvor elever reiser med innvilget skoleskyss uten å aktivere billetten før
ombordstigning. AtB viser videre til gebyrrapporten hvor det fremgår at klager aktiverte
skoleskyssen sin på bussen og ved kontroll ser kontrolløren at den fortsatt ikke er aktiv.

Nemnda bemerker

Klager ble ilagt gebyr på bussen den 9. februar 2022, fordi hun ikke kunne fremvise
gyldig billett under billettkontrollen.

AtB har ikke fremmet tilsvar til nemnda. Nemnda kan treffe vedtak basert på
opplysningene som er fremkommet tidligere i saken, jf. transportklagenemndforskriften
§ 5-3 (3).

Det følger av AtBs transportvedtekter punkt 3 a og b at det er den reisendes ansvar å
ha gyldig betalingsmiddel og å ha gyldig billett ved påstigning. Det fremgår av vilkårene
for skoleskyss at reisebeviset må alltid aktiveres ved hver reise før ombordstigning og at
billetten ikke er gyldig før den er aktivert. 

Av transportvedtektenes punkt 6.2 følger det at det skal ilegges tilleggsavgift dersom den
reisende ikke kan vise gyldig billett. Bestemmelsen er objektiv. Gebyr kan således ilegges
selv om passasjeren ikke har opptrådt klanderverdig.

Klager har anført at billetten var aktivert før hun gikk ombord og hun mener at det ikke
er rett at hun som har krav på skoleskyss får gebyr. 

Det fremgår av gebyret at gebyret ble ilagt kl. 16:27. Videre har klager fremlagt
dokumentasjon på billetten hvor det fremgår at billetten gjaldt fra kl. 16:29. Basert på
dette og gebyrrapporten finner nemnda det sannsynlig at klager ikke hadde en gyldig
billett før påstigning. 

Nemnda bemerker at det er den reisendes ansvar å sørge for gyldig billett ved reise
med kollektiv transport. Nemnda viser til at det er den reisendes ansvar å sette seg inn i
billettsystemer og betalingsmåter. 

Nemnda kan således ikke se at det er grunnlag for å anbefale noen reduksjon eller frafall
av gebyret i dette tilfellet.

Nemnda bemerker at det er uheldig at AtB ikke har inngitt tilsvar i saken.

Vedtak

Transportklagenemnda kan ikke anbefale at klager gis medhold.