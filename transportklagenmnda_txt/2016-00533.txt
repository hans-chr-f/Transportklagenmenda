Vedtak i Transportklagenemnda - Fly

Sammendrag

Krav om refusjon av kostnader til nye flybilletter og billeie grunnet forsinkelse.

Dato
21.03.2017

Saksnummer
2016-00533

Tjenesteytere
Norwegian

Klager har i det vesentlige anført

Klager og hans reisefølge skulle reise fra Bergen (BGO) til Oslo lufthavn (OSL) med DY641
og videre til Billund (BLL) med DY998 16. desember 2016. Flyvningen fra Oslo til Bergen
ble forsinket slik at klager ikke rakk sin videreforbindelse til Billund. 

DY641 landet kl. 18.45 på Oslo Lufthavn, og i henhold til Norwegians fremlagte logg
hadde ikke DY998 forlatt gaten da DY641 landet. Klager kjøpte nye billetter med
SAS' forsinkede flyvning SK1475 med avgang 16. desember, og passasjerene ankom
København kl. 22.55. Vedlagt kvittering viser at klager kjøpte billett med SK1461 17.
desember, men dette er feilaktig. Dette kan også bevises, da fakturaen fra Enterprise
viser at bil ble utlevert i København 16. desember kl. 23.05. 

Norwegians eneste tilbud var å fly DY998 et døgn senere. Begge passasjerer hadde
forretningsmøter neste dag fra kl. 08.30 og utover, og kunne derfor ikke vente i Oslo. 

Klager krever på ovennevnte grunnlag refusjon av nye flybilletter til København kroner 5
298 og refusjon av 3 224,55 danske kroner for utgifter til billeie og drivstoff.

Tjenesteyterne har i det vesentlige anført
DY641 fra Bergen til Oslo lufthavn 16. desember 2016 ble forsinket med 40 minutter.
Forsinkelsen skyldtes restriksjoner ved Oslo lufthavn grunnet dårlige værforhold,
herunder «freezing fog». All trafikk inn og ut av Oslo lufthavn ble satt i system og regulert
etter værforholdene. Dette gjaldt særlig fly som skulle lande, da sikten var dårlig.
Tilstanden påvirket alle flyselskap. 

Forsinkelsen medførte at passasjerene ikke rakk sin videreforbindelse med DY998
fra Oslo lufthavn til Billund samme kveld. Klager anfører at flyet ikke ble holdt igjen.

Norwegian anfører at flyselskapet ikke har mulighet til å holde igjen et fly, da dette vil få
konsekvenser for resten av ruteprogrammet og andre passasjerer. 

Klager anfører med riktighet at selskapet ikke kunne tilby de reisende ny avgang til
Billund samme kveld, hverken med Norwegian eller andre flyselskaper. Norwegian ville
i så fall tilbudt klager forpleining i henhold til EU-forordning 261/2004. Klager og hans
reisefølge valgte i stedet å kjøpe billetter med SAS fra Oslo til København 17. desember,
og krever at Norwegian skal erstatte deres utgifter til nye flybilletter og billeie. 

Norwegian vil alltid forsøke omruting med eget selskap først. I de tilfeller hvor omruting
med eget selskap kan tilbys, vil passasjeren få tilbud om dette. Passasjeren har imidlertid
ingen plikt til å akseptere tilbudet, og ved avslag vil passasjeren ha krav på full refusjon
av sin ubenyttede billett. I slike tilfeller må passasjeren være forberedt på å dekke
påfølgende kostnader selv, og avtaleforholdet med Norwegian vil ikke lenger være
gjeldende. 

Norwegian kunne ikke tilby omruting til Billund hverken 16. eller 17. desember, men
tilbød klager omruting til København 17. desember. Klager kjøpte allikevel nye billetter
med SAS, og Norwegian anfører at klager pådro seg en ekstra og unødvendig kostnad, da
Norwegian ga klager et tilsvarende tilbud. Selskapet hevder at passasjerene derfor må
bære den økonomiske byrden selv. 

Selskapet kan ikke se at det foreligger bevis på at det er inngått avtale om dekning av
flybilletter og leiebilutgifter med Norwegian. Selskapet anser at klager har brutt sin
kontrakt med Norwegian ved å ikke ta imot tilbud om omruting. 

Fraktføreren er ansvarlig for tap som følge av forsinkelse ved lufttransport av passasjer,
reisegods og gods, med mindre han godtgjør at han selv og hans folk har tatt alle
forholdsregler som med rimelighet kan kreves for å unngå tapet, eller at dette ikke har
vært mulig for dem, jf. Montrealkonvensjonen art. 19 og luftfartsloven § 10-20.

Flyselskapene er unntatt fra videre kompensasjon hvis forsinkelsen er under tre timer
eller årsaken til forsinkelsen er ekstraordinære omstendigheter utenfor flyselskapets
kontroll som forhindrer flyvningen, jf. EU-domstolens dom i C-402/07 (Sturgeon-
dommen). 

Forsinkelsen skyldtes dårlige værforhold. Dette faller inn under ekstraordinære
omstendigheter utenfor flyselskapets kontroll og innflytelse. Norwegian avviser på
ovennevnte bakgrunn klagers krav om refusjon av ekstrautgifter, samt eventuelle krav
om standardkompensasjon.

Nemnda bemerker

DY635 fra Bergen til Oslo 16. desember 2015 ble forsinket med en time og 20
minutter grunnet restriksjoner i luftrommet. Dette førte til at klagerne ikke rakk sin
videreforbindelse til Billund samme kveld.

Klagerne har påpekt at de kjøpte flybilletter med SAS med avgang samme aften (SK1475),
mens den fremlagte kvitteringen viser flyvning dagen etter med SK146. Klagerne har
også fremlagt kvittering fra bilutleiefirma i København med utleiedato 16. desember kl.
23.05.

Nemnda mener at tilbudet om omruting til Billund dagen etter, etter omstendighetene
ikke tilfredsstiller vilkåret "snarest mulig". Flyselskapet plikter å bistå passasjeren med å
skaffe en alternativ flyvning som vil sikre at forsinkelsen blir minst mulig. Det må foretas
en helhetsvurdering, der flere forhold spiller inn, slik som tid, kostnader, tilgjengelig
transport og passasjerens individuelle behov for å ankomme til et bestemt sted til et
bestemt tidspunkt. 

Nemnda mener at det ikke er dokumentert at klagerne ble tilbudt en tilfredsstillende
omruting. Det anbefales at Norwegian dekker klagernes merkostnader for alternativ
transport, med fratrekk for refusjon av ubenyttede flybilletter og 50 prosent av kostnader
til leiebil.

Vedtak

Transportklagenemnda - fly anbefaler at Norwegian utbetaler til klager kostnader til
alternativ transport med fratrekk av refusjon av ubenyttede flybilletter og 50 prosent av
kostnader til leiebil.