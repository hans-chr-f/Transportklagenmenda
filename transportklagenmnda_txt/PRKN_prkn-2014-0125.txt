Vedtak i Pakkereisenemnda

Sammendrag

Krav om prisavslag på grunn av manglende informasjon om byggearbeider ved hotellet.

Dato
08.10.2014

Saksnummer
125/14P

Tjenesteyter
Ving Norge AS

Saken gjelder:

Krav om prisavslag på grunn av manglende informasjon om byggearbeider ved hotellet.

Klager har i det vesentlige anført:

Klager hadde bestilt et langtidsopphold på Mallorca vinteren 2013/14 og skulle bo på Sunwing
Alcudia Beach da hun tidligere hadde vært meget fornøyd med langtidsopphold på dette
hotellet.

Denne gangen var det oppstart av byggearbeid den 06.01.14. Klager hadde ikke fått beskjed
om dette på forhånd. Klagers leilighet lå slik til at hun ble plaget av støyen hele tiden mens
arbeidet pågikk. Hun fikk ingen informasjon fra hotellet om at hun kunne bytte leilighet.
Først etter å ha klaget gjentatte ganger og da det nærmet seg slutten av klagers opphold ble
det foreslått at hun kunne bytte leilighet, men byggearbeidene foregikk over store deler av
hotellet samtidig så det ville ikke hjelpe.

Klager tok kontakt Vings representant på stedet den 10.01.14 og 29.01.14, men fikk beskjed
om at hun måtte kontakte Vings kundeservice i Norge vedrørende kravet om kompensasjon
for at hun ikke var blitt informert om byggearbeidene.

Klager finner det uhørt at hun som 85-åring måtte tilbringe både morgenene og
ettermiddagene utenfor hotellets område for å i det hele tatt få et positivt opphold. Hun ble
som følge av dette også plaget med dårlig nattesøvn, noe hun ellers aldri har opplevd. Klager
krever et prisavslag på 50 % av reisens pris.

Ving har i det vesentlige anført:

Klager hadde opphold fra den 05.10.13 til den 12.04.14 og hadde ikke bestilt noen måltider
ved hotellet.

Ved Vings bosteder skjer det normalt en løpende renovering. Dersom Ving får beskjed
om slikt, vil de alltid forsøke å informere sine gjester innen avreisen. Ving har i sin
reiseinformasjon under punktet «Forstyrrelser» tatt forbehold om at man til en viss grad må
være forberedt på å kunne bli berørt av byggearbeider.

Hotell Sunwing Alcudia Beach foretok en utbedring av en restaurant ved anlegget.
Beslutningen om denne utbedringen skjedde sent og når gjestene for lengst var på stedet.

Under den perioden som arbeidene pågikk fikk de som ønsket å bytte leilighet anledning til
dette. Restauranttilbud fantes på den delen av hotellet som heter Princesa. Ving viser til kart
over hotellanlegget. Vings gjester ble tilbudt 5 gratis middager, samt kaffe avec og kake ved en
anledning på grunn av renoveringen. Klager ønsket ikke dette.

I følge hotellets sjef klaget ikke klager over støy eller restauranten, men over at hun ikke
hadde fått tidligere beskjed om at arbeider skulle foretas i restauranten.

Ving har tilbudt klager et gavekort på kr 1.000 som kompensasjon, noe klager har avslått.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2.

Nemnda legger til grunn at klagerens opphold på hotellet strakk seg over ca. 6 måneder. Den
siste halvdelen av oppholdet startet renovasjonsarbeider på hotellet. Ving opplyser at de ikke
var klar over at det skulle startes renovering på det tidspunkt klageren bestilte reisen.

Det foreligger uoverensstemmende opplysninger fra klageren og arrangøren om hvorvidt de
gjestene som ønsket det, fikk tilbud om å bytte leiligheter til et mindre støyutsatt område. Det
fremgår imidlertid av klagerens fremstilling at hun uansett anså at bytte av leilighet ikke ville
avhjelpe problemet da alle områder etter hennes syn var utsatt for støy.

Etter en samlet vurdering kan nemnda ikke se at byggestøy i området er en mangel som
kan gi grunnlag for prisavslag eller erstatning. Det fremgår av Vings generelle informasjon
at byggearbeider er vanlig i turistområder. Når et langtidsopphold strekker seg over en 6-
måneders periode, med lavsesong i en del av tiden, er det forståelig at denne perioden
benyttes til vedlikehold og oppgradering.

Nemnda har merket seg at arrangøren har tilbudt et gavekort på kr 1.000.

Vedtak:

Reklamasjonsnemnda for pakkereiser kan ikke anbefale at det gis noen kompensasjon i dette
tilfellet.

Vedtaket er enstemmig.