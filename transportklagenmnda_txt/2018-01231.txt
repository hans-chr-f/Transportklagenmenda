Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
23.11.2018

Saksnummer
2018-01231

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY1405 fra Nice (NCE) til Oslo lufthavn (OSL)
11. mars 2018. Flyvningen ble kansellert som følge av et kraftig regnskyll, og flyplassen
var stengt i fire-fem timer denne dagen. Klager ble informert kl. 13.16 om ny flytid kl.
15.35. Senere, cirka kl. 16, ble imidlertid passasjerene informert om at flyvningen var
kansellert. De reisende fikk beskjed om at de kunne få plasser på kveldsflyet samme dag
kl. 21.05, men dette ble senere endret til DY1405 neste dag kl. 12.35. Denne flyvningen
ble igjen utsatt til DY1407 kl. 21.05. 

På bakgrunn av kanselleringen har klager fremsatt krav om standardkompensasjon
i henhold til EU-forordning 261/2004 på 400 euro pr. person, totalt 800 euro for to
passasjerer.

Tjenesteyterne har i det vesentlige anført
Norwegians flyvning DY1405 fra Nice til Oslo 11. mars 2018 ble kansellert på grunn av
værforholdene i Nice. Forutgående avgang, DY1404 fra Oslo til Nice, måtte omdirigeres
til Marseille på grunn av kraftig regnvær som igjen medførte at flyplassen i Nice ble
stengt. Da været ikke bedret seg utover dagen måtte personalet ha sin lovpålagte hvile,
og flymaskin LN-DYO måtte returnere fra Marseille til Oslo uten passasjerer. 

Selskapet anfører at de traff alle rimelige tiltak for å få passasjerene frem til planlagt
destinasjon. I dette tilfellet ble berørte passasjerer fraktet med buss fra Nice til Milano for
å fly videre derfra til Oslo. Klager oppdaget ikke dette tilbudet i tide, og ble booket om til
DY1405 neste dag. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning

261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav om standardkompensasjon.

Nemnda bemerker

Norwegians flyvning DY1405 fra Nice til Oslo 11. mars 2018 ble kansellert. 

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken ved at det ikke er mulig å lande/ta av, kan være
en slik ekstraordinær omstendighet som medfører at den reisende ikke har krav på
erstatning. Dette må vurderes konkret. 

I dette tilfellet skyldtes kanselleringen kraftig regnvær i Nice, som førte til at
flyplassen ble stengt i flere timer. Etter nemndas syn må kanselleringen som følge av
værforholdene anses som ekstraordinære omstendigheter i forordningens forstand.

Klager har opplyst at han først fikk beskjed om at det var plass på kveldsflyet. Dette ble
endret, slik at klager ble ombooket til dagen etter kl. 12.35, noe som igjen ble endret til
en flyvning kl. 21.05. Det fremgår av Norwegians tilsvar at det ble satt opp busstransport
for de berørte passasjerer til Milano samme dag for å minimere konsekvensene
av kanselleringen, og passasjerene ble fløyet fra Milano til Oslo, men at klager ikke
oppdaget tilbudet om busstransport i tide.

På bakgrunn av den vanskelige situasjonen som følge av værforholdene, mener nemnda
at  omrutingen dagen etter kl. 21.05 etter omstendighetene må anses som akseptabel.
Nemnda mener derfor at Norwegian har godtgjort at alle rimelige tiltak var truffet for å
unngå forsinkelsen.

Vedtak

Transportklagenemnda - fly anbefaler at ikke at klager gis medhold.