Vedtak i Transportklagenemnda - Fly

Sammendrag

Kansellering. Krav om erstatning.

Dato
10.04.2011

Saksnummer
237/10F

Tjenesteyter
US Airways

Kansellering. Krav om erstatning.

Klager har i det vesentlige anført:

Klager skulle den 20. juli 2010 fly fra Oslo til Philadelphia, men flyet ble kansellert.

Klager ble omrutet til en avgang neste dag, via Paris og Charlotte, til sitt bestemmelses sted
Pittsburgh. Siden klager ankom bestemmelsesstedet mer enn fire timer forsinket, og det
ikke var noen ekstraordinær grunn til kanselleringen, krever klager erstatning på 600 euro i
henhold til EU forordning 261/2004.

US Airways har ikke avgitt uttalelse til nemnda. Til klager har US Airways i det
vesentlige anført:

US Airways beklager at flyet fra Oslo til Philadelphia 20. juli 2010 ble kansellert. I henhold til
EU forordningen er flyselskapet ikke pliktig til å utbetale kompensasjon dersom flyselskapet
har fulgt alle vedlikeholdsprosedyrer for å unngå forsinkelser og kanselleringer. US Airways fly
følger alle vedlikeholdsprosedyrer. Kanselleringen gir da ikke rett til erstatning.

US Airways har tilbudt klager en «reisesjekk» på $600 som kan benyttes av klager ved en
senere anledning med reise hos US Airways.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. forskrift om klagenemnd for flypassasjerer § 5-3.

Klagen er forelagt US Airways ved nemndas brev av 31. august 2010. US Airways har ikke
avgitt uttalelse til nemnda. Nemndas avgjørelse treffes på bakgrunn av de foreliggende
opplysninger.

Klagers fly fra Oslo til Philadelphia ble kansellert.

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf EU forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

US Airways har ikke gitt opplysninger om eller på annen måte dokumentert årsaken til
innstillingen. Selskapet har således ikke godtgjort at kanselleringen skyldtes en ekstraordinær
omstendighet som ikke kunne vært unngått selv om alle rimelige tiltak var truffet. Klager har
etter dette rett til en standarderstatning på 600 euro i henhold til EU forordningen.

Vedtak:

Flyklagenemnda at klager gis en erstatning på 600 euro.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Linda Olsen, Norwegian Air Shuttle ASA

Edith Lundem Jakobsen, Lufthansa German Airlines