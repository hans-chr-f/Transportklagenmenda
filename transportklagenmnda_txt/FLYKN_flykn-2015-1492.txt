Vedtak i Transportklagenemnda - Fly

Sammendrag

Krav om dekket ekstra kostnader på ny flybillett grunnet kansellering.

Dato
31.10.2016

Saksnummer
1492/15F

Tjenesteyter
Widerøe

Klager har i det vesentlige anført:

Klager skulle reist fra Sandnessjøen til Trondheim den 19. oktober 2015 kl. 06:13 med WF701.
Fra Trondheim til Riga kl. 11:15 med DY1078.

Flyvningen fra Sandnessjøen ble kansellert og klager ble booket om til kl. 13:05. Dette
resulterte i at klager ikke rakk sin videreforbindelse til Riga med Norwegian. Klager kjøpte ny
billett med SAS fra Trondheim til Riga.

Klagers samboer var i kontakt med Widerøe og fikk opplyst at flyvning WF701 ble kansellert på
grunn av mangel på flypersonell.

Klager krever dekket ekstra kostnader på kroner 1&nbsp;884 som det kostet for ny billett med
SAS.

Det vises for øvrig til klagers brev.

Widerøe har i det vesentlige anført:

Widerøe beklager uregelmessighetene som klager ble utsatt for. Flyvningen Sandnessjøen til
Trondheim var en ekstraordinær kansellering. Styrmannen som skulle operere ruten meldte
om sykt barn kl. 23:00 kvelden før. Widerøe fikk ikke ordnet med stand-by personell i tide for
avgangen kl. 06:13. Det vises til fremlagt dokumentasjon.

Det anbefales å beregne god tid ved reise med flyvninger som har separate kontrakter.
Ulempen ved separate billetter kontra sammenhengende billetter er at man ved
uregelmessigheter mister sine rettigheter til å bli ombooket og motta forpleining i ventetiden.

Widerøe kan ikke imøtekomme klagers krav.

Det vises for øvrig til Widerøes brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Sykdom blant besetningen kan være en slik ekstraordinær omstendighet som medfører
at den reisende ikke har krav på erstatning. Sykdom hos besetningen oppstår fra tid til
annen. Flyselskapet må være forberedt på dette, og må ha en beredskapsplan for håndtering
av påregnelig sykdom. Sykdom kan likevel oppstå så plutselig eller i et slikt omfang at
flyselskapet ikke har mulighet til å unngå innstilling av en eller flere avganger. Dette må
vurderes konkret.

Nemnda er etter en samlet vurdering av den oppfatning at Widerøe ikke har godtgjort at
kanselleringen skyldtes en ekstraordinær omstendighet som ikke kunne vært unngått selv
om alle rimelige tiltak var truffet. Det er ingen opplysninger om størrelsen av Widerøes
reservecrew og hvor dette befant seg. Det er heller ingen opplysninger om hva reservecrewet
var opptatt med og hvorfor det ikke kunne benyttes til flygningen. Kanselleringen gir etter
dette rett til en standarderstatning på 250 euro per person. Nemnda anbefaler at Widerøe
utbetaler erstatningen.

Erstatning for ekstrautgifter klager ble påført inngår i standarderstatningen.

Vedtak:

Transportklagenemnda-fly anbefaler at Widerøe utbetaler en standarderstatning på 250 euro.

Vedtaket var enstemmig.