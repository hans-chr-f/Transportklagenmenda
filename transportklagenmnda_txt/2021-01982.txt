Tjenesteyter følger ikke vedtaket i saken (11.10.2022)
Kommentar fra tjenesteyter:

Ifølge klager har ikke KLM respondert/fulgt opp nemndas vedtak

Vedtak i Transportklagenemnda - Fly

Sammendrag

Krav om dekning av utgifter grunnet forsinket bagasje.

Dato
27.04.2022

Saksnummer
2021-01982

Tjenesteytere
KLM

Klager har i det vesentlige anført

Den 12. september 2021 reiste klager med KLM fra Stavanger til Frankfurt via
Amsterdam, med ankomst i Amsterdam kl. 20:35.  Klagers innsjekkede bagasje kom
imidlertid ikke frem. Han registrerte forsinket bagasje og fikk et PIR-nummer. Han oppga
også hotellinfo og adresse i skranken.  Klager fikk beskjed om at bagasjen ville bli levert
på mandag, og at de ville ringe klager.

Klager fikk ikke flere telefoner eller mailer fra KLM om levering av bagasjen. Han måtte
ringe hver dag for å sjekke, samt kontakte de via Facebook. Ingen kunne bekrefte når
bagasjen ville leveres, eller hvor den befant seg. Selskapet var vanskelige å få tak i og lite
hjelpsomme.

Torsdag den 16. september klarte klager å overtale en person på telefonsupport om å
finne telefonnummeret til det lokale transportbyrået som leverer ut forsinket bagasje.
Han kunne fortelle klager at bagasjen hadde blitt levert til et annet hotell. De hadde også
klagers telefonnummer, men ingen hadde ringt. Bagasjen skal ha blitt levert på dette
hotellet den 14. september.

Anledningen for klagers reise var viktige forretningsmøter. Det var derfor han fløy til
Frankfurt søndag kveld, slik at han kunne overnatte på flyplassen og ta taxi til møtet
mandag morgen. Han fikk kjøpt klær på flyplassen så snart butikkene åpnet mandag
morgen, og tok taxi som planlagt.

Klager ønsker refundert 16 483 NOK. Dette dekker sko, dress, undertøy og t-skjorte som
var helt nødvendig. I tillegg dekker det tre ekstra skjorter klager kjøpte for egen regning,
men som han måtte bruke, ettersom bagasjen først kom frem etter fire dager. Klager
kjøpte også toalettsaker og undertøy underveis, ettersom han ikke fikk bagasjen. 

Klager har anført at KLM sitt svar er mangelfullt. De har ikke vurdert noen av klagers
argumenter for hvorfor han mener beløpet han benyttet var innenfor hva som kan anses
rom rimelig å bruke:
- Klager opplyste om at han var på forretningsreise og hadde behov for dress. Klager
jobber som konserndirektør i et større internasjonalt konsern, og kunne ikke møte opp i
egne turklær.
- Klager hadde begrenset tid og mulighet til å handle.
- Klager har tidligere opplevd forsinket bagasje, og har fått opptil 1400 EUR refundert
(forretningsreise den ene gangen, og bryllup den andre gangen - men med andre
flyselskap). 

Klager finner det heller ikke tilstrekkelig at KLM kan si at bagasjen ble levert innen én
dag, da de ikke har klagers signatur for levert bagasje. Levering til et tilfeldig hotell i
en nærliggende by, uten å informere klager, kan ikke anses som levering av bagasjen.
De har ikke bevis på at bagasjen ble levert til klager. Klager mener i tillegg at én dags
forsinkelse uansett er nok til å kunne kreve dekket faktiske kostnader.  

Klager mottok bagasjen først på torsdag den 16. september.

Tjenesteyterne har i det vesentlige anført
Klagers bagasje var forsinket ved ankomst, men ble levert til han neste dag. I dette
tidsrommet brukte klager 1612,19 EUR på klær og toalettsaker. Ved forsinket bagasje
refunderer KLM rimelige utgifter til nødvendige artikler, opp til maksbeløpet, som er
1288 SDR. KLM har allerede refundert 200 EUR til klager. KLM avviser klagers krav på 16
000 NOK, da dette ikke anses som rimelige utgifter for én dags forsinkelse, og det i tillegg
overstiger maksbeløpet en kan kreve for bagasje. 

KLM har i tillegg anført:

I henhold til Worldtracer, ble bagasjen levert den 14. september 2021. Det ble signert.
Det vises til fremlagt dokumentasjon.

Nemnda bemerker

I henhold til luftfartsloven § 10-20/Montrealkonvensjonen art 19 er fraktfører ansvarlig
for tap som følge av forsinket bagasje, med mindre flyselskapet kan godtgjøre at de og
deres folk har tatt alle forholdsregler som med rimelighet kan kreves for å unngå tapet,
eller at dette ikke har vært mulig for dem.

I denne saken har KLM erkjent at klagers bagasje ble forsinket, og at klager hadde rett på
erstatning grunnet dette. Tvisten i saken gjelder erstatningsbeløpet. 

Ved befordring av reisegods, er grensen for fraktførers ansvar 1288 SDR (Special Drawing
Rights). Det vises til luftfartsloven § 10-22 og § 10-24, samt og forskrift om fraktførers
ansvar for skade ved lufttransport av passasjerer, reisegods og gods § 1 tredje ledd.
SDR-satsen i forskrift om fraktførers ansvar for skade ved lufttransport av passasjerer,
reisegods og gods § 1 tredje ledd er ikke oppdatert, men Norge er forpliktet til å følge
Montrealkonvensjonen og EUs forordning om forsikringskrav til luftfartsselskaper, hvor
satsen er oppjustert til 1288 SDR. 

Passasjeren kan kun kreve erstattet utgifter som er rimelige og nødvendige. Klager har i
et slikt tilfelle en tapsbegrensningsplikt. 

Nemnda legger til grunn at klager mottok sin bagasje først den 16. september. Basert på
klagers forklaring, mener nemnda at det var nødvendig at  klager pådro seg utgifter til
dress/penklær til møtet sitt den 13. september 2021. Klager kjøpte i tillegg toalettartikler
og undertøy, som nemnda også mener var nødvendige. Når det gjelder de tre ekstra
skjortene mener nemnda at også disse var nødvendige, sett hen til at klager mottok
bagasjen først fire dager forsinket.  Nemnda mener utgiftene fremstår som rimelige
sett hen til klagers situasjon og anledningen for reisen. Totalt sett overstiger utgiftene
imidlertid maksgrensen på 1288 SDR, slik at nemnda ikke kan anbefale at klager får hele
summen dekket. De innkjøpte klærne vil også medføre en berikelse for klager, slik at
nemnda mener erstatningen må settes ned. 

Nemnda er av den oppfatning at klager er berettiget 50% av kostnadene, nærmere
bestemt 8242 NOK. Ettersom KLM allerede har refundert 1957 NOK, anbefaler nemnda
at KLM refunderer 6285 NOK til klager.

Flertallet, lederen og forbrukerrepresentantene, mener at klager også skal kunne velge å
sende klær til en verdi av 1288 SDR tilbake til flyselskapet og motta et tilsvarende beløp.
Flyselskapet anbefales i så tilfellet også å dekke forsendelseskostnadene. 

Mindretallet, bransjerepresentantene, mener at klager ikke skal gis et slikt valg. 

I tråd med flertallets syn anbefaler nemnda at klager gis valget mellom å beholde klærne
og motta 50 % av kostnadene, eller å sende klær til en verdi av 1288 SDR til flyselskapet
og motta et tilsvarende beløp i erstatning. Flyselskapet anbefales i så tilfelle å dekke
forsendelseskostnadene. 

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at klager gis valget mellom å beholde klærne og motta
50 % av kostnadene, eller å sende klær til en verdi av 1288 SDR til flyselskapet og motta
et tilsvarende beløp. Flyselskapet anbefales i så tilfelle å dekke forsendelseskostnadene.