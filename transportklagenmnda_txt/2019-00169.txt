Vedtak i Transportklagenemnda
- Kollektivreiser

Sammendrag

Manglet billett

Dato
11.03.2019

Saksnummer
2019-00169

Tjenesteytere
Ruter

Klager har i det vesentlige anført

Klager hadde planlagt å reise med T-banen fra Ryen til sentrum. 

Før reisen forsøkte klager å kjøpe ny 30 dagers billett på Ryen T-banestasjon, men
billettautomaten avviste transaksjonen flere ganger. Klager har appen RuterBillett på
mobilen, men hun kunne ikke kjøpe billett via applikasjonen fordi telefonen manglet
internett. Hun valgte derfor å reise med T-banen til neste stopp for å kjøpe billett der,
men ble da stoppet i kontroll ombord i T-banen og ilagt gebyr som følge av manglende
billett. 

Klager viser til at hun ikke hadde gyldig billett fordi det var en feil med billettautomaten,
og ber Ruter frafalle gebyret.

Tjenesteyterne har i det vesentlige anført
Klager ble ilagt gebyr på T-banen 31. desember 2018 fordi hun ikke hadde billett. 

Det ble ikke opplyst i kontrollen om problemer med billettautomaten, kun at klager ikke
fikk kjøpt billett via Billettappen fordi hun manglet data. Ruter har sjekket med teknisk
avdeling som overvåker alt av billettutstyr. De hadde ingen feilmeldinger på denne
automaten denne datoen, og det har vært flere salg på disse. Det trenger ikke være en
feil på automaten som er årsak til at betaling blir avvist. 

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble ved kontroll på T-banen 31. desember 2018 ilagt gebyr fordi hun ikke kunne
vise gyldig billett.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager kunne ikke vise noen gyldig billett og vilkårene for ileggelse av gebyr var til stede.

Klager har vist til at hun ikke fikk kjøpt billett på billettautomaten ved Ryen T, og at det
må være en feil med automaten. 

Nemnda viser til opplysning fra Ruter om at det er registrert aktivitet på billettautomaten
og at det ikke var rapport om feilmeldinger denne datoen. Det anses derfor ikke
sannsynlig at billettautomaten ikke fungerte. 

Nemnda finner ikke grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.