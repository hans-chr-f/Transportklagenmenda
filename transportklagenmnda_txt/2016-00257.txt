Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
28.11.2016

Saksnummer
2016-00257

Tjenesteytere
Norwegian

Klager har i det vesentlige anført

Klager skulle reist fra Stavanger (DY543 kl. 17:30) til Malaga via Oslo (DY5551 
kl. 19:50) den 30. april 2015. Flyvningen fra Stavanger ble forsinket, forklaringen klager
fikk var for sent innkomment crew. Klager rakk dermed ikke sin videreforbindelse fra
Oslo til Malaga. Ny ankomst ble den 1. mai kl. 14:00.

Klager mottok hotellovernatting og forpleining. 

Klager krever standarderstatning 400 euro i henhold til EU-forordning 261/2004.  

Tjenesteyterne har i det vesentlige anført
DY543 fra Stavanger til Oslo 30. april 2015 ble forsinket med 2 timer og 47 minutter
grunnet en ekstraordinær omstendighet – lynnedslag. Flyet ble truffet av lyn på
forutgående flygning og måtte gjennom obligatorisk inspeksjon. Dette var en hendelse
som er utenfor Norwegians kontroll. Det vises til fremlagt dokumentasjon.

Norwegian booket klager om til DY547 samme dag og videre fra Oslo til Malaga med
DY5553 neste dag. Avgang kl. 11:35.

I henhold til dom C-402/07 i EU-domstolen (Sturgeon-dommen), er flyselskapene
unntatt fra videre kompensasjon hvis forsinkelsen er under 3 timer eller årsaken til
forsinkelsen er ekstraordinære omstendigheter utenfor flyselskapets kontroll som
forhindrer flyvningen. En omstendighet som er utenfor Norwegians kontroll er hendelser
som ikke er forårsaket av en handling eller unnlatelse av flyselskapet. 

Norwegian kan ikke etterkomme klagers krav om EU kompensasjon. 

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Nemnda viser til EU-forordning 261/2004 artikkel 6 jf. artikkel 7, jf. artikkel 5, jf. EU-
domstolens avgjørelser i sak Sturgeon-Condor av 19. november 2009 og i sak Nelson
m.fl. av 23. oktober 2012.  

Værforhold som påvirker flytrafikken ved at det ikke er mulig å lande/ta av, ved at
det oppstår store forsinkelser mv. kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen.

Nemnda legger på bakgrunn av de foreliggende opplysninger til grunn at forsinkelsen
skyldtes at flyet ble truffet av lyn under forutgående flygning. Det nødvendiggjorde
teknisk ettersyn og reparasjon av flyet.

Nemnda har ved den videre vurdering av saken delt seg i et flertall og et mindretall. 

Flertallet, lederen og flyselskapenes representanter er av den oppfatning at lynnedslag
må anses som en ekstraordinær omstendighet i forordningens forstand. Flertallet finner
videre godtgjort at forsinkelsen ikke kunne vært unngått selv om alle rimelige tiltak var
truffet. Forsinkelsen gir etter dette ikke rett til standarderstatning, og flertallet finner ikke
å kunne anbefale at klager gis medhold i sitt krav om standarderstatning.

Mindretallet, forbrukernes representanter, er av en annen oppfatning. Lynnedslag
må anses å være et alminnelig og hyppig fenomen som flyselskapene må forholde
seg til i sin ordinære drift og kan derfor ikke regnes som en ekstraordinær
omstendighet som fritar selskapene for ansvar. Mindretallet mener klagerne har rett på
standarderstatning.   

På bakgrunn av flertallets vurdering traff nemnda slikt 

Vedtak

Transportklagenemnda-fly finner ikke å kunne anbefale at klager gis medhold i sitt krav
om standarderstatning.