Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
25.09.2018

Saksnummer
2018-01310

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY532 fra Oslo lufthavn (OSL) til Stavanger
(SVG) 9. mars 2018 kl. 11.50. Flyvningen ble kansellert, og klager har fremsatt krav om
standardkompensasjon i henhold til EU-forordning 261/2004 på 250 euro pr. person,
totalt 500 euro for to passasjerer.

Tjenesteyterne har i det vesentlige anført
Norwegians flyvning DY532 fra Oslo til Stavanger 9. mars 2018 ble kansellert. Klager ble
booket om til ny avgang med DY534 samme dag, og ankom endelig destinasjon kl. 15.26,
totalt to timer og 46 minutter forsinket. Forsinkelsen overstiger dermed ikke tre timer. 

Det følger av EU-domstolens avgjørelse i C-402/07 (Sturgeon) at flyselskapene er unntatt
fra sin erstatningsplikt i de tilfeller hvor forsinkelsen ikke overstiger tre timer. Selskapet
avviser på dette grunnlag klagers krav.

Nemnda bemerker

Norwegians flyvning DY532 fra Oslo til Stavanger 9. mars 2018 ble kansellert. Klager
mottok omruting fra selskapet, og ankom sin endelige destinasjon to timer og 46
minutter forsinket. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Norwegian har avvist standardkompensasjon under henvisning til at klager kom
frem mindre enn tre timer forsinket. Norwegian har ikke redegjort for årsaken til
kanselleringen. 

Nemnda bemerker at klagers flyvning ble kansellert. Ved kansellering gjelder det ingen
tretimersregel som ved forsinkelse. Forutsatt at det ikke foreligger ekstraordinære
omstendigheter etter artikkel 5 nr. 3, har passasjerene krav på erstatning etter
forordningen artikkel 5 jf. artikkel 7. Dersom passasjerene omrutes, kan erstatningen
imidlertid reduseres etter reglene i artikkel 7 nr. 2.

Klager ble tilbudt omruting til sitt endelige bestemmelsessted Stavanger med en annen
flyvning i henhold til artikkel 8. Reisen fra Oslo til Stavanger er under 1 500 kilometer.
Nemnda viser til EU-forordning 261/2004 artikkel 7 nummer 2, som åpner for at
erstatningen kan reduseres med 50 prosent i visse tilfeller. Fra bestemmelsen siteres: 

"Når passasjerer tilbys omruting til det endelige bestemmelsessted på en annen flyging
i henhold til artikkel 8, og ankomsttiden ikke går utover planlagt ankomsttid på den
opprinnelige reserverte flygingen 
a) med to timer for alle flyginger på opptil 1 500 kilometer ...". 

Klagers ankomsttid til Stavanger oversteg to timer sett i sammenheng med opprinnelig
ankomsttid, og skal derfor ikke avkortes etter artikkel 7 nr. 2. 

Nemnda viser til at Norwegian ikke har godtgjort at kanselleringen skyldtes
ekstraordinære omstendigheter. 

Etter nemndas syn har klager derfor krav på standardkompensasjon på 250 euro, totalt
500 euro for to personer.

Vedtak

Transportklagenemnda - fly anbefaler at Norwegian utbetaler en standardkompensasjon
til klager på 250 euro pr. passasjer, totalt 500 euro.