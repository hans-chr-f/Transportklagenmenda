Vedtak i Transportklagenemnda - Fly

Sammendrag

Krav om refusjon av flybilletter grunnet kansellering.

Dato
30.01.2017

Saksnummer
2016-00237

Tjenesteytere
Wizz Air

Klager har i det vesentlige anført

Klager hadde bestilt en reise i oktober 2015, fra Stavanger til Riga den 26. august 2016
med W6 2584.

Påsken 2016 informerte flyselskapet om at den aktuelle ruten var blitt lagt ned, og klager
fikk valget mellom refusjon av billettene eller ny tur. 

Klager valgte derfor å bestille ny tur med Wizz Air med avreise fra Oslo til Riga den 26.
august kl. 09:25 med BT152. Dette resulterte i at klager måtte selv booke billetter fra
Stavanger til Oslo med Norwegian, og fikk derfor en ekstra kostnad pålydende 
kr 1 298 per person for fly tur/retur Stavanger - Oslo. 

Klager krever at Wizz Air dekker kostnadene for flybillettene tur/retur Stavanger - Oslo.

Tjenesteyterne har i det vesentlige anført
W6 2583 den 29. august 2016 og W6 2584 den 26. august 2016 ble kansellert som følge
av «commercial reasons». Passasjerene ble informert via e-post den 23. mars 2016. 

Det følger av EU-forordning 261/2004 artikkel 5 at dersom en flyvning innstilles
skal passasjerene ha rett til erstatning fra det transporterende flyselskap i samsvar
med artikkel 7, med mindre de opplyses om innstillingen minst to uker før planlagt
avgangstid. 

I denne saken ble klager informert om den innstilte avgangen flere måneder før planlagt
avreisedag. 

Wizz Air kan på grunnlag av ovennevnte ikke imøtekomme klagers krav.

Nemnda bemerker

Partene er enige om at klageren fikk informasjon om kanselleringen av de tre billettene
som hun hadde bestilt med flyselskapet Wizz Air fra Stavanger til Riga 26.08.2016, så
tidlig som i påsken 2016. 

Kansellering kan gi rett til standarderstatning etter EU-forordning 261/2004 artikkel 5, jf
artikkel 7, dersom flyselskapet ikke informerer om endringen minst to uker før planlagt
avgangstid. 

Siden Wizz Air informerte om kanselleringen nær et halvt år før planlagt avgangstid, er
nemnda enig med flyselskapet i at standarderstatning ikke er aktuelt. Klageren har da
heller ikke krevd dette. 

Ved kansellering har passasjeren valget mellom refusjon av hele billettprisen eller
omruting til bestemmelsesstedet på tilsvarende transportvilkår, jf forordningen artikkel
5, jf. artikkel 8. Omruting kan skje med eget eller annet selskap. 

Klageren fikk valget mellom refusjon og omruting, og valgte det siste. Hun bestilte nye
billetter med Air Baltic fra Oslo til Riga og har fått erstattet differansen i pris mellom
billettene Oslo / Riga med Air Baltic og Stavanger /Riga med Wizz Air, men ikke billettene
Stavanger / Oslo til 1 298 kroner per person. Det er denne utgiften hun har krevd dekket. 

Nemnda mener at Wizz Air må dekke denne merutgiften også: 

Klageren har bestilt reise fra Stavanger til Riga, men blitt omrutet til en reise fra Oslo til
Riga. Etter nemndas syn vil ikke flyselskapet ha gitt klageren omruting "på tilsvarende
transportvilkår" om selskapet ikke også erstatter utgiftene til reisen Stavanger - Oslo.
Nemnda anbefaler således at Wizz Air gir erstatning for tre billetter a 1 298 kroner.

Vedtak

Transportklagenemnda fly anbefaler at Wizz Air erstatter klagerens utgifter med 3 894
kroner.