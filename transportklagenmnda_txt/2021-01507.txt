Vedtak i Transportklagenemnda - Fly

Sammendrag

Krav om standarderstatning og refusjon av ny flybillett grunnet nektet ombordstigning.

Dato
15.02.2022

Saksnummer
2021-01507

Tjenesteytere
SAS

Klager har i det vesentlige anført

Klager skulle reise fra Stavanger til Oslo den 16. juli 2021 med SK4024 kl 14.10.  Da
klager skulle sjekke inn bagasje på self-check-in, var det ikke mulig da hans flyvning var
overbooket. Det var mange andre passasjerer som hadde blitt utsatt for det samme,
og alle ble henvist i en lang kø til SAS sitt billettkontor på flyplassen. Da det ble klagers
tur, var flere avganger fylt opp slik at klager fikk tilbud om å fly hele 6,5 timer etter
opprinnelig avgang.

Klager avslo da han måtte rekke en avtale i Oslo, og kjøpte ny billett med annet selskap kl
17.00 til kroner 1 679.

Tjenesteyterne har i det vesentlige anført
SAS har ikke avgitt uttalelse til nemnda. Til klager har flyselskapet i det vesentlige anført:

I de tilfeller hvor passasjerer blir nektet ombordstigning mottar de et nektet
ombordstigningsbevis. Det er ikke oppført noe sted i klagers booking at han ble nektet
ombordstigning.

SAS kan ikke imøtekomme klagers krav.

Nemnda bemerker

Flyselskapet SAS har tross oppfordring ikke avgitt uttalelse til nemnda. Nemnda treffer
vedtaket på grunnlag av opplysningene som er fremkommet tidligere i saken, jf.
transportklagenemndforskriften § 5-3 tredje ledd.

Dersom passasjerer nektes ombordstigning mot sin vilje, skal flyselskapet i henhold
til EU-forordning 261/2004 artikkel 4 umiddelbart gi dem erstatning i samsvar med
forordningens artikkel 7, samt assistere dem i samsvar med artikkel 8 og 9, det vil si
tilby refusjon av billetter eller omruting snarest mulig til bestemmelsesstedet, samt
tilby passasjerene måltider og forfriskninger som står i rimelig forhold til ventetiden og
eventuelt hotellinnkvartering om nødvendig.

SAS har ikke avgitt uttalelse til nemnda. Til klager har flyselskapet uttalt at klager ikke ble
nektet ombordstigning, flyselskapet har imidlertid ikke underbygget dette med kopi av
klagers bookinghistorie eller annen form for dokumentasjon.  

Etter nemnda syn ble klager nektet ombordstigning uten å motta standarderstatning
slik han har krav på. Nemnda mener etter dette at klager har krav på standarderstatning
med 250 euro. 

Klager ble tilbudt omruting til ny avgang seks timer senere. Spørsmålet for nemnda er
om slik omruting er "snarest mulig". 

Vurderingen av flyselskapets omrutingstilbud avhenger av en helhetsvurdering der
blant annet tid, kostnader, tilgjengelig transport og passasjerens individuelle behov for
å ankomme til et bestemt sted til et bestemt tidspunkt kan spille inn. Omrutingsplikten
begrenser seg ikke til flyvninger med eget flyselskap alene. Passasjeren må imidlertid gi
flyselskapet rimelig tid til å arrangere omrutingen. 

På en strekning hvor det er forholdsvis stor trafikk og opptil flere flyavganger om dagen,
kan nemnda ikke se at tilbudet klager mottok er omruting snarest mulig. Nemnda
anbefaler etter dette at SAS refunderer klagers utgifter til nye billett med annet selskap.
Dersom den ubenyttede billetten med SAS er refundert klager, kommer denne til
fradrag.

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at SAS utbetaler 250 euro til klager, samt refunderer
hans utgifter til ny billett med kroner 1 679. Dersom den ubenyttede billetten med SAS er
refundert klager, kommer denne til fradrag.