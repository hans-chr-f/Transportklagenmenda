Vedtak i Pakkereisenemnda

Sammendrag

Krav om standarderstatning grunnet forsinkelse.

Dato
..

Saksnummer
263/13P

Tjenesteyter
USA Spesialisten

Sakens dokumenter ble lagt frem.

Klager: X

Turarrangør: USA Spesialisten

Saken gjelder:

Krav om standarderstatning grunnet forsinkelse.

Klageren har i det vesentlige anført:

I forbindelse med en 14 dagers feriereise til Orlando/Cruise i Karibien skulle klageren reise fra
Trondheim den 23. juni 13 kl. 09:20 med SK347. Med på reisen var 2 voksne og 2 barn på 15
og 4 år. Flyet ble forsinket grunnet teknisk feil, slik at flyet først forlot Værnes kl. 13:10.

På grunn av forsinkelsen mistet klageren flyet fra Oslo til Newark og videre til Orlando. Etter
dårlig hjelp fra SAS, ble klageren til slutt booket om til neste dag. Reiseruten ble da endret
til Oslo-Frankfurt-Newark-Orlando fordi operatøren for denne flyvningen var Lufthansa. På
grunn av av lang kø i immigrasjonen/passkontrollen i Newark mistet klageren flyet til Orlando,
noe som medførte en overnatting på Newark og avreise til Orlando 25. juni. Beregnet
ankomst Orlando var kl.18:43, men på grunn av ny forsinkelse landet flyet ikke før kl. 20:13.

På grunn av en teknisk feil på SAS-flyet Trondheim - Oslo den 23. juni, kom klageren først frem
til Orlando 50 timer etter oppsatt plan. Dette medførte ekstra kostnader samt stor påkjenning
for hele familien.

Klageren har fremsatt et krav om refusjon/erstatning på kr 55.000,-.

USA Spesialisten har i det vesentlige anført:

USA Spesialisten har ikke mer informasjon om forsinkelsen enn det SAS har skrevet i svaret til
kunden.

SAS opplyser at det oppsto et plutselig problem med en enhet i cockpit på flyet, «Integrated
Standby Flight Device», som pilotene er avhengig av og som må fungere for å operere flyet.

En ny komponent ble transportert til Trondheim, men dette medførte da en uunngåelig
forsinkelse slik at klageren mistet videre forbindelse.

Det er korrekt at man i enkelte tilfeller har rett til erstatning ved lengre forsinkelser eller
kanselleringer. I de aller fleste tilfeller har man imidlertid ikke rett til erstatning når årsaken
til forsinkelsen eller kanselleringen er av en slik art at flyselskapet er fritatt for å utbetale
erstatning. Reisearrangøren vil hevde at det er tilfelle i denne saken.

Klageren ble booket om til en lovlig forbindelse, det vil si at transfertiden på Newark
tilfredsstilte de krav som flyplassmyndighetene på Newark har bestemt.

I denne saken hefter arrangøren kun for «care» inntil reisen med Lufthansa startet fra Oslo.

Nemnda bemerker:

Arrangøren USA Spesialisten AS har ikke benyttet seg av adgangen til å innhente ytterligere
opplysninger om den tekniske feilen på SAS-flyet som førte til at klageren og hans familie ikke
rakk videre flyforbindelse til USA. Dette til tross for at sekretariatet for transportklagenemnda
i brev av 19. desember 2013 til USA Spesialisten ba om all relevant dokumentasjon
slik at saken om nødvendig kunne forelegges for Luftfartstilsynet til uttalelse. Etter de
saksbehandlingsregler som gjelder for nemnda kan saken i et slikt tilfelle behandles på
bakgrunn av de opplysninger som foreligger.

En pakkereise er mangelfull hvis den avviker fra det som er avtalt eller forutsatt i avtalen, jfr.
pakkereiseloven § 6-1. Mangler kan gi grunnlag for prisavslag. Forsinkelser av en viss varighet
kan utgjøre en mangel.

Punkt 8 f) i Alminnelige vilkår for pakkereiser gir rett til prisavslag hvis en forsinkelse fører til
at oppholdet på reisemålet blir forkortet med mer enn 12 timer på en reise av varighet som
den foreliggende. Det er ankomst reisemålet som er avgjørende. At forsinkelsen skyldtes
en kortere forsinkelse underveis som fører til at man mister videre flyforbindelse er uten
betydning.

Klagerne mistet 2 døgn på reisemålet. Turen kostet totalt kr 85.100,-. Nemnda finner at
klageren er berettiget til 2 dagsandeler i prisavslag, som avrundet utgjør kr 12.200,-. I
tillegg må USA Spesialisten AS dekke ekstrautgifter til to overnattinger, forpleining samt
transferutgifter tur/retur hotellene og de respektive flyplassene hvor de ufrivillige oppholdene
skjedde, hvilket var Oslo og Newark.

Nemnda har som nevnt ovenfor ikke fått seg forelagt dokumentasjon som i tilstrekkelig grad
godtgjør at forsinkelsen fra Trondheim til Oslo var forårsaket av et uhell som var så uventet at
det lå utenfor flyselskapets reelle muligheterl å påvirke og/eller forhindre teknisk svikt.

Etter EU-forordning 261/2004 har da passasjerene i utgangspunktet rett til
standarderstatning. Reglene må etter reklamasjonsnemndas mening forstås slik at de gjelder
den enkelte flyvning, slik at hvis forsinkelsen, som her, fører til at man mister en forbindelse,
teller ikke den totale forsinkelse som dermed oppstår med i beregningen av forsinkelsens
lengde. Det er tidspunktet for landingen som er avgjørende. Når det gjelder flyvningen
fra Trondheim til Oslo var avgangen 3 timer og 10 minutter forsinket. Det berettiger til en
standarderstatning etter forordningens artikkel 6 nr. 1 a) på 250 Euro pr. reisende, totalt 1.000
Euro.

Vedtak:

Reklamasjonsnemnda for pakkereiser anbefaler at det gis et prisavslag på kr 12.000,-, og en
kompensasjon for forsinkelse på reisen Trondheim/Oslo på 1.000 Euro. I tillegg anbefales
det at arrangøren dekker utgifter til overnatting, forpleining og transfer i Oslo og Newark.
Eventuelt tidligere utbetalt kompensasjon/utgiftsdekning kommer til fradrag.

Vedtaket var enstemmig.