Vedtak i Transportklagenemnda
- Kollektivreiser

Sammendrag

Krav om frafall av ilagt gebyr.

Dato
11.11.2021

Saksnummer
2021-01357

Tjenesteytere
Ruter

Klager har i det vesentlige anført

Klager reiste med t-banen fra Haslum til Stortinget da hun ble stoppet i kontroll og ilagt
gebyr for manglende billett. Klager viser til at hun hadde gjort flere forsøk på å kjøpe
billett, men billett-applikasjonen hang seg og det var ikke mulig å få gjennomført kjøp
av billett. Det ble gjort forsøk på restart av mobilen samt andre tiltak og billettkjøpet går
gjennom.  

Ved ankomst på Stortinget er det kontroll og til tross for forsøk på å forklare situasjonen
til kontrolløren, blir klager ilagt gebyr. Klager forstår at Ruter forholder seg til
reisevilkårene, men mener selskapet bør ta med i vurderingen at det kan være subjektive
forhold som har innvirkning på om det er mulig å stå over en avgang eller ikke.

Tjenesteyterne har i det vesentlige anført
Klager ble stoppet i en ut-kontroll på Stortinget t-banestasjon den 24. august 2021.
Billetten som ble fremvist i kontrollen ble kjøpt når hun gikk av på Stortinget, etter en
reise som hadde tatt 25 minutter. Det er ingen tegn på forsøk på kjøp av billett før dette
tidspunktet i appen hennes. 

Ruter viser til selskapets reisevilkår punkt 3 bokstav b hvor det fremgår at passasjeren
skal ha gyldig og aktivert billett før påstigning av transportmiddel og inntreden i en
kontrollsone. 

Ruter ser ingen grunn til å refundere gebyret i denne saken.

Nemnda bemerker

Klager ble ilagt gebyr i en ut-kontroll på Stortinget den  24. august 2021 fordi hun hadde
kjøpt billett før sent.

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig. 

Klager hadde kjøpt billett for sent og vilkårene for å ilegge gebyr var dermed til stede. 

Klager har anført at Ruter bør utvise skjønn i saken. Nemnda bemerker at den
reisende er ansvarlig for å sørge for gyldig billett før påstigning og at det av hensyn til
reiseforetakene er nødvendig med en konsekvent praksis. Bestemmelsen om at billett
skal være kjøpt før påstigning er blant annet for at man skal kunne kjøpe billett på annen
måte dersom kjøpet ikke kan gjennomføres med første alternativ.

Vedtak

Transportklagenemnda finner ikke å kunne anbefale at klager gis medhold.