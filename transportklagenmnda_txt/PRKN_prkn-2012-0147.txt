Vedtak i Pakkereisenemnda

Sammendrag

Saken gjelder forhold på hotellet, Gran Canaria.

Dato
07.02.2013

Saksnummer
147/12

Tjenesteyter
Ving Norge AS

Sakens dokumenter ble lagt frem.

Klager: X

Turarrangør: Ving Norge AS

Antall reisende: 4

Reisens pris: 23.620,-

Saken gjelder:

Saken gjelder forhold på hotellet, Gran Canaria.

Klager anfører at det foregikk åpenlys røyking av hasj/cannabis ved familiebassenget.
Disse personene ble så «steine» at klager måtte fjerne barna fra bassenget. Det var
også åpenlyst salg av sex ved bassenget. Alt skjedde så åpenlyst at alle skjønte hva som
foregikk og fikk med seg alt det ble pratet om.

Ferien ble ødelagt og de fikk ikke badet med barna i bassenget.

Ving anfører at de ikke har mottatt melding om slikt tidligere og at de har understreket
overfor hotellet at slikt ikke kan aksepteres.

I ettertid har det imidlertid kommet frem at det var en gjest på hotellet som hadde tatt med
seg «kvinnelige venner» utenfra inn på hotellet og hadde oppført seg upassende med venner
ved bassenget. Han fikk advarsel samme dag som Ving ble gjort oppmerksom på forholdet.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for prisavslag med mindre de avhjelpes innen
rimelig tid etter at turarrangør har blitt gjort oppmerksom på forholdet.

Etter Reklamasjonsnemndas oppfatning foreligger det en mangel i lovens forstand hvis
det foregår åpenlys narkotikarøyking på et hotellområde som skal være tilgjengelig for alle
hotellets gjester.

Det samme gjelder åpenlys «hallikvirksomhet» og annen upassende atferd.

Slike forhold, i likhet med andre forhold som en gjest ønsker å klage på, må tas opp på stedet
og så snart som mulig slik at turarrangør/hotell kan rette på forholdet. I tilfeller som det
foreliggende, går nemnda ut fra at Vings representant ville kunne ha ryddet opp i forholdene
umiddelbart ved å henvende seg til hotellet. Klager tok imidlertid ikke opp forholdene med
Vings representant før på flyplassen ved avreise. Ving fikk dermed ikke anledning til å rydde
opp i forholdene og det er da ikke grunnlag for prisavslag.

Vedtak:

Reklamasjonsnemnda for pakkereiser kan ikke anbefale at det gis prisavslag

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Elise Korsvik, Forbrukerrådet

Christine Tang, Detur Norway AS

Vigdis Fiske, Amisol AS