Vedtak i Transportklagenemnda - Fly

Sammendrag

Krav om erstatning grunnet nektet ombordstigning.

Dato
08.04.2013

Saksnummer
469/12F

Tjenesteyter
Ryanair

Krav om erstatning grunnet nektet ombordstigning.

Klager har i det vesentlige anført:

Klager hadde bestilt reise fra Haugesund til Pisa t/r med utreise den 30. mars 2012 med
FR9323 for seg og sin samboer. Klagers samboer er kenyansk statsborger og hadde derfor
ordnet nødvendig dokumentasjon for reise innen Schengen på forhånd.

Ved innsjekk ble klagers samboer nektet ombordstigning av Ryanair da selskapet sa hun
ikke hadde all nødvendig dokumentasjon. Klager forsøkte å forklare representanten at
hans reisefølge hadde alle nødvendige papirer, og at hun med disse fritt kunne reise innen
Schengen. Ryanair gav seg ikke.

Klager ville ikke at ferien skulle bli ødelagt og bestilte derfor en ny reise med Norwegian fra
Stavanger til Nice dagen etter. Klagers samboer fikk her reise uten problemer.

Ryanair hevder senere i et brev at samboerens oppholdstillatelse var utgått, klager vil
understreke at dette ikke var tilfelle.

Klager krever erstattet utgifter i forbindelse med hendelsen, derav nye flybilletter, leiebil i Pisa,
transport til/fra Sola, bompenger, erstatning i henhold til EU forordning 261/2004, til sammen
kroner 15 126.

Det vises for øvrig til klagers brev.

Ryanair har i det vesentlige anført:

I henhold til Ryanairs regler og vilkår er det passasjerens ansvar å påse at visum og
nødvendige papirer er i orden før avreise.

Da samboerens oppholdstillatelse var utgått, og hun ikke hadde nødvendige
utreisedokumentasjon, ble hun nektet innsjekking. Ryanairs representant på Haugesund
Lufthavn kontaktet lokale immigrasjonsmyndigheter for å dobbeltsjekke, og fikk her bekreftet
at klagers samboer ikke hadde alle papirer i orden for utreise.

Ryanair har her opptrådt korrekt, og kan på grunnlag av dette dessverre ikke imøtekomme
klagers krav.

Det vises for øvrig til Ryanairs brev.

Nemnda bemerker:

Passasjeren plikter å sørge for å ha nødvendige reisedokumenter.

Det står i dette tilfellet påstand mot påstand om klagers samboer hadde nødvendig
dokumenter for reise til Italia.

Nemnda besluttet i nemndsmøte 28. januar 2013 å be klager om å innhente skriftlig
bekreftelse fra UDI eller den italienske ambassade på at den dokumentasjon klagers samboer
hadde med seg var tilstrekkelig til å reise til Italia.

Klager har ikke fremlagt slik bekreftelse. Han har i stedet underbygget sitt syn ytterligere.

Så vel faktum som juss fremstår som vanskelig tilgjengelig, og nemnda finner etter
en samlet vurdering at saken ikke er egnet til nemndsbehandling. Nemnda viser til
transportklagenemndforskriften § 6-2 bokstav d) der det heter at nemnda kan avvise en klage
dersom saken reiser bevisspørsmål som vanskelig kan klarlegges under saksbehandlingen
eller av andre grunner ikke egner seg for behandling i nemnda.

Vedtak:

Klagen avvises.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Pål Martin Andersen, Forbrukerrådet

Janne Grethe Soløy, Widerøes Flyveselskap AS

Olav Grøttland, SAS