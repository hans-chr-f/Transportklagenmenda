Vedtak i Transportklagenemnda - Sjø

Sammendrag

Krav om refusjon av gebyr.

Dato
20.12.2017

Saksnummer
2017-01203

Tjenesteytere
Ruter

Klager har i det vesentlige anført

Klager reiste fra Aker Brygge til Nesoddtangen den 6. mai 2017. Hun kjøpte billett på
ruter appen til kroner 53 og trykket godkjenn og alt var i orden. Da kontrolløren kom
så virket ikke ruter appen, det var ingen signal. Det endte med at klager fikk en bot på
kroner 1150.

Klager godtar ikke boten da hun mener at hun har betalt for billett allerede.

Tjenesteyterne har i det vesentlige anført
Det vises til klage på gebyr som ble ilagt på båten mellom Aker Brygge og Nesoddtangen
den 6. mai 2017. 

Gebyret ble ilagt på grunn av at billetten til klager ble kjøpt for sent etter at båten hadde
kjørt fra Aker Brygge. 

I Ruter sine reisevilkår under punkt 3 så står det blant annet at passasjeren skal: ha
gyldig billett ved påstigning på et transportmiddel eller ved inntreden i en kontrollsone.
Dette innebærer at elektronisk billett skal være aktivert på dette tidspunkt. 

Ruter har ikke registrert noen feil i sin app på det aktuelle tidspunktet, her har salget
vært som normalt. 

Sanntiden viser at båten dro fra Aker brygge 15:05:52, mens billetten til klager er kjøpt
15:08:47 altså tre minutter etter at båten forlot Aker brygge og etter at kontrollen hadde
startet. 

Ruter kan på bakgrunn av dette ikke se grunn til å endre sitt standpunkt i denne saken.

Nemnda bemerker

Klager ble ved kontroll på båten fra Aker brygge til Nesoddtangen den 6. mai 2017 ilagt
gebyr fordi hun hadde kjøpt billett for sent. 

Det fremgår av Ruters transportvilkår punkt 5 at den reisende plikter å ha gyldig billett
før ombordstigning eller før passering av kontrollsoner. 
Av samme bestemmelse går det fram at passasjerer som ved kontroll ikke kan vise gyldig
billett, vil bli ilagt gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig.

Nemnda bemerker at den reisende selv er ansvarlig for at telefonen og mobilappen
fungerer. Billett skal kjøpes før ombordstigning slik at annen form for billett kan kjøpes
dersom telefonen eller appen ikke fungerer. 

Nemnda legger til grunn Ruters opplysninger fra sanntidssystemet om at båtens
avgang var kl. 15.05.52 og at klagers billett er registrert kjøpt kl. 15.08.47, dvs. etter
ombordstigning. Klager hevder at hun hadde forsøkt å kjøpe billett tidligere, men ut fra
hennes forklaring var også dette etter ombordstigning. 

Vilkårene for å ilegge gebyr var til stede og nemnda kan ikke se at det er grunnlag for å
anbefale at gebyret frafalles.

Vedtak

Transportklagenemnda Sjø finner ikke å kunne anbefale at klager gis medhold. 

Vedtaket er enstemmig.