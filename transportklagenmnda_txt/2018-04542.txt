Vedtak i Transportklagenemnda - Fly

Sammendrag

Krav om standardkompensasjon grunnet
kansellering, samt ekstrautgifter til nye flybilletter.

Dato
05.11.2019

Saksnummer
2018-04542

Tjenesteytere
Wizz Air

Klager har i det vesentlige anført

Klager med reisefølge (tilsammen to personer) skulle reise med Wizz Airs flyvning
W61772 fra Tromsø til Gdansk den 20. september 2018 kl.22:25. Flyet ble kansellert
26. juni. Én av passasjerene godtok omruting til et fly to dager tidligere. Den andre
passasjeren hadde ikke anledning til å reise tidligere. Han ble tilbudt ombooking til 22.
september 2018, noe som ikke passet, ettersom formålet med reisen var et 60-årslag
den 21. september. Denne passasjeren kjøpte nye flybilletter med SAS og Norwegian, og
ønsker at Wizz Air dekker denne utgiften.

Klager krever standardkompensasjon på 400 euro pr, person (til sammen 800 euro) samt
at Wizz Air dekker den ene passasjerens ekstrautgifter på 150 euro for å komme seg til
Gdansk på egenhånd.

Tjenesteyterne har i det vesentlige anført
W6 1772 ble kansellert av kommersielle årsaker. Flyvningen ble flyttet fra 20. september
2018 til 22. september 2018. Endringen ble foretatt den 26. juni 2018.  Klager tok kontakt
med Wizz Air to dager etter endringen. Ettersom hun da var klar over endringen, ble det
ikke sendt ut en e-post vedrørende endringen i tillegg.  Retten til standardkompensasjon
etter EU-forordning 261/2004 faller bort i situasjoner hvor klager blir informert
om kanselleringen/ruteendringen minst to uker før avgangstid. Wizz Air kan ikke
imøtekomme kravet om standardkompensasjon.

Når det gjelder den ene passasjerens utgifter til nye flybilletter vil Wizz Air ikke dekke
dette. Klager ble tilbudt tre alternativer som følge av endringen, men aksepterte ikke
omruting. Wizz Air vil imidlertid dekke klagers ubenyttede billett på 599 NOK.

Nemnda bemerker

En ruteendring innebærer kansellering av en avtalt flygning. Kansellering gir rett til
erstatning etter EU-forordning 261/2004 artikkel 5, jf. artikkel 7, med mindre flyselskapet
har informert om endringen minst to uker før planlagt avgangstid.

Ved kansellering har passasjerene valget mellom refusjon av hele billettprisen eller
omruting snarest mulig, på tilsvarende transportvilkår.

Klager ble gjort oppmerksom på ruteendringen den 28. juni 2018, jf. Wizz Airs fremlagte
dokumentasjon som viser telefonsamtale mellom Wizz Air og klager den 28. juni, samt
at Wizz Air som følge av samtalen har booket om reisefølget. Det fremgår av klagers nye
flybilletter med SAS og Norwegian at disse ble kjøpt i juli 2018. Nemnda finner det derfor
bevist at klager ble gjort oppmerksom på ruteendringen over 2 uker før avgangstid.
Kanselleringen gir følgelig ingen rett til standardkompensasjon.

Den ene personen i klagen krever refusjon av nye flybilletter fra Tromsø til Gdansk, da
det anføres at omrutingstilbudet fra Wizz Air ikke var godt nok i hans tilfelle.

I denne saken er det reisefølgets representant som har vært i dialog med Wizz Air
vedrørende omruting i første omgang. Ut fra fremlagt dokumentasjon fra Wizz Air kan
det se ut til at alternativet omruting ble gjort for hele reisefølget. Etter det nemnda kan
se oppstod det problemer i ettertid når det viste seg at denne omrutingen ikke passet for
én av passasjerene i reisefølget. Wizz Airs nye omrutingstilbud til to dager senere passet
heller ikke. Klager ønsket refusjon av billetten, men fikk beskjed om at det ikke var mulig
å dele opp reisefølget. Klager kjøpte nye flybilletter, men fikk ikke refundert ubenyttet
billett, da Wizz Air anførte at passasjeren hadde valgt alternativet omruting.

Wizz Air har i ettertid endret sin beslutning vedrørende refusjon, og akseptert at
passasjeren skal ha refusjon av den ubenyttede flybilletten. 

Hendelsesforløpet vedrørende hva som ble tilbudt og ikke, og hvilket alternativ klager
faktisk valgte, er noe uklart. Ettersom klager i ettertid har fått tilbud om refusjon av
billetten tolker nemnda det som at klager ønsket å få vite omrutingsalternativene før han
tok et valg. 
Nemnda mener også at omrutingstilbudene som ble gitt, ikke kan anses som "snarest
mulig" jf. EU-forordning 261/2004 art 8 nr. 1 bokstav a) og at klager derfor bør få
refundert mellomlegget mellom opprinnelig flybillett (som Wizz Air allerede har tilbudt å
tilbakebetale) og nye flybilletter. Ut fra Wizz Air sin beregning var verdien på opprinnelig
billett 599 NOK. 

Nye flybilletter kostet til sammen 1408 NOK. Dersom klager allerede har fått utbetalt 599
NOK for den opprinnelige billetten slik Wizz Air har tilbudt, anbefaler nemnda at Wizz Air
i tillegg utbetaler mellomlegget på 809 NOK.

Vedtak

Transportklagenemnda-fly anbefaler at Wizz Air refunderer de nye billettene med NOK
1408 fratrukket NOK 599 dersom dette beløpet allerede er utbetalt.