Vedtak i Transportklagenemnda - Fly

Sammendrag

Krav om erstatning for ødelagt barnevogn.

Dato
21.03.2017

Saksnummer
2016-00532

Tjenesteytere
Norwegian

Klager har i det vesentlige anført

Klager skulle reise fra Oslo Lufthavn (OSL) til Amsterdam (AMS) med Norwegians flyvning
DY1258 1. mai 2016. Klagers barnevogn ble ødelagt under flyvningen. 

Klager krever at Norwegian erstatter den ødelagte barnevognen eller betaler
reparasjonsutgiftene. Pris for ny barnevogn eller kvittering for ødelagt barnevogn er ikke
fremlagt for nemnda.

Tjenesteyterne har i det vesentlige anført
Klager krever at Norwegian skal dekke utgiftene til reparasjon av barnevogn. Norwegian
anfører at klager ikke har pakket barnevognen på forsvarlig vis, og at den derfor ble
skadet under flyvningen. En barnevogn er ikke ment for lufttransport, og må anses for å
være skjørt gods. 

Ikke alle gjenstander egner seg for lufttransport dersom de ikke er forsvarlig pakket.
Innsjekkede barnevogner må være pakket på en slik måte at de kan sendes med vanlig
bagasje. Dette inkluderer lasting av bagasje på flyet, transport på bagasjebåndet og
lignende. Bagasje som sendes må kunne tåle belastningen av 50-100 andre kofferter og
annen bagasje. 

Det er begrenset bagasjekapasitet på et fly. Dessuten vil bagasjen flytte seg noe under
flyvningen som følge av take-off og landing. Dette kan påvirke bagasje som ikke er
forsvarlig pakket, men f.eks. kun beskyttet av en tynn plastpose. 

Norwegian informerer sine passasjerer om at de anbefaler å pakke barnevogner i hard
forpakning for å unngå skade, som for eksempel Airshells eller PramPack. I Norwegians
reiseinformasjon – som passasjeren har lest og forstått – blir passasjeren informert om
dette. Norwegian viser til sine bagasjeregler. 

Til tross for dette har klager sendt sin barnevogn selv om den ikke var forsvarlig pakket
i henhold til Norwegians retningslinjer. Da klager har lest og akseptert Norwegians
reisevilkår, skulle hun ha vært klar over at en tynn plastpose ikke var tilstrekkelig
forpakning. 

Norwegian viser til Montrealkonvensjonen artikkel 18 om skade på bagasje. Selskapet
anfører at de ikke kan holdes ansvarlig for at klager ikke har pakket sin barnevogn på
forsvarlig vis, og avviser på ovennevnte bakgrunn klagers krav om erstatning.

Nemnda bemerker

Nemnda legger på bakgrunn av sakens opplysninger til grunn at barnevognen ble skadet
under flytransporten. 

I henhold til luftfartsloven § 10-18 første ledd, er fraktfører ansvarlig for skader på
reisegods «såfremt den hendelse som har forårsaket skaden, er inntruffet ombord
på luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset». Det er ikke anledning til å ta forbehold i generelle vilkår
som begrenser fraktførers ansvar etter luftfartsloven. 

Det er langvarig nemndspraksis for at skader på barnevogn er erstatningsmessig i
henhold til luftfartsloven. Det finnes riktignok beskyttende emballasje for barnevogner
på markedet, og det må forventes at flere tar denne type emballasje i bruk. Slik
Norwegians vilkår er utformet, pålegges ikke slik emballasje benyttet, det er kun en
anbefaling. Barnevogner er svært vanlig å medbringe som bagasje, og vanligvis skjer
transporten uten at skade inntreffer. Flyselskapene bør ha et opplegg for skånsom
håndtering av disse. 

Det er opplyst at barnevognen knakk, og nemnda legger til grunn at den er totalskadet.
Erstatningen må baseres på gjenanskaffelsesverdien. Det er ikke fremlagt kvittering eller
annen dokumentasjon på hvor mye en tilsvarende vogn vil koste. Skadelidte skal heller
ikke tjene på skaden, og det må derfor gjøres fradrag for slitasje og verdiforringelse av
vognen. Ut fra bildedokumentasjonen legger nemnda til grunn at det er tale om en godt
brukt, enkel trillevogn. 

Nemndas flertall, nemndsleder og forbrukerrepresentantene, anbefaler at Norwegian
erstatter klager et skjønnsmessig beløp på kroner 500, som må anses som en rimelig
gjenanskaffelsesverdi for en tilsvarende vogn.

Nemndas mindretall, flyselskapenes representanter, er av den oppfatning at klager ikke
har rett til erstatning, da vognen ikke var pakket forsvarlig

Vedtak

Transportklagenemnda - fly anbefaler at Norwegian utbetaler til klager kroner 500 i
erstatning for ødelagt barnevogn.