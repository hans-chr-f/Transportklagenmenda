Vedtak i Transportklagenemnda
- Kollektivreiser

Sammendrag

Krav om frafall av gebyr

Dato
20.09.2021

Saksnummer
2021-00860

Tjenesteytere
Skyss

Klager har i det vesentlige anført

Klager ble ilagt gebyr 14. april 2021. Det fremgår av klagen som ble sendt inn til
Skyss av klagers representant, hans mor, at hun forklarer at sønnen ble ilagt gebyr
på reise fra Storeklubben kl. 13:00. Representanten forklarer at sønnen jevnlig har
kjøpt månedsbillett via telefon, men på grunn av siste nedstengning i forbindelse med
covid-19 pandemien har han ikke tatt buss på en god stund og derfor ikke kjøpt billett
heller. Dagen han ble ilagt gebyr skulle klager ha utført en operasjon og måtte ta bussen.

Representanten har forklart at hun sa at han kunne fylle på "klipp" på hennes busskort
og bruke dette kortet. På Storeklubben er det ikke automater. Representanten anfører
at han ikke fikk fylle på hos sjåføren da han ble nektet dette. Klager ville betale, men
sjåføren nektet han dette. Det kom en vekter om bord på bussen på Lyngbø og ville se
billetten. Representanten anfører at sønnen forsøkte å forklare, men at han ble avbrutt
hele tiden. Representanten anfører at vekteren hele resten av turen til Festplassen
oppførte seg på en måte som ikke hører hjemme noen steder. Vekteren snakket til klager
på en stygg, nedlatende og krenkende måte. Representanten forklarer at klager kom for
sent til operasjonen på grunn av denne episoden. Representanten har forklart at hun
ønsker å anmelde vekteren for krenkende adferd, samt at han ikke overholdt covid-19
smittevernreglene. 

Representanten har kommentert at på tross av at hun har gitt beskjed både til Skyss og
til Kredinor at saken må settes på vent, da saken er klaget inn til Transportklagenemnda,
har det kommet enda et inkassovarsel. 

Klager krever frafall av gebyret.

Tjenesteyterne har i det vesentlige anført

Klager har fått gebyr på grunn av manglende billett. På grunn av pandemien har det ikke
siden mars 2020 vært mulig å kjøpe billetter ombord. Billetter må være kjøp på forhånd,
enten via app eller nettbutikk om man ikke har tilgang på automat eller kiosk/butikk som
selger kommisjonærbilletter.

Etter at Skyss har mottatt klager sin kommentar i saken legger Skyss til at de ved en glipp
har glemt å melde ifra til Kredinor om at saken var klaget til Transportklagenemnda. Det
ble forrige uke fanget opp og saken ble satt i bero hos Kredinor 11. august. Samme dato
ble også inkasso-salær slettet. (Det betyr inkassobrevet bare er å se vekk i fra).

Skyss kan ikke se at gebyret er gitt urettmessig.

Nemnda bemerker

Klager ble ilagt gebyr 14. april 2021 fordi han ikke kunne fremvise gyldig billett under
billettkontrollen.

Det fremgår av Skyss sine transportvilkår punkt 3 at den reisende skal kjøpe billett før
eller ved påstigning, og er selv ansvarlig for å inneha gyldig billett under hele reisen.

Videre fremgår det av transportvilkårene punkt 4 at reisende som ved kontroll ikke
kan vise gyldig billett og gyldig dokumentasjon ved krav på rabatt, plikter å betale
tilleggstakst.

Klagers representant har blant annet anført at klager ikke fikk fylle på hos sjåføren da
han ble nektet dette. Representanten har forklart at hun ønsker å anmelde vekteren for
krenkende adferd, samt at han ikke overholdt covid-19 smittevernreglene.

Nemnda bemerker at det er den reisende selv som har ansvaret for å sørge for ha gyldig
billett ved bruk av offentlig transport.

Klager kunne ikke fremvise gyldig billett under billettkontrollen, så vilkårene for å ilegge
gebyr var dermed til stede. At kontrollørene evt. skal ha brutt smittevernregler ved
kontakten med klager, medfører ingen ugyldighet. Da klager reiste med bussen til tross
for at han ikke fikk fylt på kortet eller hadde annen gyldig billett, var det grunnlag for å
ilegge gebyr. 

Det har ikke vært mulig å kjøpe billett ombord siden mars 2020, som følge av
covid-19 pandemien. Nemnda viser til at det er den reisendes ansvar å sette seg inn i
billettsystemer og betalingsmåter. 

Nemnda finner ikke å kunne anbefale at gebyret frafalles.

Vedtak

Transportklagenemnda finner ikke å kunne anbefale at klager gis medhold.