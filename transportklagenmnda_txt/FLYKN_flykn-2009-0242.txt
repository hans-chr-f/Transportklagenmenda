Vedtak i Transportklagenemnda - Fly

Sammendrag

Dekning av utgifter til en ekstraovernatting på hotell på grunn av ruteendring.

Dato
24.03.2010

Saksnummer
242/09F

Tjenesteyter
Norwegian Air Shuttle ASA

Dekning av utgifter til en ekstraovernatting på hotell på grunn av ruteendring.

Klager har i det vesentlige anført:

Klager skulle 20. mai reise fra Florø til Oslo med DAT, ankomst Oslo kl 21.25. Og videre fra
Oslo til Kristiansand kl 22.45 med Norwegian. Den 16. februar 2009 ble klager per e-post
informert om at det var blitt en ruteendring og at ny avgangstid var fremskyndet til kl 16.30
samme dag. Denne avgangen passet ikke klager, men til slutt ble avreisetidspunkt endret til
påfølgende dag, den 21. mai kl 07.50. Klager informerte per telefon Norwegian om at han
ønsket kompensasjon for økonomiske merkostnader som følge av ruteendringen. Norwegian
godtok ikke kravet per telefon så klager fremsatte kravet skriftlig, og avgrenset kravet til å
gjelde utgifter til hotellovernatting og transport da klager beholdt flybilletten med DAT.

Norwegian har avvist klagers klav med henvisning til EU forordningen 261/2004. Klager mener
at denne forordningen må settes til side og norsk avtalerett må gjøres gjeldene i denne saken.
Klager viser til avtalelovens § 37 første ledd punkt 3 har særlig anvendelse i klagers sak. Det
fremgår av bestemmelsen at der avtalen ikke er individuelt forhandlet, og som inngår i en
avtale mellom næringsdrivende og forbruker, skal denne tolkes til fordel for forbruker. Klager
viser til at rutetiden som han da allerede hadde bestilt og betalt for, må anses som en del
av kontrakten som må overholdes av Norwegian. Rutetid kan da ikke ensidig endres uten at
de dermed også stilles økonomisk ansvarlig for klagers tap, hvilket i dette tilfellet  utgifter til
overnatting og transport t/r fra Gardermoen til hotell, totalt kr 1.100.

Klager viser til en lignende sak som ble behandlet i Reklamasjonsnemnda for rutefly sak nr.
71/07, behandlet i møte 6/07, den 24. september 2007.

Norwegian har i det vesentlige anført:

Norwegian viser til at de ved flere anledninger har forsøkt å kontakte kunden for å informere
om ruteendringen så tidlig som mulig, første henvendelse 16. februar og 21. april 2009.

Norwegian viser til at de har overholdt 14 dagers fristen for å informere om ruteendring,
ifølge EU forordningen 261/2004. De viser også til informasjon som blir gitt om ruteendring
under bestillings prosess på Norwegians internettsider.

Det fremgår av vilkårene at Norwegian ikke tar ansvar for videre forbindelser med andre
flyselskaper. Unntaket er dersom de er erstatningspliktig i henhold til artikkel 10 i Generelle
vilkår for befordring. Der står det bl.a. at «rutetidene i flyselskapets publiserte tidtabeller er
ikke garanterte og kan endre seg fra tidtabellen utgis til den dato passasjerene ønsker å reise.
Rutetiden er derfor ikke en del av kontrakten mellom flyselskapet og passasjeren.

Norwegian registrerer at klager mener at kravet skal vurderes ut fra norsk avtalerett,
avtaleloven § 37. Avtaleloven § 2 sier følgende: § 2. Unntak fra lovens virkeområde

Loven gjelder ikke for:

En flyreise er ansett som salg av tjeneste (frakt), og dermed er det unntak i angrefristloven
ved kjøp av flybilletter.»

Norwegian imøtekommer ikke klagers krav.

Nemnda bemerker:

Ved kjøp/bestilling av en flybillett inngås avtale om transport over en bestemt strekning til en
bestemt tid. Bestillingen gir begge parter plikter og rettigheter. Den reisende plikter bl.a. å
betale avtalt beløp, og har som gjenytelse rett til transport på den aktuelle strekning til den
avtalte tid. Flyselskapet har rett til betaling og plikt til å transportere den reisende som avtalt.

Fra tid til annen blir en avgang forsinket eller må kanselleres/innstilles. Konsekvensene
av dette er regulert i forskjellige bestemmelser inntatt i lover, konvensjoner m.v., bl.a.
luftfartsloven og EU forordning 261/2004.

En ruteendring er en endring av flytider for en rekke fremtidige flyvninger. Selv om en endring
vil kunne innebære at en kommer senere av gårde enn forutsatt eller en ikke kommer av
gårde i det hele tatt, er en ruteendring etter nemndas vurdering ingen «forsinkelse» eller
«innstilling». Forsinkelse/innstilling referer seg til en bestemt flyvning, mens en ruteendring
referer seg til en rekke fremtidige flyvninger.

EU forordning 261/2004 har ingen bestemmelser om konsekvensen av ruteendringer.
Bestemmelser om ruteendringer finnes heller ikke i lover eller konvensjoner.

Det fremkommer av Norwegians generelle vilkår at rutetidene i flyselskapets tidtabeller
ikke er garanterte og kan endre seg fra tidtabellen utgis til den dato passasjeren ønsker å
reise. Det er videre opplyst at rutetidene ikke er en del av kontrakten mellom flyselskapet og
passasjeren.

Det er etter nemndas vurdering uklart hvor langt denne bestemmelsen rekker. Betyr det at
Norwegian har rett til å gjøre enhver endring, for eksempel endring av avreisedager, eller
betyr det at Norwegian kan justere sine avgangstider. Det er videre uklart hvilke konsekvenser
en slik endring vil ha. Plikter selskapet å tilby alternativ transport, refusjon av billetter, dekning
av ekstra kostnader m.v.? Det vil også være et spørsmål om vilkåret er gitt på en tilstrekkelig
klar måte, og det kan være spørsmål om eventuell påberopelse av et slikt vilkår vil kunne være
i strid med god forretningsskikk eller virke urimelig.

I henhold til avtaleloven § 37 skal et vilkår som ikke er individuelt forhandlet, og som inngår
i en avtale mellom en forbruker og en næringsdrivende tolkes til fordel for forbrukeren hvis
det er tvil om tolkingen. Avtaleloven gjelder ved avtale om en flyreise. Den bestemmelse som
Norwegian refererer er hentet fra forbrukerkjøpsloven § 2.

Nemnda finner det uklart hvor langt forbeholdet i Norwegians vilkår er ment å rekke.

Nemnda er videre av den oppfatning at det ville være urimelig om flyselskapet hadde
ubegrenset anledning til å endre rutetider uten at det var informert om dette på en vesentlig
tydeligere måte og/eller selskapet påtok seg ansvaret for å dekke utgifter som endringen
påførte kunden.

Etter en samlet vurdering av de foreliggende opplysninger er nemnda av den oppfatning at
Norwegian i dette tilfellet plikter å dekke klagers økonomiske tap som følge av endringen.

Nemnda anbefaler at Norwegian betaler klager en erstatning på kr 1.110.

Vedtak:

Flyklagenemnda anbefaler at klagerne gis en erstatning på kr 1.110.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, leder

Elise Korsvik, Forbrukerrådet

Sverre Åril, Forbrukerombudet

Olav Grøttland, SAS

Janne G. Soløy, Widerøe's Flyveselskap AS