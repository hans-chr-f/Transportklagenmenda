Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
17.01.2019

Saksnummer
2018-00595

Tjenesteytere
Lufthansa German Airlines

Klager har i det vesentlige anført

Klager og hans reisefølge (tilsammen to personer) skulle reise fra Frankfurt til Oslo den
17. desember 2017 kl 21.20 med LH864. Flyet ble omdirigert til Gøteborg grunnet glatte
rullebaner på Gardermoen.  

Klager endte opp med å ta drosje fra flyplassen til Gøteborg rutebilstasjon, buss derfra
til Oslo, tog fra Oslo til Hamar, og drosje fra Hamar til hjemadresse. Samlet pris for
transport kroner 1 502. 

Klagers bror skulle hente klager og reisefølget på Gardermoen. Han måtte kjøre tilbake
uten sine passasjerer. Klager krever kompensasjon for brorens bomtur, kroner 500. 

Klager krever standarderstatning 250 euro i henhold til EU-forordning 261/2004, samt
refusjon av utgifter til transport kroner 1 502. Videre krever klagers reisefølge erstatning
for en dags tapt arbeidsfortjeneste, kroner 2 315.

Tjenesteyterne har i det vesentlige anført
LH864 måtte omdirigeres til Gøteborg som følge av dårlige værforhold i Oslo. Lufthansa
viser til fremlagt dokumentasjon.  

Hendelsen er ikke kompensasjonsberettiget da årsaken var ekstraordinære
omstendigheter utenfor Lufthansas kontroll. 

Lufthansa ønsker å refundere klagers utgifter til transport med kroner 1 502, men men
kan ikke imøtekomme hans krav utover dette.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Nemnda mener at flyselskapet Lufthansa har godtgjort at verken forsinkelsen eller de
ekstraordinære omstendighetene kunne vært unngått selv om alle rimelige tiltak var
truffet:

Lufthansa har fremlagt dokumentasjon som viser at LH864 fra Frankfurt til Oslo måtte
omdirigeres til Gøteborg grunnet dårlige værforhold i Oslo, tåke og snøvær. Lufthansa
kunne ikke gjort noe for å forhindre værforholdene. 

Forsinkelsen gir etter dette ikke rett til standarderstatning.

Klager har videre krevd erstatning for tapt arbeidsfortjeneste. Slike utgifter er ikke
dekningsmessige etter EU-forordningen. 

Nemnda mener at flyselskapet ikke kan holdes ansvarlig for disse utgiftene i medhold
av luftfartsloven § 10-20 heller, og viser til begrunnelsen for at klageren ikke har rett til
standarderstatning. Flyselskapet må sies å ha godtgjort at det har tatt alle forholdsregler
som med rimelighet kan kreves for å unngå tapet også i luftfartslovens og Montreal-
konvensjonens forstand.

Lufthansa har tilbudt å dekke klagers utgifter til transport fra Gøteborg til Hamar med
kroner 1 502. Nemnda anbefaler at Lufthansa dekker disse utgiftene dersom det ikke er
gjort.

Vedtak

Transportklagenemnda - fly anbefaler ikke at klager gis medhold.