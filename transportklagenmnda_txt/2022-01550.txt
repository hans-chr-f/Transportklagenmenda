Vedtak i Transportklagenemnda - Fly

Sammendrag

Klagen gjelder refusjon av nye flybilletter og utgifter
knyttet til akkomodering grunnet forsinkelse.

Dato
17.02.2023

Saksnummer
2022-01550

Tjenesteytere
Supersaver

Klager har i det vesentlige anført

Klager med sønn reiste fra Oslo til Ho Chi Min City den 21.06.22 via Stockholm og
Bangkok. Klager anfører at de fikk beskjed på Gardermoen at bagasjen deres måtte
sjekkes inn på nytt i Stockholm. Klager med sønn hadde transfergaranti gjennom
Supersaver på Arlanda, og flyet deres landet klokken 12:43, tre minutter etter estimert
ankomst. Flyvingen til Bangkok hadde avgangstid klokken 14:15. Klagers sønn løp i
forkant til innsjekkingsområdet i et forsøk på å rekke innsjekksvinduet, men fikk beskjed
i ankomsthallen at Thai airways sin skranke stengte en time før avgang og at han var for
sent ute.

Klager forteller videre at han og sønnen deretter forsøkte å kontakte Thai airways
både gjennom betjent skranke og telefon - uten hell. Klager mottok imidlertid
et omrutingstilbud som innebar avgang klokken 11:00 neste dag. Ulempen med
omrutingen var at billettene ikke ville bli tilsendt klager før om 24 timer hvilket gjorde
denne avgangen nyttesløs.  Klager ble informert ved en senere oppringing at det kun
var plass til en av de to reisende på en annen alternativ flyvning neste dag og at neste
avgang med plass til både klager og sønn var 24. juni. Klager så seg derfor nødt til å
bestille nye billetter med Emirates gjennom Supersaver.

Klager poengterer avslutningsvis at vedkommende fikk oppgitt av personell på flyplassen
at Supersaver hadde lagt inn alt for liten tidslomme for å kunne forflytte seg fra
ankomsthallen til gaten for flyet fra Oslo.

Klager krever utgifter til nye flybilletter med Emirates på 28 072,43 NOK dekket sammen
med utgifter til akkomodering på Comfort Arlanda på til sammen 2 204,28 NOK.

Tjenesteyterne har i det vesentlige anført

Supersaver anfører i sitt tilsvar at selskapet ikke er ansvarlige for hendelsen i henhold
til reisevilkårene deres ved stilt transfergaranti. Selskapet bekrefter at for denne type
bestilling som bestilles via Supersaver, tilbyr selskapet en transfergaranti til kundene
sine. Supersaver hevder de lange køene på flyplassen i Stockholm som forsinket klager
faller under force majeure-situasjoner presentert i reisevilkårene som kunden har
lest og akseptert under bestilling og som gjør overføringsgarantien ugyldig. Selskapet
skriver videre at flyselskapets beslutning er helt utenfor deres kontroll og at selskapet
vil lide store økonomiske skader dersom det vil forventes at selskapet tilbakebetaler
forbrukerne i lignende situasjoner.

Nemnda bemerker

Klager krever nye flybilletter med Emirates og utgifter til akkomodering refundert som
følge av at klager mistet flyforbindelsen sin i Stockholm.

Nemnda legger til grunn at Norwegian-flyvningen  fra Oslo til Stockholm landet uten
forsinkelse den 21. juni 2022. Det var således ikke flyvningen fra Oslo i seg selv som
medførte at klager mistet videreforbindelsen til Bangkok. Nemnda kan på dette grunnlag
ikke anbefale at klager mottar standarderstatning i henhold til EU-forordning 261/2004.

Klager forteller at flyet fra Oslo landet 12:43 og at de hadde 1 time og 32 minutter
før videre avgang til Bangkok. Grunnet midtsommermarkeringen var det stor pågang
på Arlanda hvilket medførte at dette ikke var tilstrekkelig med tid sett i lys av at
innsjekkskranken til Thai airways stengte en time før avgang.

Lufthavner opererer med standard minimumstid for transfer. Transfer på over 1,5
time er over minimum tid mellom to utenlandsflyvninger. Etter nemndas oppfatning
har Supersaver ikke solgt klager en reise som står i strid lufthavnens minimumstid for
mellomlandinger. 

Klager hevder at transfergarantien stilt ved bestillingen av reisen gjør Supersaver
ansvarlige for klagers utgifter. Nemnda mener at klager har kjøpt en tjeneste som
Supersaver ikke har levert. I henhold til Supersavers reisevilkår 8.2.3 andre punkt gjelder
ikke transfergarantien dersom endringen har oppstått av force-majeure situasjoner
som innebærer omstendigheter utenfor flyselskapenes rimelige kontroll, slik som
sikkerhetsrisikoer og betydelige begrensninger i flyplassdrift. Nemnda mener at
trafikkavvikling på Midtsommar i Sverige ikke er en ekstraordinær omstendighet.
Nemnda mener derfor at klager ikke har fått den tjenesten han har betalt for, og at
Supersaver er ansvarlig for det tapet klager er påført som følge av dette. Klager har hatt
totale utgifter på kr 30 276,71 (kr 28 072,43 for flybilletter og kr 2 204,28 for hotell)

Vedtak

Nemnda anbefaler at Supersaver utbetaler samlet kr 30 276,71.