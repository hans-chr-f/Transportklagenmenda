Vedtak i Transportklagenemnda
- Kollektivreiser

Sammendrag

Krav om frafall av gebyr - bruk av studentbillett
for studenter ved utenlandske universitet

Dato
25.08.2020

Saksnummer
2020-01375

Tjenesteytere
Ruter

Klager har i det vesentlige anført

Klager ble ilagt gebyr på T-banen den 3. januar 2020. Klager anfører at han viste frem
sin gyldige student ID fra King's College London sammen med sin studentbillett. Videre
anfører klager at han er fulltidsstudent ved King's College London, som er et universitet
som er godkjent av, og at studenter som studerer der kan bli støttet av Lånekassen.
Klager anfører at han fremla sin kjærestes vedtak om støtte fra Lånekassen, for studier
ved King's College London, for å vise at denne skolen er godkjent av Lånekassen. 

Etter at klager sendte inn en klage til Ruter fikk han som svar at dokumentasjonen som
må fremvises under billettkontroll av en studentbillett må inneholde navn, fødselsdato,
studiested og hvilket semester studentkortet er gyldig. Videre ble han informert om at
slik student ID kan bli fremvist i form av et kort, app eller annen offisiell dokumentasjon
fra studiestedet hvor denne informasjonen fremgår. Klager forklarer at han la ved
dokumentasjon fra skolen i sin klage til Ruter. Dette dokumentet bekrefter at han er en
student ved King's College London, samt gir nødvendige opplysninger som Ruter skrev i
sitt svar til klager at de trengte. Klager anfører at han ikke ble informert om at han måtte
fremvise en slik bekreftelse under kontrollen. Han anfører at  han kun ble bedt om å vise
gyldig student ID, hvilket han fremviste til kontrolløren. 

Klager mener på bakgrunn av dette at han oppfyller kravene og er berettiget til å bruke
studentbillett.  

klager krever frafall av gebyret.

Tjenesteyterne har i det vesentlige anført

Klager ble ilagt gebyr på T-banelinje 2 den 3. januar 2020 fordi han ikke kunne fremvise
gyldig student ID. Man er berettiget til studentrabatt dersom man er under 30 år og
studerer på heltid ved videregående skole, universitet, høyskole, akademi, krigsskolen
eller tilsvarende læreinstitusjoner som kvalifiserer til støtte gjennom Lånekassen.
Norske utenlandsstudenter som får også studentrabatt. For å kvalifisere for støtte fra
Lånekassen må en som regel være en norsk borger. Utenlandske borgere kan motta
støtte for utdannelse i Norge når bestemte vilkår er oppfylt. 

Det følger av Ruters reisevilkår punkt 3 e at studenter skal fremvise studentbevis som
bekrefter rett til studentrabatt på reisetidspunktet eller legitimere retten på annen
måte som er i samsvar med publiserte vilkår fra Ruter om bord på transportmidlene, på
ruter.no og i tekstmateriell. 

Klager har ikke fremlagt dokumentasjon som bekrefter at han har rett på støtte fra
Lånekassen og er derfor ikke berettiget til å benytte seg av studentbillett. 

Ruter finner på bakgrunn av dette ikke grunnlag for frafall av gebyr.

Nemnda bemerker

Klager ble ved kontroll på T-banen 3. januar 2020 ilagt gebyr fordi han ikke var berettiget
til å benytte studentbillett.

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner, og videre at
det må fremvises dokumentasjon på rett til rabattert billett. Klager hadde ikke slik
dokumentasjon med seg, jf. transportvilkårene punkt 3 e, og var heller ikke berettiget til
slik rabatt.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Det følger av Ruters reisevilkår at besøkende studenter ved utenlandske
utdanningsinstitusjoner ikke omfattes av rabattordningen. Klager hadde således ikke
krav på studentrabatt. Nemnda vil bemerke at Ruters begrunnelse for avslaget fremstår
noe uklar, da det er vist til at klager ikke hadde dokumentert støtte fra lånekassen. Dette
har imidlertid ingen betydning for resultatet, da klager uansett ikke var berettiget til
rabatten.

Nemnda bemerker at den reisende selv har ansvar for å sette seg inn i billettsystemet.

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.