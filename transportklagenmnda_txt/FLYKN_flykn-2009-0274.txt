Vedtak i Transportklagenemnda - Fly

Sammendrag

Endring av bestilt reise. Krav om refusjon/reduksjon av gebyrer.

Dato
24.03.2010

Saksnummer
274/09F

Tjenesteyter
Norwegian Air Shuttle ASA

Endring av bestilt reise. Krav om refusjon/reduksjon av gebyrer.

Klager har i det vesentlige anført:

Klager skulle endre sin bestilling for seg og sitt barnebarn på internettsiden til Norwegian.
På denne bestillingen som skulle endres var alle i reisefølget oppført. Ved en feiltakelse kom
klager til å endre sine venners returbillett i stedet for sin egen og hennes barnebarn.

Klager tok umiddelbart kontakt med Norwegians kundesenter da hun oppdaget feilen. Der
fikk hun beskjed om å sende en e-post til kundesenteret hvor hun forklarte saken. I ettertid
og på grunnlag av det svaret klager har mottatt fra Norwegian i saken, viser klager til at denne
første kundebehandler hos Norwegian kunne ha ordnet saken og da spart klager for kr 600 +
kr 160 + kr 2.426.

Norwegian har i det vesentlige anført:

Norwegian viser til at en ved bestilling/endringer på deres nettsider, er man selv ansvarlig for
at korrekt informasjon er skrevet inn. Norwegians system har ingen mulighet for å vite om
informasjonen er korrekt.

Ved slutten av endringen/bestillingsprosessen, må man krysse av og bekrefte, at man har lest
og akseptert Norwegians regler og vilkår for endring/bestilling av reise, samt at det man har
registrert at informasjon, er korrekt.

Følgende informasjon er publisert på Norwegians nettside:

4.2 Endringsmuligheter

«Du kan endre både reisemål og dato. Hver endring koster NOK 300 pr. person pr. strekning.
Navneendring koster NOK 300 pr. person pr. strekning. Eventuelle prisdifferanser mellom
opprinnelig og ny billettpris kommer i tillegg.

Det gis ikke refusjon selv om man endrer til en billett i lavere priskategori.»

Norwegian kan dessverre ikke tilby gratis ombooking for lavpris flybilletter da dette er en
fleksibilitet som er forbeholdt passasjerer som bestiller fullpris flybilletter.

Nemnda bemerker:

I henhold til Norwegians reisevilkår kan man endre både reisemål og dato mot et gebyr på kr
300 per person per strekning.

Klager endret ved en feiltakelse billettene til Mette og Mathias Solheim i stedet for sin egen
og barnebarnets. Feilen ble oppdaget med en gang, og klager tok umiddelbart kontakt med
Norwegians kundeservice. Kundeservice hjalp ikke klager med å rette opp, men ba henne
sende en skriftlig klage.

Ved ny telefon til kundeservice fikk klager endret billettene til Mette og Mathias Solheim igjen.

Nemnda har ved den videre vurdering delt seg i et flertall og et mindretall.

Nemnda flertall, formannen og flyselskapenes representanter, er av den oppfatning at
Norwegian etter reisevilkårene kan kreve gebyr for de foretatte endringer.

I tillegg kommer eventuell prisdifferanse mellom opprinnelig og ny billettpris. Betalingsplikten
oppstår ved kundens bekreftelse av endringen på internett.

Det er ikke oppstilt noe unntak for endringer som skyldes feil eller misforståelser fra kundens
side. Før man bekrefter endringen, fremkommer det på skjermbildet hvilken endring som er
ønsket foretatt.

Flertallet legger til grunn at klager er belastet i henhold til Norwegians regler og finner således
ikke å kunne anbefale at klager gis medhold.

Nemndas mindretall, forbrukernes representanter, er uenige med flertallet.

I denne saken dreier det seg om en feil ved endring av reisen. Mindretallet vil peke på at det
er lett å gjøre feil ved internettbestilling, selv for den oppmerksomme forbruker. Mindretallet
mener at det må være en enkel operasjon for Norwegian å tilby en kostnadsfri rettingsadgang,
så lenge feilen meldes fra til selskapet kort tid etter bestillingen.

Det vil etter mindretallets syn være i strid med hensynet til lojalitet i kontraktsforhold når
Norwegian ikke tilbyr forbrukere en mulighet til å rette klare feilbestillinger kostnadsfritt så
lenge kundene tar kontakt med selskapet og ber om dette kort tid etter bestilling/endring.
Slike klare feilbestillinger kan typisk være feil dato eller endring for feil personer.

På bakgrunn av det overnevnte mener mindretallet at det her har skjedd en klar feilendring
som må gi klager adgang til å rette endringen vederlagsfritt.

På bakgrunn av flertallets vurdering traff nemnda slikt

Vedtak:

Flyklagenemnda finner ikke å kunne anbefale at klager gis medhold.

Nemnda hadde slik sammensetning ved behandling av saken:

Lagdommer Einar Kaspersen, leder

Elise Korsvik, Forbrukerrådet

Sverre Åril, Forbrukerombudet

Olav Grøttland, SAS

Janne G. Soløy, Widerøe's Flyveselskap AS