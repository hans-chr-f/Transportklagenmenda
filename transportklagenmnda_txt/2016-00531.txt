Vedtak i Transportklagenemnda
- Kollektivreiser

Sammendrag

Andre forhold - Streik

Dato
20.02.2017

Saksnummer
2016-00531

Tjenesteytere
NSB AS

Klager har i det vesentlige anført

På grunn av streiken i NSB har klager måttet kjøre bil fra Vevelstad til Oslo (og tilbake
igjen) hver eneste dag siden alle tog ble innstilt på Østfoldbanen. Dette gjelder tiden fra
08.10 - 31.10.2016. Siden klager ikke kunne benytte andre kollektivtilbud på strekningen,
krever klager erstatning for bensin, bomringer, slitasje på bil etc.

Tjenesteyterne har i det vesentlige anført
Klager var dessverre en av de som ble berørt av streiken hos NSBs lokomotivførere som
29. september til 2. november. 

Klager hadde en Ruter periodebillett i deler av streikeperioden. Billetten startet den
13. september og utløp 12. oktober. Ettersom streiken ble trappet opp ble de redusert
tilbud på strekningen Oslo - Vevelstad, og fra 8. oktober og til streiken var avblåst, var det
ikke noe togtilbud på denne strekningen. NSB har innrømmet klager full refusjon fra 29.
september til og med 12. oktober da periodebilletten utløp. NSB understreker at billetten
var gyldig på andre transportmidler under streikeperioden. 

Erstatning av utlegg til alternativ transport som klager benyttet, kommer utenom hva
NSB kan dekke når innstillingene her var forårsaket av streik, jf. NSBs transportvilkår.

Nemnda bemerker

Klager krever erstattet utgifter til bilkjøring under lokførerstreiken i NSB i perioden 8. til
31. oktober 2016 da alle tog var innstilt på Østfoldbanen. 

Nemnda viser til NSBs transportvilkår pkt. F som lyder: 
"Erstatning kan ikke kreves dersom forsinkelsen eller toginnstillingen skyldes forhold
utenfor NSBs eller Jernbaneverkets kontroll, slik som ekstraordinære værforhold eller
naturbegivenheter, offentlige påbud og forbud, streik og lockout etc. Passasjeren har
likevel mulighet til å kreve refusjon av billettprisen etter § 7 H og § 7 J."

Nemnda kan på denne bakgrunn ikke se at det er grunnlag for å kreve erstatning for
utgifter på grunn av streiken. 

Klager hadde 30-dagers periodebillett gyldig fra 13. september til 12. oktober. 

Nemnda har merket seg at klager først ble gitt refusjon for perioden 8. oktober til
12. oktober da alle tog var innstilt. Senere er det også gitt refusjon for perioden 29.
september til 8. oktober da klager har dokumenter at hun brukte bil også i denne
perioden. 

Nemnda kan ikke se at klager har ytterligere krav.

Vedtak

Transportklagenemnda Kollektivtransport finner ikke å kunne anbefale at klager gis
medhold. 

Vedtaket er enstemmig.