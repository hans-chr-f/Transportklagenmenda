Vedtak i Pakkereisenemnda

Sammendrag

Krav om et høyere prisavslag pga. endring av gruppereisen fra
elvecruise til buss og hotell grunnet lav vannstand på Donau.

Dato
12.01.2023

Saksnummer
2022-02700

Tjenesteytere
Escape Travel AS

Klager har i det vesentlige anført

Klagen gjelder to personer som deltok på pakkereisen "Syv land og fem hovedsteder
langs Donau (Bucuresti - Wien)" i perioden 12.08.2022 - 22.08.2022. Totalpris 50 960
kroner. 

Klager hadde bestilt elvecruise på Donau, fra Bucuresti til Wien med 10 overnattinger på
MS River Governess. Klager skriver at de fikk 5 netter om bord, men kun 4 dager. Resten
av reisen ble med buss på motorveier i Ungarn, Slovakia og Østerrike.

Escape Travel har tilbudt en kompensasjon på 4 000 kroner per person. Klager skriver at
dette utgjør ca. 15 % av billettprisen for reisen. Klager mener dette ikke er rimelig, sett på
bakgrunn av de manglene som reisen viste seg å få. 

Deltakerne skriver at de hadde bestilt et elvecruise, med alt det innebærer, ikke minst
ro og forutsigbarhet. De så fram til å ha en fast base, hvor alt de trengte, var i nærheten,
hvor klærne hang i skapet, hvor hyggelige måltider ventet til faste tider og hvor de kunne
sove i samme seng hver natt under reisen. Ikke minst var muligheten til å trekke seg
tilbake på eget rom når man måtte ha behov for det, en viktig faktor. 

Da vannstanden sank og gruppen måtte forlate båten, skulle de få det var lovet ifølge
reiselederne. Klager skriver at det fikk de ikke, og ingen ble spurt om de ville avbryte
reisen og reise hjem.

Klager skriver at de fikk båt i 4 dager og buss i 4 dager, i tillegg til reisedagene. De fire
reiseselskapene på båten ble slått sammen til en gruppe i tre busser dag 4 da de forlot
skipet. Klager skriver at fra nå av ble tilhørigheten til Escape og klagers gruppe brutt. Det
ble mye kjøring, kun transportetapper på motorvei, lite å se på langs veien i forhold til
klagers forventninger fra Escape «fra staselige storbyer til pittoreske landsbyer, frodige
vindistrikter, fjell og folkeliv langs elven». Stoppene var korte, hektiske og stressende, kun
tid til å stå i kø for å gå på do på til dels uhygieniske bensinstasjoner langs motorveien.
Det var kø, stress og venting nesten på alle spisestedene. Gruppen ble delt og de som
ønsket å sitte sammen, måtte kjempe for å finne plass. Noen av bussene, særlig i starten
av turen, var av dårlig standard, bl.a. manglet de sikkerhetsbelter.

En vesentlig årsak til at deltakerne kom hjem utslitt og skuffet, var at alle fire gruppene
fra båten ble slått sammen til en stor gruppe. Det å kjenne de andre, omsorgen de hadde
fått av reiselederen, samt hans rolige væremåte, forduftet straks da de måtte dele buss
med mange ukjente som hadde en reiseleder med en helt annen stil. Dette førte til
oppjaget tempo, store køer og en skrikende og jagende stil fra reiselederne, bortsett
fra deres «egen» reiseleder. Tilhørigheten til Escape og samholdet i klagers gruppe ble
vesentlig redusert etter sammenslåingen.

I reisevilkårene til Escape står det blant annet følgende under pkt. 8 Forbehold:
«… Innholdet i våre turer kan bli påvirket av forhold utenfor vår kontroll som for
eksempel vær, fremkommelighet, seilingsforhold, arbeidskonflikter og lignende.
Dersom slike forhold skaper hindringer for gjennomføring av det oppsatte programmet,
vil ET foreta nødvendige justeringer i eksempelvis reiserute og innhold, bytte av
transportmiddel og overnattingssted. ET vil bestrebe seg på å erstatte de deler av
reiseinnholdet som blir påvirket av endringen med likeverdige alternativer. ET anser
ikke reisen som mangelfull om ikke slike justeringer berører mer enn 25 prosent av det
oppsatte reiseinnholdet. Avvik fra det avtalte og som skyldes uforutsette hindringer
utenfor arrangørens kontroll anses normalt ikke som en mangel så lenge avviket ikke må
betegnes som vesentlig.»

Klager har anført at justeringene Escape gjorde berørte mer enn 50 % av det oppsatte
reiseinnholdet. Klager mener at avviket må betegnes som en vesentlig mangel som gir
rett på prisavslag. Gruppen gikk glipp av over 50 % av planlagt tid på båten og klager
skriver at det ikke ble noe av flere lovede utflukter. Turen ble ikke den avslappede turen
de hadde betalt for.

Klager understreker at klagen ikke gjelder det faktum at cruiset måtte avsluttes på grunn
av lav vannstand i Donau, kun kompensasjonen for den reduserte kvaliteten på den
resterende delen av turen.

Klager ber Pakkereisenemnda vurdere om den tilbudte kompensasjonen er tilstrekkelig
og rimelig, sett i forhold til den reduserte kvaliteten på turen de fikk, sammenlignet med
det de hadde bestilt og betalt for.

Klagers krav: 50 960 kroner, samt omkostninger for tort og svie 10 000, totalt 60 960
kroner.

Det vises for øvrig til korrespondanse fra klager.

Tjenesteyterne har i det vesentlige anført
Escape Travel skriver at det totalt var 28 deltakere og en reiseleder på Donau elvecruise
fra 12. - 22. august 2022. Elvecruiset startet i Bucuresti og endte opp i Wien, totalt 11
dager. Escape skriver at dersom man ser bort fra ankomst- og avreisedagen, var cruiset
på totalt 9 hele dager. 

Under reisen på Donau fikk Escape Travel indikasjoner på at det kunne bli problemer
høyere oppe langs elven som følge av at vannstanden sank raskt og drastisk. Cruiset ble
berørt 4 av dagene da Escapes gjester ble innlosjert på hotell 2 netter i Budapest og 2
netter i Wien. Elvecruiset gikk som planlagt frem til dag 6, slik at endring i program startet
dag 7, den 18.08.2022 da skipet dessverre ikke kunne seile videre.

Dag 7, 18.08.2022 (1) skulle skipet til Budapest, men kom ikke frem. Skipet dokket i
Mohács og derfra gikk det buss til Budapest. Deltakerne fikk utflukt i henhold til program,
samt lunsj og middag på lokale restauranter i Budapest. Innsjekk på hotell. 

Dag 8, 19.08.2022 (2) Budapest. I henhold til program hadde gruppen dagen til egen
disposisjon. Her ordnet Escape Travel lunsj og middag ute på lokale restauranter i byen. 

Dag 9, 20.08.2022 (3) Avreise fra Budapest til Bratislava. Ved ankomst hovedstaden ble
det servert lunsj i lokal restaurant, og deretter utflukt i henhold til programmet. Om
ettermiddagen ble gjestene busset til Wien for to nye overnattinger på hotell. Middag på
hotellet.

Dag 10, 21.08.2022 (4) Wien Utflukter i henhold til program, samt måltider på hotellet. 

Dag 11, 22.08.2022 Hjemreise.

Escape sendte ut en e-post til gjestene 15. september og tilbød en kompensasjon på 4
000 kroner. Totalt 22 av 28 gjester har takket ja til tilbudet og fått overført 4 000 kroner
per person. Det refereres fra gjestene at summen ikke er stor nok, og motsvar ble sendt
den 27.09.2022. Escape viser til at fly og reiseleder kostnader må trekkes ut. I tillegg fikk
gruppen alle måltider og utflukter i henhold til program. 

Escape Travel skriver at vannstanden i elvene er utenfor deres kontroll og Escape Travel
tar derfor forbehold om endringer som følge av dette. Når vannstanden i elvene gir
utfordringer, enten det er for mye eller for lite vann, vil rederiet og Escape i samarbeid
gjøre det de kan for å tilby deltakerne et godt, alternativt program.

Følgende fremgår på Escape Travels nettsider: 
ELVECRUISE/ Praktisk informasjon
FORBEHOLD

Rederiet forbeholder seg retten til å endre programmet og seilingsruten som følge av
endringer i elvens vannstand eller andre uforutsette hendelser. Skulle dette inntreffe vil
rederiet tilstrebe at reisens totale innhold allikevel vil være det samme.

Escape Travel kan ikke se at det foreligger grunnlag for ytterligere kompensasjon. 

Det vises for øvrig til korrespondanse fra Escape Travel AS.

Nemnda bemerker

Klagen gjelder to personer som deltok på pakkereisen "Syv land og fem hovedsteder
langs Donau (Bucuresti - Wien)" i perioden 12.08.2022 - 22.08.2022. Totalpris 50 960
kroner. 

Klager hadde bestilt elvecruise på Donau, fra Bucuresti til Wien med 10 overnattinger på
MS River Governess. Klager skriver at de fikk 5 netter om bord, men kun 4 dager. Resten
av reisen ble med buss på motorveier i Ungarn, Slovakia og Østerrike.

Escape Travel har tatt forbehold om vær i sin avtale med klager. Da vannstanden sank og
båten ikke lenger kunne seile måtte gjestene ta buss fra Mohacz til Budapest istedenfor
båt, som er en to timers busstur. Dette var på dag 7 av reisen. Deretter fikk klager sett
Budapest i henhold til program da med base på hotell istedenfor båten. Deretter måtte
klager ta buss fra Budapest til Bratislava som er en to timers reise, før programmet i
Bratislava ble gjennomført som planlagt. Klager tok videre buss fra Bratislava til Wien
som er en times busstur før programmet igjen kunne bli gjennomført i Wien som
planlagt med tilhold på hotell istedenfor båt.  

Det fremgår av pakkereiseloven, EU-direktivet og EU-domstolens avgjørelser, jf.
eksempelvis C-396/21, at vurderingen av prisavslag er objektiv. Det er ingen krav
om skyld hos reisearrangøren, og det er heller ingen unntak for ekstraordinære
omstendigheter hva gjelder prisavslag som mangelsbeføyelse. I C-396/21 avsnitt 26
fremgår: "It follows from the wording, the context and the objective of Article 14(1) of
Directive 2015/2302, as well as from its origin, that the traveller has the right to a price
reduction where there is no fault on the part of the organiser and where the lack of
conformity is due to unavoidable and extraordinary circumstances". Selv om Escape har
tatt forbehold om vannstand mener nemnda at klager har rett på et rimelig prisavslag. 

Etter nemndas vurdering vil et prisavslag på 4 000 kroner per person være å anse som en
rimelig kompensasjon på den endring som her ble gjort av reisen grunnet i vannstanden.
Det anbefales at tidligere fremsatt tilbud blir utbetalt. Nemnda anbefaler at klager ikke
gis medhold.

Vedtak

Pakkereisenemnda anbefaler at klager ikke gis medhold.