Vedtak i Transportklagenemnda - Fly

Sammendrag

Klager krever erstatning for gjenglemt fotoutstyr om bord i flyet.

Dato
24.03.2010

Saksnummer
235/09F

Tjenesteyter
SAS

Klager krever erstatning for gjenglemt fotoutstyr om bord i flyet.

Klager har i det vesentlige anført:

Klager reiste lørdag 18. oktober 2008 fra Trondheim til Oslo med SK377. Reisen gikk fint, men
da klager kom fram til bagasjebåndet og skulle hente bagasjen, kom han på at han hadde
gjenglemt kamerasekken sin om bord i flyet. Den lå på hattehyllen inne i flyet. Klager arbeider
som fotograf, og sekken inneholdt et fotokamera med diverse utstyr, til en verdi av kr 97.356.

Klager tok kontakt med SAS personalet i skranken, derfra ringte de ombord i flyet og fikk
bekreftet at Sodexo Service hadde funnet sekken, og at den ville bli fraktet til hittegods.

Sekken er ikke kommet til rette.

Klager er av den oppfatning at SAS som flyselskap må bære ansvaret for tap av kameraet
med utstyr. Sodexo utførte tjenester og er å anse som SAS arbeidstaker. Sekken med
kamerautstyret forsvant etter at den ble overlevert Sodexo. Sekken forsvant fordi Sodexo
opptrådte uaktsomt.

Klager krever erstattet tapt utstyr samt tapt arbeidsfortjeneste, til sammen kr 151.536.

SAS har i det vesentlige anført:

Det er ingen holdepunkter for at det var klagers sekk som ble funnet om bord i flyet og siden
ble oppbevart i Sodexos kjøretøy. SAS har ingen holdepunkter for hva klagers håndbagasje
inneholdt.

SAS avviser saken og viser til at de reisende er selv ansvarlige for den håndbagasje man
selv tar om bord i flyet, inkludert det å ta med seg sin håndbagasje når man forlater flyet, jf
luftfartsloven § 10-18, andre ledd.

SAS er for øvrig av den oppfatning at Sodexo ikke på noen måte utviste uaktsomhet ved
transport av nevnte sekk fra flyet til hittegodskontoret. Det er ikke tillatt å låse kjøretøy som
har sitt virke på denne del av lufthavnen.

SAS avviser kravet.

Nemnda bemerker:

Flyselskapet er ansvarlig for tapt eller ødelagt håndbagasje dersom tapt/skaden er forårsaket
av flyselskapet, selskapets ansatte eller andre som selskapet svarer for, jf luftfartsloven §
10-18 annet ledd.

Nemnda finner på bakgrunn av de foreliggende opplysninger ikke sannsynliggjort at SAS eller
Sodexo er ansvarig for at kamerautstyret ikke er kommet til rette. Nemnda viser til at det er
uklart hva som ble funnet i flyet. Det er videre uklart hva som var grunnen til at den funne
sekken ble borte og når dette skjedde. Det er således ikke sannsynliggjort at fotoutstyret
er forsvunnet fra SAS eller Sodexos varetekt. Det er heller ikke sannsynliggjort at SAS eller
Sodexo kan lastes for at sekken forsvant.

Nemnda finner etter dette ikke å kunne anbefale at klager gis medhold.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, leder

Elise Korsvik, Forbrukerrådet

Sverre Åril, Forbrukerombudet

Vibeke Krogh Erikstad, Norwegian Air Shuttle ASA

Rolf Forsdahl, Reiselivsdirektør, HSH