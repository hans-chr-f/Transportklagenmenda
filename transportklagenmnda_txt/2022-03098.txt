Vedtak i Transportklagenemnda - Fly

Sammendrag

Krav om erstatning for savnet bagasje.

Dato
28.04.2023

Saksnummer
2022-03098

Tjenesteytere
Norwegian Air Shuttle

Klager har i det vesentlige anført

Klager reiste fra Oslo til Umeå via Stockholm den 29. september 2022. Klagers
innsjekkede bagasje ble ved ankomst Umeå registrert savnet. Hun meldte fra på
flyplassen men mottok ingen rapport, kun et sporingsnummer. 

Klagers bagasje kom til rette og ble levert klager den 27. oktober, da hadde den vært
savnet i 29 dager. Klager har fått dekket sine utgifter til diverse innkjøp i Sverige av sitt
forsikringsselskap med kroner 3 589. Klager pådro seg ingen utgifter etter hjemkomst
Norge i påvente av bagasje. 

Klager krever SDR 1288 for bagasje som har vært savnet mer enn 21 dager.

Tjenesteyterne har i det vesentlige anført
De første fem dagene etter at bagasjen blir meldt forsinket, er det flyplassen som står
ansvarlig for søket etter bagasjen. Etter dette tar flyselskapets hovedkontor over søket. 
Den 14. oktober 2022 sendte Norwegian, i henhold til sine prosedyrer, et skjema til
klager for å få mer detaljert beskrivelse av bagasjen. Dette er for å sikre at flyselskapet
har riktig informasjon i rapporten og søket, og for å kunne snevre inn søket. Den
etterspurte informasjonen mottok ikke Norwegian før den 25. oktober 2022, og
rapporten ble umiddelbart oppdatert av Norwegian. Dagen etter den 26. oktober ble
bagasjen bekreftet lokalisert og levert til klager. 

Norwegian vil understreke at det var i denne saken helt essensielt at vi mottok en
detaljert beskrivelse av bagasjen og dens innhold, da bagasjelappen hadde falt av i
bagasjesystemet og ikke automatisk skannet for videre reise. Uten bagasjelappen kan
ikke bagasjen skannes slik at eier identifiseres. 

Dersom klager hadde returnert etterspurt informasjon til flyselskapet umiddelbart,
og ikke først etter 11 dager, ville bagasjen vært levert til klager innen 21 dager etter at
bagasjen ble meldt savnet.

Dersom klager selv bidrar til forsinkelsen og/eller hindrer tjenesteyter i å utføre de
handlinger som kan føre til oppklaring i saken, bør hele erstatningsansvaret frafalles.
Norwegian viser til Montrealkonvensjonens artikkel 20, og legger ved direkte utklipp fra
konvensjonens nettside:

Article 20 — Exoneration If the carrier proves that the damage was caused or contributed
to by the negligence
or other wrongful act or omission of the person claiming compensation, or the person
from whom he or she
derives his or her rights, the carrier shall be wholly or partly exonerated from its liability
to the claimant to the
extent that such negligence or wrongful act or omission caused or contributed to the
damage. When by reason
of death or injury of a passenger compensation is claimed by a person other than the
passenger, the carrier
shall likewise be wholly or partly exonerated from its liability to the extent that it proves
that the damage was
caused or contributed to by the negligence or other wrongful act or omission of that
passenger. This Article
applies to all the liability provisions in this Convention, including paragraph 1 of Article
21.

Ifølge kravet til klager har han mottatt refusjon av utgifter fra sin forsikring, og
Norwegian vil motta regress som flyselskapet må dekke. 

Norwegian kan ikke imøtekomme et krav om erstatning for tapt bagasje i denne saken
på bakgrunn av ovennevnte informasjon og retningslinjer.

Nemnda bemerker

Nemnda legger til grunn at klagers koffert kom til rette etter å ha vært savnet i 29 dager. 

Blir reisegods skadet eller går det helt eller delvis tapt, er flyselskapet ansvarlig
såfremt hendelsen som har forårsaket skaden, er inntruffet på flyet mens godset var i
flyselskapets varetekt, jf. luftfartsloven § 10-18 / Montrealkonvensjonen artikkel 17 nr.
2. Passasjeren kan gjøre sine rettigheter etter § 10-18 første og andre ledd gjeldende
dersom innskrevet reisegods ikke er kommet frem senest 21 dager etter det skulle ha
kommet frem, eller dersom fraktføreren erkjenner at innskrevet reisegods er gått tapt.

Klagers innsjekkede bagasje ankom ikke Umeå sammen med klager, og kom ikke til rette
før etter 29 dager. Klager har fremsatt krav om full erstatning SDR 1288 i henhold til
Montrealkonvensjonen.

Nemndsmedlemmene har ulikt syn på dette erstatningskravet:

Nemndas flertall – bransjerepresentanten og nemndas leder – mener at klager ikke har
krav på erstatning for tapt bagasje i denne saken. Etter mindretallets syn følger det av
luftfartsloven § 10-18 tredje ledd at klager kan gjøre gjeldende et krav om full erstatning
for tapt bagasje når bagasjen ikke er kommet frem senest 21 dager etter at den skulle ha
kommet frem, jf. § 10-18 tredje ledd. Bestemmelsen gir imidlertid ikke klager rett til å få
utbetalt full erstatning for bagasjen (opptil ansvarsgrensen etter luftfartsloven § 10-22
tredje ledd) når bagasjen - som her - er levert til klager i uskadd stand på det tidspunktet
kravet avgjøres. Klager har da ikke lidt et økonomisk tap tilsvarende verdien av bagasjen.
Det anses etter dette ikke nødvendig å vurdere om et eventuelt erstatningsansvar er
bortfalt fordi klager kan bebreides for selv å ha bidratt til forsinkelsen, slik flyselskapet
har anført.

Nemndas mindretall – forbrukerrepresentantene – mener at kravet bør tas til følge. Når
det gjelder det rettslige utgangspunktet, vises det til forbrukerrepresentantenes syn
slik det fremgår av FLYKN-2022-02085. Etter mindretallets syn er det ikke grunnlag for
å bebreide klager for at forsinkelsen ble over 21 dager. Kravet har dermed ikke bortfalt
som følge av klagers medvirkning.

Vedtaket er truffet med dissens slik det fremgår over.

Bransjerepresentant Maglasang fikk uventet forfall, og de øvrige medlemmene
fant det forsvarlig å behandle saken med bare én bransjerepresentant, jf.
transportklagenemndforskriften § 5-5 femte ledd.

Vedtak

Transportklagenemnda kan ikke anbefale at klager gis medhold.