Vedtak i Transportklagenemnda - Fly

Sammendrag

Krav om refusjon av billettprisen i form av penger eller en gyldig voucher.

Dato
21.03.2022

Saksnummer
2021-01626

Tjenesteytere
SAS

Klager har i det vesentlige anført

Klager hadde kjøpt SAS-billetter hos for to personer og skulle reise fra Trondheim via
Oslo til New York den 9. oktober 2020 med retur den 12. oktober 2020. reisen kostet
totalt kr. 34226 og var betalt med SAS vouchere. Den 10. juli 2020 avbestilte klager
billettene på grunn av covid-19 og reiserestriksjoner. Han fikk til svar at forespørselen
om refusjon var mottatt, men at det ville ta litt tid og at SAS ville komme tilbake med et
svar. Klager hørte ikke fra SAS og tok ved tre anledninger kontakt per telefon, men fikk
bare beskjed om at de ville komme tilbake med et svar. Den 31. mai 2021 tok han på
nytt kontakt med SAS per telefon og denne gangen fikk han imidlertid beskjed om at han
måtte sende en reklamasjon til SAS. Samtidig fikk han beskjed om at beløpet som gjaldt
billettene til New York angivelig var tilbakebetalt den 31. august 2020 til en voucher som
ikke lenger var gyldig. Denne voucheren gjaldt et beløp de hadde mottatt fra SAS som
kompensasjon etter en forsinkelse på en reise til Las Palmas i november 2019. Klager har
aldri mottatt noen beskjed fra SAS om at dette var blitt gjort. 

Det er ikke holdbart at refusjonen angivelig er gjort uten at klager har fått beskjed
om det og i tillegg til en voucher som ikke lenger kan benyttes når han endelig fikk
informasjon om at refusjonen var skjedd. 

Klager krever en av følgende løsninger:
1. Refusjon av opprinnelig erstatningsbeløp fra november 2019 (dvs. 50% av
voucherbeløp) til konto.
2. Ny voucher på billettbeløpet  med tilfredstillende varighet, f.eks. 12 måneder fra
utstedelsesdato.

Tjenesteyterne har i det vesentlige anført
SAS har tross flere oppfordringer ikke inngitt tilsvar til nemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3, tredje ledd. SAS
har tross oppfordring unnlatt å svare nemnda.

Ifølge sakens dokumenter ble reisen til New York kansellert på eget initiativ av klager den
10. juli 2020. Klager sendte inn et krav til SAS om refusjon av billettene, men fikk ikke svar
på sine forespørsler til tross for at han tok kontakt med SAS flere ganger. 

Ettersom det ikke hadde skjedd noen kansellering fra flyselskapets side på tidspunktet
klager avbestilte, kommer ikke EU-forordning 261/2004 til anvendelse. Det fremgår
av EU-kommisjonens fortolkningsveiledning av EU-passasjerrettigheter i kontekst
av covid-19 artikkel 2.2 at EUs passasjerrettigheter ikke omhandler situasjoner der
passasjeren ikke kan reise, eller ønsker å kansellere reisen på eget initiativ. Hvorvidt
klager har rett på full refusjon av billettene, avhenger dermed av billettvilkårene som er
fastsatt av flyselskapet. SAS har i sin korrespondanse med klager bekreftet at refusjonen
er skjedd til en av voucherne som klager benyttet da han bestilte billettene. Denne
refusjonen skal angivelig ha skjedd den 31. august 2020 uten at klager har fått beskjed
om dette til tross for at SAS flere ganger har svart klager at han ville høre fra dem når
refusjonsforespørselen hans er blitt behandlet. 

Da klager til slutt, etter å ha purret på svar flere ganger, fikk informasjon om at
refusjonen var skjedd, viste det seg at voucheren ikke lenger var gyldig. Etter nemndas
syn har klager dermed heller ikke fått refusjon av billettprisen som han hadde krav på. 

Nemnda anbefaler at SAS utsteder en ny voucher pålydende billettprisen på kr. 34226 og
med en gyldighet på 12 måneder.

Vedtak

Transportklagenemnda anbefaler at SAS utsteder en ny voucher pålydende billettprisen
på kr. 34226 og med en gyldighet på 12 måneder.