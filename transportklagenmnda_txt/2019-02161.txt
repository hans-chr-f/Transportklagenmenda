Vedtak i Transportklagenemnda
- Kollektivreiser

Sammendrag

Refusjon av drosje - Ruters reisegaranti

Dato
16.10.2019

Saksnummer
2019-02161

Tjenesteytere
Ruter

Klager har i det vesentlige anført

Klager hadde planlagt å reise med buss fra Vika Atrium til Lyseveien 17. mai 2019 med
avgang kl. 11.33. Bussen kom aldri og klager måtte benytte seg av taxi for å komme frem
til endelig destinasjon. 

Når det gjelder Ruters tilsvar er det ikke riktig at det var gitt varsel på holdeplassen.
Klager fastholder derfor at utgiften til alternativ transport skal dekkes av Ruter. Klager og
flere andre reisende ventet til den digitale tavlen viste at bussen ble mer enn 30 minutter
forsinket. Først da valgte de å reise med taxi ettersom det ikke finnes annet alternativ
på den angitte strekningen. Ifølge klager var det mange reisende som ventet på bussen
på den aktuelle holdeplassen, men hvis Ruter mener at det ble varselet digital burde det
være en enkel sak for selskapet å fremlegge dokumentasjon som bekrefter dette. 

Så fremt Ruter ikke kan dokumentere at det ble gitt tilstrekkelig informasjon om avviket
fastholder klager kravet om at Ruter refunderer kostnaden til taxi pålydende kroner 550.

Tjenesteyterne har i det vesentlige anført
Ruter viser til henvendelse fra klager vedrørende avslag på krav om refusjon av taxi 17.
mai 2019. 

Reisegarantien gjelder ved forsinkelse på mer enn 20 minutter. Reisegarantien gjelder
ikke dersom avvik er varslet i forkant, eller ved store arrangement som påvirker
kollektivtrafikken. 

17. mai er det mange arrangementer i forbindelse med nasjonaldagen. Da blir store
deler av kollektivtrafikken berørt og omkjøringer, innstillinger og forsinkelser kan
forekomme. 

Linje 32 som klager skulle benytte denne dagen hadde omkjøring på deler av
strekningen, og betjente blant annet ikke den holdeplassen klager skulle reise fra. 

Dette avviket ble varslet i forkant. Det ble lagt ut informasjon på skjermene ved
holdeplassene, og det lå informasjon på www.ruter.no og i reiseplanleggeren. Ruter
mener derfor at avviket var varslet godt og kan ikke se noen grunn til å endre standpunkt
i denne saken.

Nemnda bemerker

Klager krever refusjon av utgifter til taxi 17. mai 2019 med kr. 664,55 da buss nr 32 ikke
var kommet 30 minutter etter avgangstid. 

Nemnda bemerker at Ruter har en reisegaranti som på visse vilkår gir rett til refusjon av
taxiutgifter ved forsinkelser på mer enn 20 minutter.

Det fremgår imidlertid at reisegarantien ikke gjelder dersom avviket var annonsert
på forhånd. Refusjon gis for eksempel ikke ved forhåndsannonsering av kjente
arrangementer som påvirker 
trafikkavviklingen.

Ruter har opplyst at busslinje 32 på grunn av 17.mai arrangementene i sentrum hadde
omkjøring på deler av strekningen, og betjente blant annet ikke den holdeplassen
Martinsen skulle reise fra.

Nemnda legge til grunn at avviket ble varslet i forkant ved informasjon på ruter.no og i
reiseplanleggeren.

Ruter har opplyst at det også var informert om avvik på vedkommende holdeplass. Dette
bestrides av klager.

Nemnda legger vekt på at at trafikkavviklingen i Oslo sentrum i betydelig grad ble
påvirket av 17.mai arrangement.  Reisende måtte følgelig være forberedt på at det kunne
være endringer for en bussrute  som går gjennom sentrum. Nemnda legger til grunn at
avviket i alle fall var varslet på ruter.no og i reiseplanleggeren.

Nemnda kan på denne bakgrunn ikke se at reisegarantien kommer til anvendelse i dette
tilfellet.

Vedtak

Transportklagenemnda for kollektivtransport finner ikke å kunne anbefale at klager gis
medhold