Vedtak i Transportklagenemnda - Fly

Sammendrag

Krav om erstatning for feil i bestilt reise.

Dato
02.10.2015

Saksnummer
0068/15F

Tjenesteyter
Expedia

Klager har i det vesentlige anført:

Klager hadde bestilt en reise fra Stavanger til Orlando t/r via Frankfurt og Toronto for reise
den 25. oktober - 2. november 2014. På returen den 2. november fikk klager kun boardingpass
fra Orlando til Toronto med beskjed om at de ville få boardingpass for resten av reisen i
Toronto.

Vel fremme i Toronto fikk klager beskjed om at noe var galt med bestillingen og at han måtte
kontakte sitt reisebyrå Expedia. Både klager og billettkontoret forsøkte å få kontakt med
Expedia uten å lykkes. Klager måtte vente til kl. 02:00 (norsk tid kl. 08:00) da Expedia i Norge
åpnet. Etter 4-5 timer ble ny retur hjem endelig bekreftet.

Klager stiller seg kritisk til at Expedia i Norge ikke forstår norsk. Klager måtte snakke engelsk
med de svensktalende konsulentene i reisebyrået. Videre stiller han seg kritisk til hendelsen,
og den svært lange tiden det tok å få løst problemet.

Klager krever refusjon av utgifter, samt erstatning for tort og svie, til sammen kroner 11 265.

Det vises for øvrig til klagers brev.

Expedia har ikke avgitt uttalelse til nemnda. Til klager har reisebyrået i det vesentlige
anført:

Når det kommer til selve flyreisen kan Expedia ikke holdes ansvarlig, det vises til reisebyråets
regler og vilkår. I dette tilfellet har Expedia gjort hva de kunne for å hjelpe klager med nye
billetter hjem.

Expedia beklager hendelsen og ønsker å gi klager en kompensasjon på kroner 3 625.

Det vises for øvrig til Expedias brev.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Expedia ved nemndas e-post av 6. februar 2015 med frist til 20. mars
2015 for eventuelle bemerkninger. I e-posten opplyses det bl.a. om at dersom selskapet
ikke benytter sin rett til å uttale seg, kan nemnda likevel treffe vedtak på grunnlag av de
opplysninger som er fremkommet tidligere i saken. Det informeres også om at uimotsagte
påstander fra en av partene normalt vil bli lagt til grunn som faktum av nemnda.

Expedia har ikke avgitt uttalelse til nemnda.

Nemnda legger på bakgrunn av de foreliggende opplysninger til grunn at klagerne hadde
billetter for hele returen. Expedia har ikke gitt en forklaring på hvorfor klagerne likevel ble
avvist. Klager anfører at feilen ligger hos Expedia. I mangel av andre opplysninger legger
nemnda dette til grunn.

Nemnda anbefaler at Expedia erstatter klagers nødvendige, sannsynliggjorte og
dokumenterte tap.

Vedtak:

Transportklagenemnda-fly anbefaler at Expedia erstatter klagers nødvendige, sannsynliggjorte
og dokumenterte tap.

Vedtaket var enstemmig.