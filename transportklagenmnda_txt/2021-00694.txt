Vedtak i Transportklagenemnda
- Kollektivreiser

Sammendrag

Krav om frafall av gebyr - skolekort

Dato
21.06.2021

Saksnummer
2021-00694

Tjenesteytere
Nordland fylkeskommune

Klager har i det vesentlige anført

Klager ble ilagt gebyr 16. april 2021. Klagers representant, hennes mor, forklarer at
hennes datter på 15 år skulle hjem fra skolen denne dagen. Representanten anfører
at klager har gyldig skolekort. Videre anfører representanten at klager hadde glemt
busskortet sitt. Representanten forklarer at klager hadde en ufin opplevelse og at hun
ikke ble trodd av kontrolløren. Representanten anfører at tidspunktet som er skrevet på
gebyret for når gebyret ble ilagt ikke stemmer. Det er ikke korrekt at gebyret ble ilagt kl.
17. Representanten anfører at det ble klaget over gebyret samme dag kl. 16:30. 

Representanten mener at foreldre burde bli oppringt i slike tilfeller som dette. Videre
forklarer representanten at klager er under 16 år og har lang vei til skolen, og har derfor
hatt busskort i årene på ungdomsskolen. Representanten mener at man skal få en
advarsel i slike saker. 

Klager krever frafall av gebyret.

Tjenesteyterne har i det vesentlige anført
Nordland fylkeskommune har i sitt tilsvar til Transportklagenemnda vist til tidligere
korrespondanse mellom kunde og Nordland fylkeskommune. Klager hadde ikke med seg
gyldig billett (skolekort), og har heller ikke gyldig skolebuss for inneværende år, da det
ikke er søkt om dette. 

Nordland fylkeskommune kan på bakgrunn at dette ikke se noen grunn til å endre
standpunkt i denne saken.

Nemnda bemerker

Klager ble ilagt gebyr 16. april 2021 fordi hun ikke kunne fremvise gyldig billett under
billettkontrollen. 

Det følger av Nordland fylkeskommunes regler for billettkontroll at den reisende er selv
ansvarlig for å ha gyldig billett og at passasjerer som ikke har dette ved kontroll vil få et
gebyr. 

Klager kunne ikke fremvise gyldig billett under billettkontrollen, og vilkårene for å ilegge
gebyr var til stede. 

Klagers representant anfører at klager hadde glemt skolekortet sitt og dette var
grunnen til at hun ikke kunne fremvise billett under billettkontrollen. Videre anfører
representanten at klager har gyldig skolekort. Representanten anfører at tidspunktet
som er notert på gebyrslippen ikke er korrekt. 

Nemnda bemerker at den reisende selv har ansvar for å sørge for at billetten er med ved
bruk av offentlig transport. 

Nemnda har forståelse for at kontrollen kan ha virket belastende for en 15-åring, og
reaksjonen kan oppleves streng. Det anses imidlertid ut fra hensynet til reiseforetakene
nødvendig med en konsekvent praksis. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda finner ikke å kunne anbefale at klager gis medhold.