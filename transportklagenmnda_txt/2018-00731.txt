Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
14.05.2019

Saksnummer
2018-00731

Tjenesteytere
Air France

Klager har i det vesentlige anført

Klager med reisefølge (tilsammen to personer) skulle reise fra Oslo til Melbourne via
Paris og Abu Dhabi den 15. januar 2018 kl 17.20 med ankomst kl 05.20 lokal tid den 17.
januar.  AF1375 fra Oslo til Paris ble forsinket slik at klager mistet sin videreforbindelse.
Han ble booket om og ankom endelig bestemmelsessted nærmere et døgn forsinket. 

Det ble opplyst at forsinkelsen ble forårsaket av tekniske problemer med det elektriske
anlegget. Flyselskapet hevder i etterkant at årsaken var dårlig vær. Klager kan ikke
se at vintervær i Norge eller tekniske problemer er å anse som ekstraordinære
omstendigheter. 

Klager krever standarderstatning 600 euro per person i henhold til EU-forordning
261/2004, samt kroner 2 500 per person for en tapt feriedag.

Tjenesteyterne har i det vesentlige anført
AF1375 ble forsinket 39 minutter grunnet de-icing køer som følge av dårlige værforhold.
Air France viser til fremlagt dokumentasjon på værforholdene. Klager ble booket om til
neste ledige avgang samme dag.

De-icing er av sikkerhetsmessige årsaker nødvendig for å forhindre at snø legger seg
på vingene ved take-off. De-icing drives av flyplassen og er ikke en del av Air Frances
virksomhet. Det var ikke noe Air France kunne ha gjort for å forhindre værforholdene.

Hendelsen er ikke kompensasjonsberettiget da årsaken var ekstraordinære
omstendigheter utenfor Air Frances kontroll. 

Air France kan ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Nemnda mener at flyselskapet Air France har godtgjort at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet. Dokumentasjonen viser at flymaskinen som skulle operere klagers flygning
ble forsinket grunnet snøvær og de-icing på Gardermoen.   

Klager har etter dette ikke rett til standarderstatning. Det er heller ikke grunnlag for
erstatning for tapt arbeidsinntekt etter luftfartsloven § 10-20/Montrealkonvensjonen art
19.

Vedtak

Transportklagenemnda - fly anbefaler ikke at klager gis medhold.