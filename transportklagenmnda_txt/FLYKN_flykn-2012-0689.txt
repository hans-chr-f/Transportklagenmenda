Vedtak i Transportklagenemnda - Fly

Sammendrag

Krav om refusjon av billett grunnet nektet ombordstigning.

Dato
08.04.2013

Saksnummer
689/12F

Tjenesteyter
Brüssels Airlines

Krav om refusjon av billett grunnet nektet ombordstigning.

Klager har i det vesentlige anført:

Klager skulle flytte til Australia som student og søkte derfor studentvisum i god tid før
avreise. Tiden gikk men klager hørte ikke noe fra ambassaden. Klager ble anbefalt å trekker
studentsøknaden og søke turistvisum i stedet da dette ville gå raskere.

Kl. 12:00 avreisedag den 10. juli 2012 mottok klager e-post med at visum var bekreftet.
Men da klager skulle sjekke inn på SN2284 ble hun avvist med beskjed om at visum ikke var
godkjent.

Da visumet senere på dagen endelig ble bekreftet hos flyselskapet var flyet gått.

Klager kansellerte billetten hos Kilroy og fikk refundert kroner 6 000. Klager måtte likevel kjøpe
ny billett til kroner 21 000.

Klager krever erstatning for ny billett, kroner 15 000.

Brüssels Airlines har ikke avgitt uttalelse til nemnda. Til klager har selskapet i det
vesentlige anført:

Alle passasjerer er selv ansvarlige for at reisedokumenter, visum og pass er gyldige.

Brüssels Airlines kan ikke stå ansvarlig for at passasjerer møter til innsjekk uten nødvendige
papirer og reisedokumentasjon.

Klager ble nektet ombordstigning da hennes visum til Australia ikke var gyldig. Klager bestilte
sin flybillett til Australia for reise den 20. mars 2012. Først den 9. juli sendte klager søknad
om visum. Dette er svært kort tid før avreise. Det vises til brev klager mottok fra australske
myndigheter hvor det kommer frem at det er viktig å ha gyldig visum bekreftet før du bestiller
flybillett.

Brüssels Airlines kan på grunnlag av dette dessverre ikke imøtekomme klagers tap.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Brüssels Airlines ved nemndas e-post av 26. november 2012 med frist til
7. januar 2013 for eventuelle bemerkninger. I e-posten opplyses det bl.a. om at flyselskapet
har bevisbyrden ved påberopelse av ekstraordinære omstendigheter som kan gi grunnlag
for fritak for ansvar. Det fremgår videre at nemnda vil legge passasjerens opplysninger til
grunn dersom disse ikke imøtegås av flyselskapet. Det blir også opplyst at saken vil bli forelagt
nemnda selv om flyselskapet ikke avgir uttalelse.

Brüssels Airlines har ikke avgitt uttalelse til nemnda. Nemndas avgjørelse treffes på bakgrunn
av de foreliggende opplysninger.

Passasjeren plikter å ha nødvendige reisedokumenter herunder visum. Manglende visum
kan føre til at passasjeren ikke får reise inn i vedkommende land. Flyselskapet plikter å
kontrollere at passasjerene har nødvendige reisedokumenter. Manglende eller mangelfulle
reisedokumenter vil medføre at passasjeren blir avvist av selskapet.

Nemnda legger på bakgrunn av de foreliggende opplysninger til grunn at klager rent faktisk
hadde gyldig visum ved innsjekking. Dette synes imidlertid ikke registrert i de offentlige
databaser. Klager kunne heller ikke fremlegge tilfredsstillende bekreftelse på at visum var i
orden.

Nemnda er av den oppfatning at det i den foreliggende situasjon ikke er grunnlag for å laste
Brüssels Airlines for at de avviste klager. Det forelå ingen sikker bekreftelse på at visum var
innvilget. Slik nemnda ser det, burde klager ha skaffet visum på et langt tidligere tidspunkt.
Hun er etter nemndas vurdering nærmest til å bære ansvaret for den uklarhet som oppstod.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Pål Martin Andersen, Forbrukerrådet

Amine Bekkan Hansen, Norwegian Air Shuttle ASA

Anders Vattekar, Air France KLM