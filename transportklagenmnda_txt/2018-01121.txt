Vedtak i Transportklagenemnda - Fly

Sammendrag

Krav om standarderstatning og refusjon av togbillett ved kansellering.

Dato
26.10.2018

Saksnummer
2018-01121

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY775 fra Trondheim (TRD) til Oslo
lufthavn (OSL) 14. januar 2018 kl. 19.40. Flyvningen ble kansellert, og klager tog toget fra
Trondheim til Oslo neste morgen. 

På bakgrunn av kanselleringen har klager fremsatt krav om standardkompensasjon i
henhold til EU-forordning 261/2004 på 250 euro, samt refusjon av sin togbillett til kroner
724.

Tjenesteyterne har i det vesentlige anført
Norwegians flyvning DY775 fra Trondheim til Oslo 14. januar 2018 ble kansellert på
grunn av værforholdene i Trondheim denne dagen, Det var sterk vind som begrenset
mulighetene for avgang og landing, og flere avganger ble påvirket av værforholdene. 

Alle reisende fikk tilbud om omruting eller refusjon. Klager valgte å ta tog til Oslo,
og hennes flybillett med Norwegian er refundert. Norwegian har også refundert
mellomlegget på kroner 170 mellom klagers Norwegian-billett og hennes togbillett til
kroner 724. 

Tiltak som leie av fly og mannskap ble ikke vurdert, da dette ikke ville vært
tidsbesparende for passasjerene. Værforholdene ville dessuten fremdeles medført
uregelmessigheter. Det er også vanskelig å oppdrive flybilletter med andre selskaper i de
tilfeller hvor været skaper problemer. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav om standardkompensasjon.

Nemnda bemerker

Norwegians flyvning DY775 fra Trondheim til Oslo 14. januar 2018 ble kansellert. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Klager har mottatt refusjon av sin ubenyttede flybillett med Norwegian, samt
mellomlegget mellom flybilletten og togbilletten. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 
I dette tilfellet skyldtes kanselleringen sterk vind som påvirket mulighetene for avgang og
ankomst ved flyplassen i Trondheim. Det vises til fremlagt dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningens forstand. Nemnda legger til grunn at kanselleringen ikke
kunne vært unngått selv om alle rimelige tiltak var truffet. Kanselleringen gir etter dette
ikke rett til standarderstatning, og nemnda anbefaler ikke at klager gis medhold i sitt
krav. Det er heller ikke grunnlag for å tilkjenne klager utgifter til togbillett.

Vedtak

Transportklagenemnda - fly anbefaler ikke at klager gis medhold.