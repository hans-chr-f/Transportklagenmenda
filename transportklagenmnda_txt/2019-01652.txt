Vedtak i Transportklagenemnda - Fly

Sammendrag

Krav om refusjon av utgifter til nye flybilletter som
følge av forsinkelser. Billett kjøpt gjennom reisebyrå.

Dato
05.05.2020

Saksnummer
2019-01652

Tjenesteytere
Norwegian Air Shuttle
Travellink

Klager har i det vesentlige anført

15. mars 2019 skulle klager reise med DK2553 fra Phuket til Oslo og videre med SK4094
fra Oslo til Harstad. Planlagt ankomst i Oslo var kl. 13.45, og flyvningen videre til Harstad
gikk kl. 15.50. Flyvningen fra Phuket ble imidlertid forsinket, slik at klager ikke rakk
flyet videre. Klager kjøpte da nye billetter fra Oslo til Harstad via Bodø samme dag.
Flyvningen DY356 fra Oslo til Bodø ble også forsinket, slik at klager ikke ville rekke
videreforbindelsen WF878 fra Bodø til Harstad. Som følge av dette kjøpte hun en ny
billett fra Oslo til Bodø med SAS for å rekke WF878 til det endelige bestemmelsesstedet.

Klager anfører at flyvningen fra Phuket ble forsinket som følge av stengt luftrom, og de
fikk ingen informasjon om dette. Klager anfører at dersom hun hadde fått informasjon
om at det ville oppstå forsinkelser, hadde hun kunnet endre billetten videre fra Oslo.
Klager kjøpte de nye billettene via Travellink så snart hun ankom Oslo. Etter at hun hadde
sjekket inn, fikk hun en SMS om at det første flyet var to timer forsinket, slik at hun ikke
ville rekke flyvningen videre fra Bodø til Harstad. Klager anfører at hun ikke fikk hjelp,
refusjon eller ny billett av Norwegian, siden billetten ikke var kjøpt av dem, men via
Travellink. Klager anfører at heller ikke Travellink kunne hjelpe henne.

Klager krever refusjon av 5495,35 kroner for de to nye flybillettene hun måtte kjøpe.

Tjenesteyterne har i det vesentlige anført
Travellink har på tross av flere oppfordringer ikke kommet med noe tilsvar i saken.

Norwegian anfører følgende:

Flyvningen DY356 fra Oslo til Bodø ble to timer og 40 minutter forsinket. Norwegian
anfører at i henhold til Sturgeon-dommen (C-407/07) er flyselskapene unntatt fra plikten
til å utbetale standarderstatning dersom forsinkelsen er på under tre timer.

På bakgrunn av dette kan ikke klagers krav om standarderstatning imøtekommes i dette
tilfellet.

Nemnda bemerker

Thomas Cook Airlines Scandinavia erklærte seg konkurs i fjor. Sekretariatet har på
bakgrunn av dette avvist kravet rettet mot dette selskapet i forbindelse med forsinkelsen
av flyvningen DK2553 fra Phuket til Oslo.

Nemnda legger på bakgrunn av sakens opplysninger til grunn at klager kjøpte de nye
billettene fra Oslo til Harstad via Bodø via Travellink. Den første flyvningen, DY356 fra
Oslo til Bodø, skulle flys av Norwegian, mens videreforbindelsen, WF878, fra Bodø til
Harstad, skulle flys av Widerøe. Nemnda vurderer det slik at det var en gjennomgående
billett.

Flyvningen DY356 ble forsinket, noe som førte til at klager ikke ville ha rukket
videreforbindelsen til Harstad. Hun kjøpte derfor nye billetter med SAS fra Oslo til Bodø,
slik at hun skulle rekke Widerøe-forbindelsen.

Klager har opplyst at hun ikke ble tilbudt hjelp, refusjon eller ny billett av Norwegian,
siden billetten var kjøpt av Travellink.

Nemnda bemerker at når passasjeren har en gjennomgående billett, plikter det
transporterende luftfartsselskapet etter EU-forordningen å tilby passasjerene omruting
innen rimelig tid, alternativ transport eller refusjon av billettene. Norwegian hadde
derfor i utgangspunktet plikt til å omrute klager.

Norwegian har ikke kommentert dette. Nemnda mener at klager har krav på å få dekket
utgiftene til billetter med SAS fra Oslo til Bodø med kroner 2349.

De øvrige billettutgifter som klager pådro seg som følge av forsinkelsen fra Phuket, er
Norwegian ikke ansvarlig for.

Vedtak

Transportklagenemnda - fly anbefaler at Norwegian dekker klagers utgifter til SAS-
billetter med kroner 2349. For øvrig anbefales det ikke at klager gis medhold.

Forbrukerrepresentant Kristoffer Sørlie, Forbrukerrådet, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.