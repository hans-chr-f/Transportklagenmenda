Vedtak i Transportklagenemnda - Fly

Sammendrag

Krav om erstatning for påløpne utgifter på grunn av kansellert
flyavgang fra Rygge som følge av askesky fra vulkanutbrudd på Island.

Dato
10.04.2011

Saksnummer
289/10F

Tjenesteyter
Ryanair

Krav om erstatning for påløpne utgifter på grunn av kansellert flyavgang fra Rygge som følge
av askesky fra vulkanutbrudd på Island.

Klager har i det vesentlige anført:

Klagerne skulle returnere fra Rygge til Paris den 18. april 2010. Flyavgangen ble kansellert som
følge av askesky fra vulkanutbruddet på Island. Da flyplassen var stengt, forsøkte klager å
kontakte Ryanair per telefon, men fikk ikke svar.

Da klagerne ikke mottok noen assistanse til omruting eller refusjon, hadde de ikke noe annet
valg enn å arrangere alternativ transport hjem.

Klagerne har fått refundert 56,97 euro fra Ryanair. Klagerne krever i tillegg refundert utgifter
til mat.

Ryanair har ikke avgitt uttalelse til nemnda.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. forskrift om klagenemnd for flypassasjerer § 5-3.

Klagen er forelagt Ryanair i brev fra flyklagenemnda av 7. oktober 2010. Ryanair har ikke
besvart henvendelsen. Nemnda finner etter dette å behandle saken på bakgrunn av de
foreliggende opplysninger.

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf EU forordning 261/2004. Det er flyselskapet som må godtgjøre at det forelå en
slik ekstraordinær omstendighet, og flyselskapet må videre godtgjøre at de har truffet alle
rimelige tiltak for å unngå innstillingen.

Innstillingene skyldtes i dette tilfellet stengt luftrom pga askeskyen fra Island. Dette er forhold
utenfor arrangørens kontroll, og innstillingen gir ikke rett til standarderstatning etter EU
forordningen.

Ved innstilling av en flyvning har passasjeren bl.a. valget mellom refusjon av utgifter til
billetter eller omruting snarest mulig, på tilsvarende transportvilkår, til bestemmelsesstedet.
Flyselskapet skal videre tilby passasjeren gratis måltider og forfriskninger som står i rimelig
forhold til ventetiden. Dersom en eller flere overnattinger en nødvendig, skal flyselskapet tilby
hotellinnkvartering samt reise til og fra hotellet. Flyselskapet skal videre tilby å dekke utgifter
til to telefonsamtaler, teleks- eller telefonbeskjeder, eller e-postmeldinger, jf. forordningens
artikkel 5 jf. artikkel 8 og 9. Dette gjelder selv om kanselleringen er helt utenfor flyselskapenes
kontroll.

Flyselskapet plikter å informere passasjerene om deres rettigheter. Selskapet skal sikre at
det ved innsjekkingsskranken, godt synlig for passasjerene, finnes en tydelig melding med
følgende ordlyd: «Dersom du nektes ombordstigning eller din flyging er innstilt eller forsinket
i minst to timer, kan du få et eksemplar av bestemmelsene om dine rettigheter, særlig med
hensyn til erstatning og assistanse, ved innsjekkingsskranken eller utgangen til flyet», jf.
artikkel 14.

Klagerne har opplyst at de ikke fikk noen informasjon fra Ryanair. De fikk heller ikke hjelp til
omruting eller refusjon. Ryanair har ikke avgitt uttalelse til nemnda, og nemnda legger klagers
opplysinger til grunn.

Nemnda er av den oppfatning at Ryanair bør erstatte klagernes dokumenterte utgifter til
alternativ transport samt mat. Til fradrag går 56,97 euro som er utbetalt av Ryanair. Ved
vurderingen legger nemnda stor  vekt på at Ryanair ikke ga klagerne noen informasjon om
deres rettigheter samt at klagerne verken ble tilbudt refusjon, omruting, hotell eller mat.
I den foreliggende situasjon var det naturlig at klagerne selv arrangerte returreise for å
minimalisere kostnadene.

Vedtak:

Flyklagenemnda anbefaler at Ryanair erstatter klagernes dokumenterte tap. Til fradrag går
56,97 euro.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Linda Olsen, Norwegian Air Shuttle ASA

Edith Lundem Jakobsen, Lufthansa German Airlines