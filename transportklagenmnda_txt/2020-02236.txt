Vedtak i Transportklagenemnda - Fly

Sammendrag

Krav om refusjon av flybillett på grunn av kansellering. Covid-19.

Dato
10.02.2021

Saksnummer
2020-02236

Tjenesteytere
Pakistan International Airlines

Klager har i det vesentlige anført

Klager reiste fra Lahore til Oslo den 4. januar 2020. Klagers returreise var den 28. mars
2020 fra Oslo til Islamabad med PK772. Imidlertid mottok klager informasjon om at
returreisen var blitt kansellert som følge av covid-19.

Klager tok derfor kontakt med Pakistan Airlines (PIA) for å få refundert billetten. I dialog
med PIA-kontoret i Oslo fikk klager beskjed om at ettersom billetten var utstedt fra
Pakistan, måtte klager kontakte kontoret i Pakistan for å få refusjon. Klager informerte
PIA-kontoret i Oslo om at hennes bror hadde kontaktet PIA-kontoret i Pakistan, men
der hadde han fått beskjed om at den reisende selv måtte møte opp for å få refundert
billetten.

Klager krever refusjon av returbilletten.

Tjenesteyterne har i det vesentlige anført
PIA har ikke inngitt tilsvar i saken, selv etter gjentatte henvendelser.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7.
Flyselskapet er informert om at nemnda tar dette opp av eget initiativ. Flyselskapet har
ikke svart nemnda, og har ikke gitt noen informasjon om årsaken til kanselleringen.
Nemnda kan heller ikke se at slik informasjon er sendt direkte fra flyselskapet til
klager. Flyselskapet har da ikke godtgjort at kanselleringen skyldes ekstraordinære
omstendigheter, og klager har rett på standarderstatning etter forordningens artikkel 5
og 7 nr. 1 c med 600 Euro. 

Klager krever refusjon av billetten, noe hun har krav på ved kansellering i henhold til EU-
forordning 261/2004 artikkel 8 nummer 1 dersom dette velges dette fremfor omruting.
Refusjonen skal i henhold til artikkel 8 nummer 1 bokstav a utbetales innen syv dager.

Vedtak

Transportklagenemnda-fly anbefaler at klager gis medhold i sitt krav om refusjon av
flybilletten, samt standarderstatning med 600 Euro.