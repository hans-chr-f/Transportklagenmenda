Vedtak i Transportklagenemnda - Fly

Sammendrag

Krav om refusjon av billetter grunnet kansellering.

Dato
21.06.2023

Saksnummer
2022-02902

Tjenesteytere
Turkish Airlines
SAS
Travelgenio

Klager har i det vesentlige anført

Klager (til sammen to personer) hadde kjøpt reise hos Travelgenio med avreise den 8. juli
2022 fra Ålesund via København og Istanbul til Manila med flyselskapet Turkish Airlines
og retur den 3. august 2022. Den 8. juli fikk klager en e-post fra SAS om at strekningen fra
Ålesund til København var kansellert. Dette innebar at klager ikke kom til København for
å fly til Istanbul. Klager har vært i kontakt med Turkish Airlines hvor de mener at klager
ikke sjekket inn i rett tid i København til Istanbul og derfor ikke kan refundere. Det har
blitt sendt informasjon til Turkish Airlines om kansellering av flyvningen fra Ålesund til
København. 

Klager har også vært i kontakt med Travelgenio og fått beskjed om at de ikke kan
refundere da Turkish Airlines ikke vil autorisere refusjon på grunn av «no show». Klager
forklarer at det ikke var mulig å rekke flyet fra København da flyet fra Ålesund ble
kansellert samme dag. 

Klager krever refusjon av sin tur/returbillett fra Ålesund til Manila.

Tjenesteyterne har i det vesentlige anført
Travelgenio har ikke inngitt tilsvar i saken.

SAS har anført at billettene er booket hos Travelgenio med Turkish Airlines
billettnummer. SK2893 ble innstilt, men da billettene er booket med Turkish Airlines hos
et reisebyrå, må tilbakebetalingen skje via reisebyrået.  

Turkish Airlines har anført at klager hadde alle flyvningene fra opprinnelig avreisested
til siste ankomststed på én billett, inkludert den kansellerte SAS billetten. Om klager
hadde en slik billett og klager ikke kunne komme seg på flyet fra København til Istanbul
på grunn av SAS-kanselleringen, kan klager be SAS om å utbetale erstatning ettersom
SAS-pilotene streiket i fjor juli og selskapet måtte kansellere mange flyvninger.

Nemnda bemerker

Nemnda legger til grunn at TK8207 fra Ålesund til København ble kansellert som følge
av SAS-pilotstreiken. Streiken var ikke en ekstraordinær omstendighet i forordningens
forstand og klager har krav på standarderstatning med 600 EUR pr. person, til sammen 1
200 EUR for to personer dersom dette ikke allerede er utbetalt.

Ved kansellering har passasjeren rett til å velge mellom full refusjon av billettprisen eller
omruting, jf. EU-forordning 261/2004, artikkel 8. Klager krever refusjon. 

Klagers billetter var utstedt på et Turkish Airlines-dokument med Turkish Airlines
rutenummer på flyvningene. Flyvningen som ble kansellert skulle opereres av SAS.
Det er det «transporterende luftfartsselskap» som er ansvarlig etter EU-forordning
261/2004. I henhold til artikkel 2 bokstav b, er et "transporterende luftfartsselskap" et
"lufttransportforetak som utfører eller har til hensikt å utføre en flygning i henhold til
en avtale med en passasjer eller på vegne av en annen person, juridisk eller fysisk, som
har avtale med denne passasjeren". Det fremkommer av klagers billett at flygningene
er operert av Turkish Airlines og SAS i et såkalt "code share" samarbeid, det vil si at
flyselskapene samarbeider om reiseruten og selger denne som en gjennomgående reise
merket med rutenumrene til det flyselskapet som har utstedt billetten, selv om en eller
flere av strekningene faktisk flys av et annet selskap.  

Med støtte i EU-domstolens avgjørelse C-561/20 legger nemnda til grunn at SAS på grunn
av pilotstreiken i selskapet kan holdes ansvarlig i denne saken. 

Nemnda anbefaler derfor SAS utbetaler 600 EUR per person til klager i
standarderstatning. 

Når det gjelder kravet om refusjon av flybillettene, er det Turkish Airlines som er
ansvarlig for dette. Selskapet kan eventuelt søke hel/delvis regress fra SAS i ettertid.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at SAS utbetaler standarderstatning med 600 EUR
pr person dersom klager ikke har fått dette, og at Turkish Airlines refunderer klagers
utgifter til flybilletter med 27 734 NOK.