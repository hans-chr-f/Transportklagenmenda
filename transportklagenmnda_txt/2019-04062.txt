Vedtak i Transportklagenemnda - Fly

Sammendrag

Krav om standarderstatning som følge av
forsinkelse. Tjenesteyter har ikke inngitt tilsvar.

Dato
11.06.2020

Saksnummer
2019-04062

Tjenesteytere
Norwegian Air Shuttle

Klager har i det vesentlige anført

29. mars 2019 reiste klager med tre døtre med DY1933 fra Dubai til Oslo. Flyet skulle gå
fra Dubai kl. 10.20 og lande i Oslo kl. 15.10. Flyet ble imidlertid forsinket og landet først
kl. 23.20, mer enn åtte timer forsinket, i Oslo.

Klager har allerede fremsatt krav om standarderstatning for seg selv i en separat sak,
og hun har fått utbetalt dette av Norwegian. Klager krever nå standarderstatning på 600
euro for de tre døtrene sine, totalt 1800 euro, i henhold til EU-forordning 261/2004.

Tjenesteyterne har i det vesentlige anført
Norwegian har på tross av flere oppfordringer ikke inngitt tilsvar.

I svaret til klager har Norwegian oppgitt at én time og 40 minutter av forsinkelsen
skyldtes at alle fly av typen Boeing 737 MAX ble satt på bakken, mens seks timer og
27 minutter av forsinkelsen skyldtes mulig teknisk feil med flyet. Norwegian har avvist
klagers krav på dette grunnlaget.

Nemnda bemerker

Norwegian har ikke inngitt tilsvar til nemnda. Nemnda treffer derfor vedtak basert på
opplysningene som er fremkommet tidligere i saken, jf. transportklagenemndforskiften §
5-3 tredje ledd.

Nemnda legger således til grunn at flyvningen DY1933 fra Dubai til Oslo ble over åtte
timer forsinket.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet, gir rett
til kompensasjon. Det gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Overfor klager har Norwegian oppgitt at årsaken til forsinkelsen var sammensatt: Én
time og 40 minutter skyldtes at MAX-flyene ble satt på bakken, mens seks timer og
27 minutter av forsinkelsen skyldtes mulig teknisk feil. Selskapet har ikke fremlagt
dokumentasjon som viser at hele eller deler av forsinkelsen skyldtes ekstraordinære
omstendigheter. Nemnda kan dermed ikke se at selskapet har godtgjort at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det er etter dette grunnlag for standarderstatning på 600 euro
for de tre medpassasjerene, totalt 1800 euro.

Vedtak

Transportklagenemnda - fly anbefaler at Norwegian utbetaler totalt 1800 euro i
standarderstatning til klager.