Vedtak i Transportklagenemnda - Fly

Sammendrag

Krav om refusjon av administrasjonsgebyr ved dobbeltbestilling.

Dato
06.11.2018

Saksnummer
2017-03313

Tjenesteytere
Flightfinder.no

Klager har i det vesentlige anført

Klager skulle bestille billetter fra Stavanger til Manila tur/retur hos Flightfinder.no.
Da han kom til siden for betaling la han inn kredittkortopplysninger og trykket på
"betal"-knappen. Nettleseren ble stående lenge uten å komme videre, og klager trykket
på tilbakeknappen. Han trykket igjen på "betal"-knappen, men bestillingen gikk ikke
gjennom. Senere mottok han en e-post fra Flightfinder.no om at billetten måtte betales
samme dag, ellers ville den bli slettet. Siden klager hadde fått dobbel bekreftelse på
at billetten ikke var betalt, gikk han tilbake og startet hele bestillingsprosessen på nytt.
Denne gangen fikk han umiddelbart bekreftelse om at kjøpet var gjennomført. Da
han sjekket e-posten igjen oppdaget han at det 28 minutter senere var kommet en
bekreftelse på betaling av den første billetten, samt bekreftelser på betaling av den
andre billetten. 

Klager lurte på hva som var riktig, og sjekket status på billetten på flightfinder.no. Han
tok skjermbilde av at begge bookingene ligger der, samt at det stod med rød skrift at
den første bookingen ikke var betalt. Klager regnet med at alt var i orden, men kontaktet
likevel Flightfinder.no umiddelbart for å få bekreftet at han ikke hadde betalt to ganger.
Flightfinder.no kunne informere om at begge billettene var betalt, og at han kunne
avbestille den ene billetten innen kl. 19.00 mot et administrasjonsgebyr på kroner 795.
Klager svarte at han ønsket å avbestille den ene billetten, men at han ikke ønsket å
betale kroner 795 for en feil som skyldtes problemer med selskapets hjemmesider samt
en villedende e-post vedrørende manglende betaling. Klager sendte skjermbildet av
nettsiden til Flightfinder.no. 

På ovennevnte bakgrunn har klager fremsatt krav om refusjon av administrasjonsgebyret
på kroner 795.

Tjenesteyterne har i det vesentlige anført

Flightfinder.no har tross oppfordring ikke avgitt uttalelse til nemnda. 

I sin henvendelse til klager skriver Flightfinder.no:

"Det er passasjerenes eget ansvar å sørge for at eventuelle dobbeltbestillinger avbestilles
uansett hvor de er gjort (hvilket reisebyrå/flyselskap). Ellers risikerer passasjeren at
flyselskapet uten forvarsel avbestiller dobbeltbestillingen. Vi er ikke ansvarlige for
flyselskapenes avbestillinger eller manglende tilbakebetaling i forbindelse med dette".

Nemnda bemerker

Flyselskapet har tross oppfordring ikke avgitt uttalelse til nemnda. Nemnda treffer
da vedtak basert på opplysningene som er fremkommet tidligere i saken, jf.
transportklagenemndforskriften § 5-3 tredje ledd. 

Nemnda viser til dokumentasjon som er fremlagt av klager. Klager har mottatt en e-post
fra Flightfinder.no med informasjon om at betalingen må være Flightfinder.no i hende
innen 15 dager. Av Flightfinder.no sine hjemmesider fremgår det dessuten at den ene
reisen (med bestillingsnummer 3181437) ikke er betalt, da det med rød skrift fremgår at
den er "ubetalt". 

Flightfinder.no har ikke fremlagt dokumentasjon som viser at det ikke var tekniske
problemer med deres nettsider denne dagen. Nemnda finner det derfor sannsynliggjort
at klagers dobbeltbestilling var forårsaket av en feil med selskapets hjemmesider. Etter
nemndas syn har klager derfor krav på refusjon av administrasjonsgebyret til kroner 795.

Vedtak

Transportklagenemnda - fly anbefaler at Flightfinder.no refunderer til klager
administrasjonsgebyret på kroner 795.