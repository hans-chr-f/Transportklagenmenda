Vedtak i Transportklagenemnda - Fly

Sammendrag

Krav om standardkompensasjon og refusjon av nye flybilletter
ved kansellering. Fly skadet som følge av sterk vind.

Dato
25.09.2019

Saksnummer
2019-00782

Tjenesteytere
Norwegian Air Shuttle

Klager har i det vesentlige anført

Klager skulle reise med Norwegians flyvning DY543 fra Stavanger (SVG) til Oslo lufthavn
(OSL) 21. oktober 2018 kl. 17.30. Flyvningen ble kansellert, og klager måtte kjøpe nye
billetter med SAS til kroner 2 199. 

På bakgrunn av det ovennevnte har klager fremsatt krav om standardkompensasjon i
henhold til EU-forordning 261/2004 på 250 euro, samt refusjon av sine nye flybilletter
med SAS til kroner 2 199.

Tjenesteyterne har i det vesentlige anført
Norwegians flyvning DY543 fra Stavanger til Oslo 21. oktober 2018 ble kansellert.
Flyvningen skulle opprinnelig opereres av flymaskin LN-DYO. Denne maskinen ble skadet
ved at en av rampene ved gaten ble blåst inn i flymaskinen under forutgående avgang
fra Oslo til Harstad/Narvik. Maskinen fikk store skader som gjorde at den ikke kunne
benyttes til flyvningen. 

Været ved Harstad/Narvik (Evenes) denne dagen var preget av kraftig vind. Hele
ettermiddagen var det liten kuling ved flyplassen, og allerede kl. 13.00 hadde brann- og
redningsavdelingen økt beredskapen. Vinden på dette tidspunktet var på 32 knop. Etter
ombordstigning økte vinden ytterligere og var oppe i 45 knop. Dette medførte at rampen
som ble brukt til ombordstigning av passasjerer ble blåst inn i flymaskinen. 

Norwegian har anført at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet har på dette grunnlag avvist klagers krav om standardkompensasjon.

Norwegian har tidligere utbetalt til klager refusjon av nye flybilletter med SAS til kroner 2
199, fratrukket allerede refundert billett med Norwegian til kroner 429.

Nemnda bemerker

Norwegians flyvning DY543 fra Stavanger til Oslo 21. oktober 2018 ble kansellert.

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 
I dette tilfellet skyldtes kanselleringen at sterk vind førte til at ombordstigningsrampen
under en tidligere flyvning ble blåst inn i flymaskinen. Det var kraftig vind, med vindkast
opp til 68 knop. Flyet fikk store skader som følge av dette. 

Nemnda mener at de ovennevnte forhold må anses som en ekstraordinær omstendighet
i forordningens forstand.  Nemnda legger til grunn at forsinkelsen ikke kunne vært
unngått selv om alle rimelige tiltak var truffet. Kanselleringen gir etter dette ikke rett til
standarderstatning, og nemnda anbefaler ikke at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.