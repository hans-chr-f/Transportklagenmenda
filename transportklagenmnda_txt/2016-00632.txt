Vedtak i Transportklagenemnda - Fly

Sammendrag

Krav om refusjon av dobbelt bestilt billett.

Dato
12.05.2017

Saksnummer
2016-00632

Tjenesteytere
Bravofly

Klager har i det vesentlige anført

Den 14. juni 2016 bestilte klager en reise på Bravoflys nettside for reise 28. oktober med
British Airways. Klager mottok ingen bekreftelse på reisen per e-post, og hun var ikke
blitt belastet for reisen da hun sjekket nettbanken den 15. juni. Klager kontaktet British
Airways og oppgav referansenummeret hun noterte seg ved bestilling, men flyselskapet
sa referansen ikke tilhørte dem. 

Klager antok at den første bestillingen ikke var gått gjennom, hun gjorde derfor en
ny bestilling den 15. juni, denne gangen direkte hos British Airways. To dager senere
oppdaget at hun var blitt belastet for den første reisen. 

Klager har vært i kontakt med Bravofly flere ganger for på få refundert hele beløpet,
kroner 4 491, men reisebyrået vil kun refundere skatter, kroner 1 394. 

Klager krever refusjon av resterende beløp, kroner 3 097.

Tjenesteyterne har i det vesentlige anført
Billetten klager har bestilt er dessverre ikke mulig å refundere. Bravofly har refundert
skatter og avgifter, pålydende kroner 1 394. Bravofly viser til sine regler og vilkår hvor
reglene fremkommer.

Bravofly kan ikke imøtekomme klagers krav utover det som allerede er utbetalt.

Nemnda bemerker

Partene ser ut til å være uenige med hensyn til om Bravofly sendte e-post- og
smsbekreftelse på bestillingen som klageren gjorde 14.06.2016. Nemnda hadde helst
sett at Bravofly hadde fremlagt disse bekreftelsene, men ser ikke at det får avgjørende
betydning i saken siden partene uansett ser ut til å være enige om at klageren kontaktet
British Airways da bekreftelsen på bestillingen uteble. 

Slik nemnda ser det skulle klageren i stedet ha kontaktet Bravofly som hun bestilte reisen
fra. Det fremgår da også følgende av Bravoflys vilkår:

"If you do not succeed in completing your booking, or if you do not receive a
confirmation email within 24 hours of completing your order, and none of our operators
has contacted you by email or telephone to indicate any problems, please contact us
by telephone for verification. Please remember to specify that you have tried to make a
booking online, but you have not been successful. 
It is your responsibility to ensure that you have received your confirmation email. We are
not liable if you do not receive your confirmation email due to circumstances reasonably
outside of our control including, but not limited to the following: (i) you gave us an
incorrect email address; (ii) your email settings won’t allow our email to reach you; or (iii)
your email settings treat our email as spam."

Etter nemndas syn må klageren etter dette selv ta ansvaret for dobbeltbestillingen. Siden
hun ser ut til å ha bestilt billetter som ikke kunne endres eller avbestilles, har hun bare
rett til på få refundert flyskatten på den ubenyttede billetten. Denne skatten skal allerede
være refundert.

Vedtak

Transportklagenemnda - fly anbefaler ikke at klageren gis medhold.