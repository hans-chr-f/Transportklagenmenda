Vedtak i Transportklagenemnda - Fly

Sammendrag

Krav om standardkompensasjon og refusjon ved kansellering.

Dato
21.03.2019

Saksnummer
2018-01788

Tjenesteytere
KLM

Klager har i det vesentlige anført

Klager hadde bestilt en reise fra Trondheim (TRD) via Amsterdam (AMS) til Manchester
(MAN) for to personer med KLMs flyvninger KL1174 og KL1079 13. april 2018. Da klager
gikk inn på "min side" på KLMs nettsider 3. april 2018 oppdaget hun ved en tilfeldighet at
flyvningen var kansellert. Hun har anført at det ikke ble gitt beskjed om kanselleringen. 

Passasjerene gjorde KLM oppmerksomme på dette samme dag, 3. april, men flyselskapet
klarte ikke å finne andre alternativer. Passasjerene foreslo at de kunne fly fra Trondheim
via Oslo til Manchester med SAS, men KLM bekreftet aldri at de ble booket om. Klager
fortsatte å ha kontakt med KLM frem til tre dager før avreise, men de sendte fremdeles
ingen bekreftelse på nye flybilletter. Da klager ikke visste om de i det hele tatt fikk reist
på turen, valgte de å avbestille reisen tre dager før. Passasjerene har mottatt refusjon av
flybillettene med KLM. 

På bakgrunn av det ovennevnte har klager fremsatt følgende krav: 
* Standardkompensasjon i henhold til EU-forordning 261/2004 på 250 euro pr. person,
totalt 500 euro for to passasjerer. 
* Refusjon av landpakke med hotell og fotballbilletter kjøpt av Ving til totalt kroner 7
890. 
* Refusjon av utgifter til omvisning på Anfield til 50 britiske pund. 
* Refusjon av utgifter til forhåndsbestilt togreise mellom Manchester og Liverpool til
16,25 pund.

Tjenesteyterne har i det vesentlige anført
KLMs rapporter viser at flyvningen KL1174 ble kansellert av operasjonelle årsaker.
Flyvningen ble kansellert 29. november 2017, og passasjerene ble booket om med SAS i
overensstemmelse med artikkel 5. 

Klager kontaktet KLM 3. april 2018 for å bli booket om med SAS, og agenten la inn
forespørsel om nyutstedelse av billettene. Imidlertid ringte klager på nytt 10. april for å
avbestille billettene. KLM avviser på denne bakgrunn klagers krav.

Nemnda bemerker

KLMs flyvning KL1174 13. april 2018 ble kansellert den 29. november 2017.

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

KLM har etter nemndas syn ikke godtgjort at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Klagerne har derfor krav på standarderstatning etter forordningen på til sammen 500
euro.

KLM har heller ikke godtgjort at klagerne ble ombooket til ny flyvning, selv om dette er
noe passasjerene har krav på etter artikkel 5. 

Klager har opplyst at de oppdaget kanselleringen ved en tilfeldighet få dager før
flyvningen. KLM har etter nemndas syn ikke sannsynliggjort at passasjerene ble
informert om innstillingen på et tidligere tidspunkt.

Etter nemndas syn er det KLM som må bære ansvaret for den situasjonen som oppsto
få dager før flyvningen, hvor klager valgte å avbestille fordi man ikke fikk bekreftet at det
var skjedd en ombooking.

KLM må etter nemndas syn derfor også dekke klagers utgifter som følge av at reisen
ble avlyst. Klager har krevd refusjon av landpakke med hotell og fotballbilletter kjøpt
av Ving til kroner 7 890, utgifter til omvisning på Anfield til 50 britiske pund og refusjon
av utgifter til forhåndsbestilt togreise mellom Manchester og Liverpool til 16,25 pund.
Standarderstatningen kommer til fradrag, jf. forordningen artikkel 12.

Vedtak

Transportklagenemnda - fly anbefaler at KLM erstatter klagers utgifter på kroner 7 890
og 66,25 britiske pund, fratrukket 500 euro.