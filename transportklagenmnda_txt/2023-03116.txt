Vedtak i Pakkereisenemnda

Sammendrag

Krav om kompensasjon da innredningen i bungalowen og
markterrassen ikke stemte overens med bildene i hotellbeskrivelsen.

Dato
04.09.2024

Saksnummer
2024-01984

Tjenesteytere
TUI Norge AS

Klager har i det vesentlige anført

Klagen gjelder en pakkereise for to personer med innkvartering i en bungalow med to
soverom med markterrasse på Santa Clara, Playa del Ingles, Gran Canaria i perioden
27.03.2024 - 03.04.2024. Totalpris 26 202 kroner.

Klager var ikke fornøyd med:
- Hotellstandarden generelt

Klager har sendt nemnda en oversikt som viser bilder av leiligheter fra Santa Clara som
var presentert på TUIs nettsider. Den bungalowen klager fikk tildelt var det ikke bilde av
på TUIs nettsider. Klager har anført at inventaret var eldre, og markterrassen/uteplassen
egentlig var en avstengt innkjørsel. Klager mener markedsføringen var villedende
siden det ikke sto noe om at man måtte forvente lavere standard enn bildene på TUIs
nettside viste og at hotellet hadde ulike romtyper. Klager mener all informasjon burde ha
fremkommet under hotellbeskrivelsen på TUIs nettsider. 

Klagers krav: Kompensasjon.

Det vises for øvrig til korrespondanse fra klager.

Tjenesteyterne har i det vesentlige anført
Den 8. februar 2024 bestilte klager en pakkereise for to personer til Gran Canaria med
avreise 27. mars 2024 og 7 netter på Hotel Santa Clara i bungalow med 2 soverom og
markterrasse.
TUI har klassifisert hotell Santa Clara med TT+, tilsvarende enkel standard. På TUIs
nettsider står det en forklaring på deres klassifisering av bosteder: 
TTTTT: Høy standard, godt over gjennomsnittet på reisemålet

TTTT: God standard, over gjennomsnittet på reisemålet
TTT: Mellomklasse, omtrent som gjennomsnittet på reisemålet
TT: Enkel standard, under gjennomsnittet på reisemålet
T: Meget enkel standard, godt under gjennomsnittet på reisemålet
+: Et plusstegn etter klassifiseringen betyr at hotellets standard er nærmere kategorien
over enn under den oppgitte

TUI bookingsystem vil alltid vise den rimeligste prisen på hotellet, og man kan selv
velge en større eller dyrere type leilighet mot tillegg. Hotellet tilbyr 4 forskjellige
bungalowtyper. Klager hadde bestilt en standard bungalow med 2 soverom og
markterrasse. TUI viser til sine nettsider under "Hotellbilder" hvor det fremgår: ".. alle
rom / leiligheter på stedet kan ikke forventes å være nøyaktig det samme. Hvis det er stor
variasjon i utseende og innredning, har vi for det meste nevnt dette i teksten." 

TUI har sendt nemnda "Message History" som viser at klager tok kontakt med TUIs Guide
Online den 29. mars 2024, 2 dager etter ankomst til hotellet. Like etter svarte Guide
Online og oppfordret klager til å kontakte resepsjonen med tanke på å bytte til en annen
bungalow av samme bungalowtype (standard) med en annen beliggenhet på Santa
Clara. 

TUI kan ikke se at klager tok kontakt med hotellet angående muligheten for å flytte en
annen bungalow av samme type.

Dagen etter, den 30. mars 2024, skrev Guide Online til klager og ba de sende bilder fra
bungalowen, slik at de kunne vurdere om standarden og markterrassen da denne ikke
svarte til klagers forventninger. 

Først etter hjemkomst, den 4. april 2024, sendte klager bilder av bungalowen de fikk
tildelt på Santa Clara. Guidene fikk følgelig ikke anledning til å avhjelpe situasjonen mens
klager var på feriestedet da de ikke mottok det etterspurte bildet fra bungalowen. TUI
viser i den forbindelse til bekreftelsen på reisen hvor det flere steder fremgår at klager
må tas opp så snart som mulig i ferien. 

TUI mener at siden det ikke har vært vesentlige mangler ved bungalowen klager ble
innkvartert i på Santa Clara og siden TUIs guider ikke mottok det etterspurte bildet fra
klager før etter hjemkomst, kan de ikke se at det foreligger grunnlag for prisavslag. 

Det vises for øvrig til korrespondanse fra TUI Norge AS.

Nemnda bemerker

Klagen gjelder en pakkereise for to personer med innkvartering i en bungalow med to
soverom med markterrasse på Santa Clara, Playa del Ingles, Gran Canaria i perioden
27.03.2024 - 03.04.2024. Totalpris 26 202 kroner.

Klager gjelder hotellstandarden generelt. Klager har fremlagt bilder av bungalowen de
bodde i og anfører at denne ikke er sammenlignbar med de bildene som ble presentert
på TUI sin nettside. 

TUI har klassifisert hotell Santa Clara med TT+, som er tilsvarende enkel standard. Etter
nemndas vurdering fremstår hotell fasilitetene som relativt enkle og det blir vel særlig
uteplassen som klager fikk som blir noe annerledes enn slik det fremkommer på bildene
til TUI. Klager reklamerte til TUI og ble henvist til å ta kontakt med hotellet for rombytte.
Dette ble videre fulgt opp av TUI hvor TUI ba om oversendelse av bilder av den aktuelle
bungalowen. Slike bilder ble først sendt til TUI etter hjemkomst den 4. april 2024. Etter
nemndas vurdering har TUI rett til å avhjelpe forholdet og forholdet ville enkelt vært
avhjulpet ved rombytte. 

Etter nemndas syn fraviker særlig uteplassen klager fikk tildelt fra inngått avtale, men
nemnda mener det ikke er grunnlag for prisavslag all den tid klager ikke fulgte opp selv
for å få ordnet rombytte på reisen, jf. pakkereiseloven § 26 og 27. Pakkereisenemnda
anbefaler at klager ikke gis medhold.

Vedtak

Klager gis ikke medhold.