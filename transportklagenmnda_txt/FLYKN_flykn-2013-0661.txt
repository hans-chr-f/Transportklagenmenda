Vedtak i Transportklagenemnda - Fly

Sammendrag

Krav om erstatning for ødelagt bagasje.

Dato
28.04.2014

Saksnummer
661/13F

Tjenesteyter
Norwegian Air Shuttle ASA

Krav om erstatning for ødelagt bagasje.

Klager har i det vesentlige anført:

Klager reiste fra Bilbao til Oslo den 24. juli med DY1745. Klager hadde bil som ventet utenfor
flyplassen, så hun grep kofferten og satte den i bilen. Da hun kom hjem reiste hun på fjellet
med helt annen bagasje, og sjekket ikke kofferten før hun kom tilbake. Da oppdaget hun at
kofferten var skadet.

Klager var klar over 7-dagers fristen. Forgjeves ringte hun Norwegian uten å få svar. Hun
sendte til slutt en e-post, og fikk svar etter at 7-dagersfristen var utgått.

Klager krever erstatning for ødelagt bagasje.

Det vises for øvrig til klagers brev.

Norwegian har i det vesentlige anført:

I følge internasjonale konvensjoner plikter passasjeren omgående og senest innen syv
dager å forevise skade på innsjekket bagasje. Det er opp til passasjeren å bevise at bagasjen
ble skadet i flyselskapets varetekt, dette gjøres ved å rapporteres skadet umiddelbart ved
ankomst. Klager forlot flyplassen uten å registrere skaden, hun har dermed godtatt at
bagasjen var i samme stand ved mottagelse som ved innlevering.

På grunnlag av ovennevnte kan Norwegian ikke imøtekomme klagers krav.

Nemnda bemerker:

Norwegian er i henhold til luftfartsloven § 10-18 ansvarlig for skadet eller ødelagt bagasje
med mindre skaden skyldes reisegodsets egen beskaffenhet eller feil eller mangler ved
reisegodset.

Mottas innskrevet reisegods uten klage fra mottakerens side, formodes godset å være utlevert
i god stand om ikke annet blir godtgjort, jf. luftfartsloven § 10-26 første ledd.

Klager mottok i dette tilfellet kofferten uten å klage. Det følger av ovennevnte bestemmelse
at kofferten da formodes å være utlevert i god stand. Nemnda finner det på bakgrunn av de
foreliggende opplysninger ikke mer sannsynlig at kofferten ble skadet under transporten enn
at den ble skadet før/etter transporten. Nemnda finner derfor ikke å kunne anbefale at klager
gis medhold.

Nemnda bemerker avslutningsvis at det ikke medfører riktighet som Norwegian skriver at
bagasjen må fremvises på flyplassen innen syv dager. Det som fremgår av luftfartsloven §
10-26 andre ledd er at mottakeren må fremsette skriftlig klage umiddelbart etter skaden eller
tapet oppdages, og senest innen syv dager regnet fra mottakelsen.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.