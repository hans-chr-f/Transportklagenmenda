Vedtak i Pakkereisenemnda

Sammendrag

Krav om at Escape opprettholder reisen til Cuba som planlagt og
at klager får tilbud om å gjennomføre reisen til en høyere pris.

Dato
16.01.2017

Saksnummer
2016-00023

Tjenesteytere
Escape Travel AS

Klager har i det vesentlige anført

Den 15.07.2016 ble klager informert om at Escape Travel kansellerte reisen med avreise
den 16.11.2016.

Klager mener han kunne fått anledning til å vurdere om han ønsket å betale den høyere
prisen som økte kostnader på Cuba ville medført.

Ferier planlegges langt frem i tid og det er ikke uten ulemper at en reise må kanselleres.

Det vises for øvrig til klagers brev.

Tjenesteyterne har i det vesentlige anført
Kanselleringen på Cuba henger sammen med de til dels store endringer som har
skjedd i turistmottaket på Cuba i løpet av det siste året, og spesielt etter at Barack
Obama besøkte Cuba i mars 2016. Flere av Escape Travels grupper i vårsemesteret
opplevde uønskede hendelser både med hoteller og gjennomføring av planlagt program.
Overbooking, problemer med renhold og tekniske installasjoner på hotellene, busser
som stoppet pga. manglende vedlikehold, kaos på restauranter, guider som ikke
holdt mål o.lign. preget bildet på Cuba. På denne bakgrunn var Escape Travel allerede
bekymret for kvaliteten på sine opplegg på Cuba, hvor statlige organer har monopol
på alle deler i turistindustrien. Escape Travel var allerede i dialog med sine partnere på
Cuba om kvalitetssikring for framtidige turer, da de fikk melding om at turistministeren
hadde gitt ordre om betydelig prisstigning for neste sesong og at alle hotellavtaler som
inngått var å anse som kansellerte dersom ikke den nye prisen ble akseptert. For den
konkrete gruppen 14. november 2016, ble hotellprisene tredoblet. Escape Travel gjorde
alt som var i sin makt for å beholde inngåtte avtaler og hadde møter med leverandører
og hotelledelse. Men hele tiden ble det henvist til at dette var en beslutning i regjeringen
som ingen kunne overprøve.

Escape Travel er kjent med pakkereiselovens § 4-5 som setter strenge krav til endringer i
avtalevilkårene. Og de er videre kjent med § 5-3 som gir kunden rett til å kreve erstatning
som for tap som følge av at pakkereisen blir avlyst. Det fremgår ikke av tilsendt materiale
hvilke konkrete tap klager ev. krever erstatning for. Men Escape Travel mener de med
avlysningen har ivaretatt de påmeldtes ve og vel på beste måte, både økonomisk og
innholdsmessig. Escape Travel mener kanselleringen faller innenfor §5-3 pkt 2. som
sier at «avlysningen eller den mangelfulle oppfyllelse skyldes hindring som ligger
utenfor arrangørens kontroll og som han ikke med rimelighet kunne ventes å ha tatt
i betraktning på avtaletiden og som verken han eller noen han er ansvarlig for, kunne
unngå eller avverge følgene av.» 

Escape Travel mener videre at beskjed om deres avgjørelse ble sendt klager uten unødig
opphold, og at en kansellering fire måneder før avreise, gav klager rikelig tid til å vurdere
andre alternativer for sin planlagte ferie.  

Escape Travel kan ikke se at deres avgjørelse var feil, eller at kanselleringen kan utløse
noen form for erstatningsansvar fra Escape Travels side.

Det vises for øvrig til brev fra Escape Travel.

Nemnda bemerker

Avlysing av en pakkereise gir kunden rett til straks å få tilbakebetalt samtlige beløp som
er innbetalt i henhold til avtalen, eller delta i en pakkereise av tilsvarende eller høyere
verdi såfremt arrangøren kan tilby dette, jfr. pakkereiseloven § 5-2.

Kunden kan kreve erstatning av arrangøren for tap som er en følge av mangelen.
Erstatning kan likevel ikke kreves hvis avlysningen skyldes hindring som ligger
utenfor arrangørens kontroll og som han ikke med rimelighet kan ventes å ha tatt i
betraktning på avtaletiden, og som han verken kunne unngå eller avverge følgene av, jfr.
pakkereiseloven § 5-3 første ledd nr. 2.  

Ansvarsgrunnlaget i bestemmelsen følger standardformulering i nyere
kontraktslovgivning om såkalt kontrollansvar ved mislighold av kontrakter.  
Klageren har krevd at reisen skal gjennomføres, og er eventuelt villig til å betale en
høyere pris.  Arrangøren har på sin side opplyst at etter at USA´s president besøkte
Cuba har prisene steget voldsomt.  All turisme kontrolleres av myndighetene, som bryter
inngåtte kontrakter fordi turistmarkedet er utvidet til også å omfatte amerikanere.  Blant
annet ble prisen på de forhåndsbookede hotellrommene  tredoblet. 

Varsel om kansellering ble sendt 15. juli 2016, ca. fire måneder før turen skulle ha funnet
sted. 

Det er arrangøren som har bevisbyrden for å dokumentere de forhold som blir
påberopt.  

Nemnda har delt seg i et flertall og et mindretall. 

Nemndas flertall, lederen og de to reiselivsrepresentantene, finner at arrangørens
opplysninger må legges til grunn, idet stor økning av turismen til Cuba blir bekreftet
blant annet i nyhetsoppslag i ABC-nyheter publisert 9.  april 2015, og har vært omtalt i
media ellers, blant annet i et NRK-innslag.

I forarbeidene til kjøpsloven ble det uttalt følgende om vilkårene for å gå fri fra
kontrollansvaret, jf. Ot.prp.nr.80 (1986-1987). 

”Når det gjelder selgerens ansvar, innebærer proposisjonsutkastet §27 (1) og §40 (1)
for det første at selgeren for å gå fri må godtgjøre at det har foreligget en hindring
for kontraktmessig oppfyllelse. Hindringens art er her for så vidt uten betydning. Den
kan derfor i prinsippet være også av økonomisk karakter. Men det må være en faktisk
hindring. Det er ikke tilstrekkelig at oppfyllelsen har blitt vanskeligere eller mer kostbar
enn forutsatt. På den annen side kreves det ikke objektiv umulighet”. …….. ”For det
andre må hindringen ha ligget utenfor selgerens kontroll (kontrollsfære). Det er viktig å
merke seg at det ikke i denne sammenheng er spørsmål om aktsomhet. Selgeren kan bli
ansvarlig selv om han ikke har handlet klanderverdig. Poenget er at forhold som ligger
innenfor det selgeren har kunnet påvirke, f eks interne forhold i selgerens bedrift eller
selgerens økonomiske forhold, ikke kan påropes som fritaksgrunner. Et tredje vilkår
for ansvarfritak er at selgeren ikke med rimelighet kunne ventes å ha tatt hindringen i
betraktning på avtaletiden. Det som var forutseelig på avtaletiden svarer med andre ord
selgeren for”. ……… ”Endelig er det et vilkår at selgeren ikke med rimelighet kunne ventes
å ha unngått eller overvinne følgene av hindringen. Dette innebærer at selgeren har en
plikt til å forsøke alternative oppfyllelsesmuligheter når slike finnes. Alle fire vilkår må
foreligge for at selgeren skal gå fri”.

Nemndas flertall finner etter en samlet vurdering at endringene lå utenfor arrangørens
kontroll, og utenfor det arrangøren med rimelighet kan ventes å ha tatt i betraktning på
avtaletiden, og som han verken kunne unngå eller avverge følgene av.  Flertallet finner
at kostnadsøkningen var så omfattende ”at oppfyllelse av avtalen påfører selgeren en
belastning som objektivt sett ligger utenfor forutsetningene ved kjøp av den aktuelle art,”
jf. forarbeidene til kjøpsloven Ot prp nr 80 (1986-87) s 72. 
Flertallet kan etter dette ikke se at klageren har krav på erstatning for en reise som ble
avlyst ca. 4 måneder før den skulle ha funnet sted. 

Mindretallet, Forbrukerrådets representanter, er av den oppfatning at arrangøren ikke
har godtgjort at kanselleringen skyldes «hindringer som ligger utenfor hans kontroll…»,
jf. alminnelige vilkår for pakkereiser 6.2. Mindretallet er av den oppfatning at arrangøren
har bevisbyrden for å dokumentere de faktiske forhold som er årsak til kanselleringen,
og at disse forhold utgjør hindringer utenfor arrangørens kontroll. Mindretallet viser
til at den primære begrunnelsen om prisendring utenfor arrangørens kontroll ikke er
underbygget med noen form for dokumentasjon. Heller ikke de øvrige forhold (erfarte
problemer ved gjennomførte reiser) som nevnes i arrangørens tilsvar til nemnda er
underbygget med dokumentasjon. Mindretallet finner også grunn til å bemerke at klager
har stilt spørsmål ved hvordan det kan ha seg at turen som er kansellert fremdeles lå ute
for salg på nettet til samme pris som i klagers avtale, dagen etter klager mottok beskjed
om kanselleringen per e-post. Dette spørsmålet kan vi ikke se at arrangøren har besvart.

Forutsatt at det lar seg dokumentere at avtalebrudd og varsel om en større
prisforhøyelse fra arrangørens avtalepart på Cuba er den direkte årsaken til at
arrangøren har besluttet å kansellere, stiller mindretallet seg tvilende til at dette i denne
saken er å anse som en «hindring utenfor hans kontroll» som pakkereiseloven § 5-3 2) og
alminnelige vilkår for pakkereiser 6.2 stiller som krav for at arrangøren kan kansellere.

Mindretallet er av den oppfatning at klager kan kreve erstatning for dokumentert
økonomisk tap som følge av kanselleringen, jf. pakkereiseloven § 5-3.

Avgjørelsen blir truffet i samsvar med flertallets syn.

Vedtak

Pakkereisenemnda kan ikke se at vilkårene for å kreve erstatning foreligger.

Vedtaket er truffet med den dissens som fremgår ovenfor.