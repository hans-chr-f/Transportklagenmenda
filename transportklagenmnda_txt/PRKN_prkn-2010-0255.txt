Vedtak i Pakkereisenemnda

Sammendrag

Cruise i Middelhavet. Krav om prisavslag grunnet fukt i lugaren.

Dato
..

Saksnummer
255/10

Tjenesteyter
MSC Cruise

Klager: X

Turarrangør: MSC Cruise

Antall reisende: 3

Reisens pris: 22.400

Saken gjelder:

Cruise i Middelhavet. Krav om prisavslag grunnet fukt i lugaren.

Klager har i det vesentlige anført:

Formiddagen 19. september oppdaget klagerne at teppet var vått ved siden av sengen og ved
nærmere undersøkelse også under sengen. Skipets personale ble kontaktet. De forsøkte å
avhjelpe problemet uten hell.

Det var lekkasje fra et avløpsrør. Dette medførte også lukt og helseproblemer som tett nese
og hals.

Problemet ble oppdaget dag to, og på denne bakgrunn krever klagerne et prisavslag på 5/7 av
reisens pris, dvs kr 16.000. Manglene var en vesentlig ulempe for klagerne, og de krever derfor
i tillegg en kompensasjon på kr 5.000 i tillegg.

Det vises for øvrig til klagers brev.

MSC Cruises har ikke svart klager. De har heller ikke avgitt uttalelse til nemnda.

Nemnda bemerker:

Reklamasjonsnemnda for pakkereiser er opprettet etter avtale mellom Norsk ReiselivsForum
og Forbrukerrådet. I henhold til nemndsavtalen pkt 6 skal partene gis anledning til å uttale seg
før nemnda behandler saken.

Dersom en part unnlater å komme med uttalelse til nemnda, kan nemnda treffe vedtak på
grunnlag av de opplysninger som er fremkommet tidligere i saken.

MSC Cruises har ikke besvart klagers henvendelse. De har heller ikke avgitt uttalelse til
nemnda.

Nemnda finner å kunne behandle saken på bakgrunn av de foreliggende opplysninger.

Nemnda legger til grunn at det var lekkasje i klagernes lugar, og at det førte til vått teppe.
Lekkasjen førte til vond lukt i lugaren samt ubehag.

Mangelen ble ikke avhjulpet til tross for at klagerne gjentatte ganger tok opp problemet.

Klagerne har rett til et forholdsmessig prisavslag etter pakkereiseloven § 6-2.

Nemnda er videre av den oppfatning at mangelen gir grunnlag for erstatning av ikke
økonomisk tap etter pakkereiseloven § 6-4.

Nemnda anbefaler etter en skjønnsmessig helhetsvurdering at klagerne gis et samlet
prisavslag/kompensasjon på 4.000 kroner.

Vedtak:

Reklamasjonsnemnda for pakkereiser anbefaler at klagerne gis et prisavslag/kompensasjon
på 4.000 kroner.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Pål Martin Andersen, Forbrukerrådet

Anne Edvardsen, Ving Norge AS

Vigdis Fiske, Amisol AS