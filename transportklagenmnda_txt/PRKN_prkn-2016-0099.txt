Vedtak i Pakkereisenemnda

Sammendrag

Krav om prisavslag grunnet vond lukt ute på verandaen
på grunn av hunder, samt dårlig service og hotellstandard.

Dato
11.11.2016

Saksnummer
99/16P

Tjenesteyter
Solgruppen

Saken gjelder:

Krav om prisavslag grunnet vond lukt ute på verandaen på grunn av hunder, samt dårlig
service og hotellstandard.

Klager har i det vesentlige anført:

Klager bestilte en langtidsferie på 12 uker for to personer med innkvartering i en 2-
romsleilighet på Residencial Avenida, Arguineguin, Gran Canaria i perioden 01.01.16 -
25.03.16.

Den første morgenen var det 8 hunder som gjorde sitt fornødne ca. 4 - 5 meter fra klagers
altan, uten at noen tok opp etter dem, noe som medførte lukt og fluer.

Klager krever et prisavslag på kr 24.000.

Det vises for øvrig til klagers brev.

Solgruppen har i det vesentlige anført:

Gangveien er kommunal eiendom og benyttes av alle i nærområdet. Dessverre er det ikke
alle hundeeiere som tar opp ekskrementer fra hunden. Dette er et generelt problem og
Solgruppen har ingen mulighet til å nekte lufting av hunder på kommunal eiendom.

Det leveres ett sett nøkler per leilighet. Solgruppen kontaktet huseier om flere nøkler
og fikk til svar at det ikke ville bli levert flere nøkler til leiligheten. I og med at nøklene er
sikkerhetsnøkler kan de ikke kopieres av Solgruppen.

Leiligheten er ikke utstyrt med vannkoker og mikrobølgeovn. Ostehøvel etc. er ikke standard
utstyr.

Både oppvaskmaskin og vaskemaskin er av nyere dato og har tilsvarende lydnivå i desibel
som i Norge.

Bad med dusj/toalett har gulvareal på 1,5 kvm, med flislagte gulv og oppheng for håndklær
fastmontert på veggen. Ingen standard bad har håndtak på vegg i dusjer, dette finnes kun i
handicapdusjer. Skadet vaskeservant på badet ble skiftet ut.

Når det gjelder TV med norske kanaler er det styrt av signaler fra internett/WIFI. Beklageligvis
varierer disse signalene avhengig av antall brukere. Solgruppen viser til Alminnelige
reisebestemmelser som klager har fått tilsendt. Her fremgår følgende: «Solgruppen er ikke
ansvarlig for manglende internett eller TV-signaler på et bosted.»

Solgruppen beklager at klager hadde problemer med tilgang/svar fra deres vakttelefon.

Solgruppen har tilbudt et reisegavekort på kr 500, men de tilbyr seg å kompensere klager med
kr 500 istedenfor gavekortet.

Det vises for øvrig til brev fra Solgruppen.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2. Turarrangøren har etter
pakkereiseloven en rett til å avhjelpe mangler. Denne rett forutsetter at turarrangøren gjøres
kjent med problemene på reisemålet.

Så vidt nemnda kan se ble det ikke tatt kontakt på stedet vedrørende dårlig spisebestikk etc.
Det øvrige som er tatt opp vedrørende mangelfullt kjøkkenutstyr legger nemnda til grunn ikke
var utstyr som inngår som standard i leilighetene. Støy fra vaskemaskin og oppvaskmaskin er
ikke forhold som kan anses som en mangel.

Arrangøren kan etter nemndas syn ikke holdes ansvarlig for hva som foregår av hundelufting
på kommunal eiendom. Når det gjelder TV-signaler er det eksplisitt nevnt i den avtalen som
er inngått mellom partene at arrangøren ikke er ansvarlig for manglende internett eller TV-
signaler. Til tross for dette ble signalene forsøkt utbedret.

Når det gjelder utskifting av skadet vask står påstand mot påstand. Nemnda finner å måtte
legge klageren versjon til grunn, ettersom det var ham som bodde i leiligheten. Sprukne
vasker er arnested for bakterier og er noe som ikke bør forekomme i en utleieleilighet.
Nemnda finner at klageren bør få et prisavslag på kr 2.000 for dette forholdet.

Videre finner nemnda at det er uholdbart bare å dele ut en nøkkel når det er flere personer
som bebor leiligheten. Arrangøren kan ikke ta for gitt at disse alltid gjør de samme tingene og
forlater og ankommer leiligheten til samme tid i 12 uker. Nemnda finner at klageren bør få et
prisavslag på kr 2.000 også for dette.

Øvrige klagepunkter kan etter nemnda syn ikke føre frem.

Vedtak:

Pakkereisenemnda anbefaler at klageren får et prisavslag på kr 4.000.

Vedtaket er enstemmig.