Vedtak i Transportklagenemnda - Fly

Sammendrag

Krav om erstatning grunnet nektet ombordstigning.

Dato
08.01.2013

Saksnummer
470/12F

Tjenesteyter
Travellink / TAP Portugal / Lufthansa

Krav om erstatning grunnet nektet ombordstigning.

Klager har i det vesentlige anført:

Klager bestilte en reise t/r Oslo - Lisboa hos Travellink for reise 26. juli - 3. august 2012. Den
12. juli mottok klager en e-post fra Travellink med informasjon om reisen, hvor det blant annet
stod at innsjekk i Lisboa måtte skje minst 40 minutter før avreise.

Utreisen gikk fint, og på returen møtte klager opp 40 minutter fra avreise. Flyvningen var med
Lufthansa via Frankfurt. Klager ble nektet innsjekking da innsjekk stengte 60 minutter før
avreise.

Klager stiller seg svært kritisk til denne feilinformasjonen fra Travellink. Reisebyrået fraskriver
seg ansvar med begrunnelse av at e-posten de sendte 12. juli inneholdt en link til en annen
nettside, som de ikke kan stå ansvarlig for.

Klager måtte kjøpe nye billetter for dagen etter og ta inn på hotell.

Klager krever refusjon av utgifter til hotell og flybilletter.

Travellink har i det vesentlige anført:

Den informasjonen klager viser til er hentet fra nettsiden Check my trip. Travellink kan ikke stå
ansvarlig for denne informasjonen da nettsiden oppdateres av flyselskapene.

I Travellinks reisevilkår som klager må krysse av for å ha lest ved bestilling, står det at man bør
sjekke inn minst to timer før avreise innen Europa. Videre står det at det er passasjerenes eget
ansvar å gjøre seg kjent med flyselskapenes regler og vilkår.

Klager bes henvende seg til flyselskapet.

Travellink kan ikke imøtekomme klagers krav.

TAP Portugal har i det vesentlige anført:

Senest innsjekk i Lisboa med TAP Portugal er 1 t 30 min. Klagers retur var med flightnummer
LH6955 fra Lisboa til Frankfurt. LH6955 ble operert av TAP Portugal. Da billetten var utstedt
på Lufthansa flightnummer og booket med Lufthansa codeshare, anser ikke TAP Portugal seg
ansvarlig for denne hendelsen.

TAP Portugal kan ikke imøtekomme klagers krav.

Lufthansa har i det vesentlige anført:

LH6955 ble operert av TAP Portugal, og klagers billetter var utstedt på TAP-dokumenter.

For codeshare flyvninger er det operating carrier sine innsjekkingsregler som gjelder. Check-in
deadline for alle europeiske TAP avganger fra Lisboa er 60 minutter.

Lufthansa kan dessverre ikke imøtekomme klagers krav da operating carrier var TAP Portugal.

Nemnda bemerker:

Det fremkommer av bestillingsbekreftelsen klager mottok fra Travellink at man alltid kan se
den aktuelle reiseplan ved å gå inn på www.travellink.no eller ved å «klikke her».

Nemnda legger på bakgrunn av de foreliggende opplysninger til grunn at klager valgte å følge
linken. Han fikk da opp en reiseplan der Travellinks logo står øverst. Av denne reiseplanen
fremgår det bl.a. at seneste innsjekkingstid i Lisabon er 40 minutter før flyavgang. Reiseplanen
er vedlagt sakens dokumenter.

Det er uklart for nemnda hvor linken fører hen. Etter nemndas vurdering måtte imidlertid
klager i mangel av andre opplysninger kunne gå ut fra at hun kunne stole på at Travellink gikk
god for opplysningene som fremgår av linken. Nemnda viser til bestillingsbekreftelsen der
Travellink henviser til linken samt til Travellinks logo på reiseplanen.

Opplysningene viste seg å være uriktige. Feilinformasjonen påførte klager ekstrautgifter
til hotell og flybilletter. Nemnda er av den oppfatning at Travellink må bære ansvaret for
feilinformasjonen. Nemnda anbefaler at Travellink erstatter klagers utgifter. Klagers tap
er angitt til NOK 9 320 med tillegg av 45 euro. Travellink har ikke kommentert beløpet, og
nemnda legger kravet til grunn.

Vedtak:

Transportklagenemnda - fly anbefaler at Travellink erstatter klagers tap på NOK 9 320 med
tillegg av 45 euro.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Janne G. Soløy, Widerøes Flyveselskap AS

Olav Grøttland, SAS