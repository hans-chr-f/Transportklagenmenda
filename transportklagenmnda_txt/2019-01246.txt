Vedtak i Transportklagenemnda
- Kollektivreiser

Sammendrag

Bruk av studentbillett etter fylt 30 år

Dato
13.05.2019

Saksnummer
2019-01246

Tjenesteytere
Ruter

Klager har i det vesentlige anført

Klager ble ilagt gebyr fordi hun reiste med studentbillett i en alder av 33 år . 

Klager mener det er urimelig at hun skal betale for voksenbillett når hun er student og
mottar full støtte fra Lånekassen. Videre synes klager det er helt uforståelig at Ruter
har en øvre aldersgrense på 29 år, når hun har krav på å bo i studentbolig til hun er 35
år og kan søke fullt lån og stipend til hun er 45 år. Med den økonomien klager har som
student, har hun hverken råd til å betale for 30 dagers voksenbillett eller gebyret på 1150
kroner som hun fikk da hun reiste med gyldig studentbillett. 

Klager mener Ruters aldersgrense er for lav når det gjelder studentrabatt, spesielt med
tanke på at det i dagens samfunn er en økning av fulltidsstudenter over 30 år. 

Klager ber Ruter frafalle gebyret på 1150 kroner.

Tjenesteyterne har i det vesentlige anført
Klager ble ilagt gebyr fordi hun reiste med studentbillett uten å oppfylle kravene til
rabatten. 

For å reise med studentbillett må en være fulltidsstudent og mellom 20 og 30 år. Er man
over 30 år eller deltidsstudent, er det ikke mulig å benytte seg av studentbillett. Det er
kundens ansvar å sette seg inn i hvilke regler som gjelder. 

Ved bruk av RuterBillett appen må billettkategori velges, og der står det tydelig at
kategorien student er for heltidsstudenter under 30 år. At man har vært i god tro er ikke
grunn til å slippe gebyr. Ruters avgjørelse står derfor fast i denne saken.

Nemnda bemerker

Klager ble ved kontroll på bussen 14. februar 2019 ilagt gebyr fordi hun ikke var
berettiget til å benytte studentbillett.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Nemnda viser til at retten til å benytte billett for studenter bare gjelder for personer
under 30 år. Klager fylte 30 år i september 2015 og var ikke berettiget til studentbillett.

Nemnda bemerker at det er den reisendes ansvar å kjøpe billetter i riktig billettkategori.
Betingelsene for bruk av studentbillett fremgår på Ruters nettsider og ved bruk av
RuterBillett appen.

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.