Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
14.08.2018

Saksnummer
2018-00078

Tjenesteytere
Norwegian

Klager har i det vesentlige anført

Klager reiste med Norwegians flyvning DY191 fra Haugesund (HAU) til Oslo lufthavn (OSL)
22. november 2017 kl. 17.55. Flyvningen ble imidlertid forsinket med over tre timer, og
klager har fremsatt krav om standardkompensasjon i henhold til EU-forordning 261/2004
på 250 euro.

Tjenesteyterne har i det vesentlige anført
Norwegians flyvning DY191 fra Haugesund til Oslo 22. november 2017 ble forsinket med
tre timer og 42 minutter på grunn av kraftig snøfall i Oslo denne dagen. Flere avganger i
Norge ble kansellert eller forsinket som følge av været og senere flytrafikkbegrensninger
på grunn av flere uregelmessigheter for alle innkommende og kommende flyreiser i
Oslo. Avgangen før, DY190, ble forsinket ut fra Oslo som følge av utfordrende snøvær.
Dette fikk direkte konsekvens for DY191 da maskinen ankom Haugesund. 

Norwegian vurderte forskjellige tiltak for å begrense konsekvensene av forsinkelsen
for passasjerene. Omrokeringer av personale ble gjort for å unngå kanselleringer,
og alt reservemannskap ble kalt ut i arbeid. Det var likevel ikke mulig å unngå
driftsforstyrrelser. Å leie inn ekstern kapasitet ble ikke vurdert, da dette er en
tidkrevende prosess som i dette tilfellet ikke ville ha forkortet forsinkelsene denne dagen.
Været ville dessuten fortsatt laget problemer. Det er også vanskelig å oppdrive billetter
hos andre flyselskaper i de tilfeller hvor forsinkelsene er forårsaket av værforhold, da
også andre flyselskaper vil være påvirket. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav.

Nemnda bemerker

Norwegians flyvning DY191 fra Haugesund til Oslo 22. november 2017 ble forsinket med
tre timer og 42 minutter. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 
I dette tilfellet skyldtes forsinkelsen kraftig snøvær i Oslo denne dagen, som påvirket alle
innkommende og kommende flyreiser i Oslo. Det vises til fremlagt dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningens forstand. Norwegian iverksatte tiltak som omrokering av
fly og mannskap. Nemnda legger til grunn at en forsinkelse på mer enn tre timer ikke
kunne vært unngått selv om alle rimelige tiltak var truffet. Forsinkelsen gir etter dette
ikke rett til standarderstatning, og nemnda anbefaler ikke at klager gis medhold i sitt
krav.

Vedtak

Transportklagenemnda - fly anbefaler ikke at klager gis medhold.