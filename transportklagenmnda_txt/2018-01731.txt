Vedtak i Pakkereisenemnda

Sammendrag

Krav om refusjon av tillegg for bytte av leilighet.

Dato
20.09.2018

Saksnummer
2018-01731

Tjenesteytere
TUI Norge AS

Klager har i det vesentlige anført

Klager bestilte en pakkereise for to personer med innkvartering i en to-romsleilighet
med balkong eller markterrasse, med manglende fritt utsyn på Hotel Harbour Club, Los
Gigantes, Tenerife i perioden 11.03.2018 - 25.03.2018. Totalpris kr. 18.026.

Ved ankomst ble klager innkvartert på Harbour Club 2 som lå høyt oppe i lia, langt fra
Harbour Club 1. Etter to dager fikk klager flytte til Harbour Club 1, mot et tillegg på 310
euro. TUI har på kvitteringen skrevet at beløpet gjelder oppgradering. Klager mener det
ikke var noen oppgradering, kun bytte av bosted.

Klager krever refusjon av 310 euro. 

Det vises for øvrig til korrespondanse fra klager.

Tjenesteyterne har i det vesentlige anført
TUI anfører at det ble bestilt en to-romsleilighet som manglet fritt utsyn. Det er ikke
bekreftet på bestillingen hvor på anlegget leiligheten skulle ligge og det er ikke notert
spesielle ønsker på bestillingen. 

I og med at det ikke var mangler i leiligheten som førte til at klager flyttet, må klager
selv betale utlegget til endring av leilighet. Klager fikk leilighet som bestilt og i henhold
til avtalen. Hotellet består av to deler med vei mellom og mange leiligheter ligger i den
bortre delen og et stykke unna hovedbygningen. Dette fremgår under rubrikken Viktig
informasjon under Hotellfakta i beskrivelsen av hotellet. https://www.tui.no/feriereiser/
spania/tenerife/los-gigantes/harbourclub/#hotellfakta 

TUI viser også til sin generelle informasjon vedrørende beliggenhet på hotell som
fremgår under følgende lenke: https://www.tui.no/reise-med-tui/pa-reisemalet/hotellet/ 

Beliggenhet: Vær oppmerksom på at rommene har forskjellig beliggenhet. Du har ikke
rett til avslag i prisen fordi om rommet har en mindre attraktiv beliggenhet. 

TUI Norge AS kan ikke se at det foreligger grunnlag for prisavslag.

Det vises for øvrig til korrespondanse fra TUI Norge AS.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår
for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen
rimelig tid og uten vesentlig ulempe for de reisende, jf. pakkereiseloven § 6-2.  

Klageren var ikke fornøyd med leilighetens plassering. Leiligheten lå i et bygg som var
beliggende et stykke fra bygningen hvor resepsjonen og fellesfunksjonene befant seg.  

Det fremgår av hotellbeskrivelsen at leilighetene var lokalisert i to forskjellige bygg.
Nemnda kan derfor ikke se at plasseringen er i strid med den avtalen som ble inngått.
Klageren fikk etter nemndas syn en leilighet som var i samsvar med bestillingen.  Hans
ønske om å flytte var ikke begrunnet med at det var mangler ved leiligheten, med at han
var misfornøyd med plasseringen.

Hotellet tilbød ham etter to dager en leilighet som lå i det forreste bygget mot et tillegg
på 310 euro.  Klageren valgte å betale beløpet.  Slik saken ligger an kan nemnda ikke se
at klageren har krav på å få erstattet utlegget.  I forhold til de opplysningene som ble gitt
i arrangørens hotellbeskrivelse foreligger det etter nemndas syn ingen mangel ved det
solgte produktet.

Vedtak

Pakkereisenemnda finner ikke å kunne anbefale at det blir gitt erstatning for
merutgiftene ved å bytte leilighet.