Vedtak i Transportklagenemnda - Fly

Sammendrag

Krav om erstatning grunnet forsinket bagasje.

Dato
08.06.2012

Saksnummer
604/11F

Tjenesteyter
Air France

Krav om erstatning grunnet forsinket bagasje.

Klager har i det vesentlige anført:

Klager reiste fra Oslo til Bastia på Korsika t/r 8. - 15. juli 2011 med Air France. Klager måtte
bytte flyplass i Paris begge veier, og fikk beskjed om at 3 ½ timer var god nok tid til dette.

Da klager ankom Charles de Gaulle den 8. juli var ikke bagasjen ankommet. Klager måtte stå
en time i kø for å rapportere bagasjen savnet, men fikk til slutt beskjed om å reise til Orly for å
rekke flighten videre til Bastia.

Bussturen mellom flyplassene tok to timer, mens klager hadde fått beskjed om at det kun
skulle ta en time. Dette resulterte i at klager mistet sin videreforbindelse. Klager ble booket
om til neste avgang to timer senere.

Ved ankomst Bastia meldte klager bagasjen savnet. Her ble de møtt av en svært uvennlig
person som sa at det mest sannsynligvis ikke var Air France sin feil at bagasjen var savnet, og
at klager aldri skulle ha forlatt Charles de Gaulle før bagasjen var meldt tapt.

Klager reagerer svært kraftig på måten de ble behandlet på. Det er ikke klagers feil at de fikk
beskjed om en ting på Charles de Gaulle og en helt annen ting i Bastia.

Fem dager senere mottok klager sin bagasje. På sin 7 dager lange ferie hadde klager gått glipp
av flere arrangementer da de ikke hadde nødvendig utstyr. De ringte hver dag til Air France og
fikk ulike beskjeder hver gang. Klager føler ferien ble ødelagt, og hun stiller seg undrende til at
det tok så lang til å få fraktet bagasjen til endelig bestemmelsessted.

Klager krever erstatning for utstyr de måtte kjøpe, totalt euro 911, samt refusjon av
flybillettene, totalt kroner 9 325.

Air France har i det vesentlige anført:

Klagers bagasje ble forsinket fra Oslo til Bastia den 8. juli 2011, og ankom den 13. juli.

Første den 23. august sendte klager krav til Air France om savnet bagasje. I henhold til
Montreal Konvensjonen artikkel 31 må savnet bagasje rapporteres seneste 21 dager etter
ankomst. Klager har i dette tilfellet ikke meldt fra innen fristen.

Air France vil påpeke at klager har sendt inn krav til sitt forsikringsselskap og mottatt 2 923 i
erstatning for utstyr de måtte kjøpe.

På grunnlag av ovennevnte kan Air France dessverre ikke imøtekomme klagers krav.

Nemnda bemerker:

I henhold til luftfartsloven § 10-26 og Montrealkonvensjonen artikkel 31 må klage over
forsinket bagasje inngis skriftlig senest 21 dager etter at bagasjen ble utlevert. Dersom fristen
ikke blir overholdt, faller kravet mot flyselskapet bort. Dette gjelder krav på så vel økonomisk
som ikke-økonomisk tap.

Klage ble i dette tilfellet inngitt etter fristens utløp. Kravet er således falt bort.

Klagerne ble fraktet til bestemmelsesstedet. Etter nemndas vurdering har klagerne ikke rett
til refusjon av billettprisen fordi bagasjen ikke kom frem sammen med klagerne. Nemnda kan
heller ikke se at forholdet gir grunnlag for prisavslag. Det krav som kunne vært reist er kravet
på økonomis/ikke økonomisk skade etter luftfartsloven/Montrealkonvensjonen, men da måtte
reklamasjonsfristen vært overholdt.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Janne G. Soløy, Widerøes Flyveselskap AS

Olav Grøttland, SAS