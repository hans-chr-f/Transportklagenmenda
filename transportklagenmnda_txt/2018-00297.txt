Vedtak i Transportklagenemnda - Fly

Sammendrag

Klage på endring av Norwegians prosedyrer for setevalg.

Dato
21.08.2018

Saksnummer
2018-00297

Tjenesteytere
Norwegian

Klager har i det vesentlige anført

Klager og én medreisende reiste med Norwegians flygning DY370 fra Oslo (OSL) til
Tromsø (TOS) 08. mars 2018. På bestillingstidspunktet 30. januar 2018 var det mulig å
endre tildelt sete gratis på innsjekkingsautomat på flyplassen. På reisetidspunktet var
Norwegians vilkår og prosedyre endret, slik at man nå må betale for endring av sete på
innsjekkingsautomat. Dette medfører i følge klager ulovlig tilbakevirkning til ugunst for
de som kjøpte billetter før endringen ble innført, samt at klagers reise ble dyrere.

Tjenesteyterne har i det vesentlige anført
Den nye endringen som er innført har ikke påført klager en utgift, og klager har
akseptert det setet som ble gratis tildelt. Passasjerene står fritt til å velge å betale for
setereservasjon eller ikke. 

Det følger av Norwegians generelle vilkår for befordring punkt 6.4 at regler og gebyr for
setereservasjon kan endres.

Nemnda bemerker

Etter at klager kjøpte sine billetter, har Norwegian innført en avgift for setereservasjon.
Det er frivillig for passasjerene om man ønsker å betale for valg av sete.  Klager er ikke
påført en utgift, og nemnda kan ikke se at klager har noe krav mot Norwegian.

Vedtak

Transportklagenemnda - fly anbefaler ikke at klager gis medhold.