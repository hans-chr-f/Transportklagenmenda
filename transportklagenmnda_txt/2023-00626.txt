Vedtak i Transportklagenemnda
- Kollektivreiser

Sammendrag

Krav om frafall av ilagt gebyr. Anført at klager hadde gyldig billett.

Dato
08.05.2023

Saksnummer
2023-00626

Tjenesteytere
Brakar

Klager har i det vesentlige anført

Klager ble ilagt gebyr den 11. februar 2023.

Klager anfører at hun ble ilagt gebyr på tross av at hun hadde gyldig billett. Klager
anfører at busslinje 3 kom forsinket til Strømsø Torg holdeplass. Klager anfører at bussen
skulle komme kl. 21.44, men den kom kl. 21.48. Klager anfører at kontrolløren kom og
sjekket billetten, som hun hadde bestilt samme tid som hun kom inn i bussen.

Klager anfører at billetten ble bestilt kl. 21.48, men likevel ble hun ilagt gebyr på 900
kroner. Klager anfører at kontrolløren skrev på tilleggsavgiften at hun ble kontrollert kl.
21.40, men på det tidspunktet var ikke bussen til stede.

Klager anfører at hun synes saken er urettferdig behandlet. Klager anfører at hun pleier å
kjøre bil og sjelden tar buss. Videre anfører klager at hun har en tilgjengelig app som hun
pleier å benytte hver gang hun bestiller månedlig periodebillett til sønnen.

Klager anfører at da hun ble spurt om å sende inn Brakar-app-ID, kunne de sikkert se
historikken hennes for billettkjøp de siste månedene. Klager anfører at Brakar likevel
påstår at hun bestilte billetten etter at kontrolløren tok kontakt med henne.

Klager viser til fremlagte bilder på billettkjøpet, gebyret og avgangstiden for bussen.

Klager krever frafall av ilagt gebyr.

Tjenesteyterne har i det vesentlige anført
I selskapets system ser man at billetten ble kjøpt etter at kontrolløren tok kontakt. Klager
hadde da ikke gyldig billett ved kontroll.

Brakar kan ikke se noen grunn til at klager skal slippe dette gebyret og står fast ved
avgjørelsen.

Nemnda bemerker

Klager ble ilagt gebyr den 11. februar 2023.

Det følger av Brakars transportvedtekter punkt 4 at billett skal løses eller kort vises ved
påstigning. Dersom den reisende ikke kan vise gyldig billett, er den reisende pliktig til å
betale en tilleggsavgift, jf. punkt 5.

Det fremgår videre av vilkårene for bruk av appen Brakar Billett at billett kjøpt i
appen først er gyldig for ombordstigning når nedtellingen på billetten har startet.
Bestemmelsen er objektiv. Gebyr kan således ilegges selv om passasjeren ikke har
opptrådt klanderverdig.

Klager har oppgitt at hun kjøpte billetten kl. 21.48 samtidig som hun kom inn i bussen.
Klager har vist til fremlagt bilde som viser at bussen gikk fra Strømsø torg kl. 21.48.

Brakar har anført at billetten ble kjøpt etter at kontrolløren tok kontakt. Tidspunktet
angitt på gebyret er kl. 21.40.

Nemnda finner at det i dette tilfellet ikke kan utelukkes at klager hadde kjøpt billett før
hun steg om bord. Tidspunktet på klagers billett, kl. 21.48.41, er i henhold til klagers
fremlagte dokumentasjon på at bussen gikk kl. 21.48 i utgangspunktet tidsnok. Uten
at Brakar har fremlagt kopi av sanntidslogg eller annen dokumentasjon som viser at
billetten ble kjøpt for sent / ikke var gyldig ved ombordstigning, kan nemnda vanskelig
se at det er tilstrekkelig sannsynliggjort at klager kjøpte billetten for sent. Det er heller
ikke gitt noen forklaring på hvorfor gebyret er ilagt kl. 21.40, mens bussen ikke gikk før
kl. 21.48. Dette skaper en usikkerhet rundt hendelsesforløpet, som må komme klager til
gode.

Vedtak

Transportklagenemnda anbefaler at klager gis medhold.