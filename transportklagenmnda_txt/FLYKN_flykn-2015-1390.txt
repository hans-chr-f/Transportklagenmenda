Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
12.07.2016

Saksnummer
1390/15F

Tjenesteyter
Norwegian Air Shuttle ASA

Klager har i det vesentlige anført:

Klager skulle ha reist fra New York til Oslo 8. august 2015 kl. 21:35 med DY7002. Flyvningen
ble forsinket på grunn av birdstrike på tidligere strekning fra Oslo til New York. Dette ble gitt
beskjed om til klager på melding og ny tid var da satt til kl. 05:30. Klager ringte Norwegian
og de kunne tilby ny billett mandag i stedet for søndag morgen, noe klager takket nei til.
Norwegian var heller ikke behjelpelig til å booke hotell eller om til et annet flyselskap.

Det kommer en ny melding fra Norwegian hvor de ber passasjerer møte opp til opprinnelig
avgangstid. Norwegian sine representanter på flyplassen kunne ikke hjelpe med hotell, andre
utgifter eller gi klager passasjerrettighetene. De mottok matkuponger på 18 dollar hver.

Klager kom om bord kl. 05:50 og landet på Gardermoen kl. 18:42, 7 timer og 32 minutter
forsinket.

Klager krever standarderstatning 600 euro per person i henhold til EU-forordning 261/2004.
Totalt kr 1.200 euro.

Det vises for øvrig til klagers brev.

Norwegian har i det vesentlige anført:

DY7002 fra New York til Oslo den 8. august 2015 ble forsinket med 7 timer og 39 minutter,
da flyet fikk fugl i motoren, på avgangen før, DY7017 fra Bergen til New York. Flyet måtte
gjennomgå inspeksjon, som pålagt etter et slikt tilfelle.

Passasjerene fikk forpleining i ventetiden.

I henhold til dom C-402/07 i EU-domstolen (Sturgeon-dommen), er flyselskapene unntatt
fra videre kompensasjon hvis forsinkelsen er under 3 timer eller årsaken til forsinkelsen er
ekstraordinære omstendigheter utenfor flyselskapets kontroll som forhindrer flyvningen. En
omstendighet som er utenfor Norwegians kontroll er hendelser som ikke er forårsaket av en
handling eller unnlatelse av flyselskapet.

Det vises for øvrig til fremlagt dokumentasjon på birdstrike fra Norwegian.

Norwegian kan ikke imøtekomme klagers krav om standarderstatning.

Det vises for øvrig til Norwegian sitt brev.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med 7 timer og 39 minutter.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Nemnda legger på bakgrunn av de foreliggende opplysninger til at forsinkelsen skyldtes
nødvendig ettersyn/reparasjon av flyet etter kollisjon med fugl. Kollisjon med fugl må etter
nemndas vurdering anses som en ekstraordinær omstendighet i forordningens forstand.

Nemnda finner det videre godtgjort at forsinkelsen ikke kunne ha blitt unngått selv om alle
rimelige tiltak var truffet. Forsinkelsen gir etter dette ikke rett til standarderstatning. Nemnda
finner følgelig ikke å kunne anbefale at klager gis medhold.

Ved lengre forsinkelser plikter Norwegian å informere passasjerene om deres rettigheter,
herunder gi alle berørte passasjerer en skriftlig melding om bestemmelsene om erstatning
og assistanse i henhold til EU forordningen. Passasjerene skal også få detaljerte skriftlige
opplysninger om hvordan de kan komme i kontakt med det nasjonale organ som behandler
slike saker.

Klagerne har opplyst at de ikke fikk noen informasjon om rettighetene sine. Norwegian har
ikke kommentert dette, og nemnda legger klagers opplysninger til grunn. Norwegian har
følgelig ikke overholdt informasjonsplikten i henhold til EU-forordningen artikkel 14.

Ved lengre forsinkelser skal flyselskapet tilby hotell dersom overnatting er nødvendig.
Nemnda antar at man i dette tilfellet vurderte det slik at det ikke var tid til overnatting.
Klagerne burde imidlertid blitt informert om dette.

Vedtak:

Transportklagenemnda-fly finner ikke å kunne anbefale at klager gis medhold i sitt krav om
standarderstatning.

Vedtaket var enstemmig.