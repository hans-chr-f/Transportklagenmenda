Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
20.08.2014

Saksnummer
055/14F

Tjenesteyter
Norwegian Air Shuttle ASA

Krav om standarderstatning grunnet forsinkelse.

Klager har i det vesentlige anført:

Klager skulle reise fra Bangkok til Oslo den 15. august kl. 09:00 med DY7202. Flyet ble
nærmere syv timer forsinket.

Klager krever standarderstatning 600 euro per person i henhold til EU-forordning 261/2004.

Det vises for øvrig til klagers brev.

Norwegian har i det vesentlige anført:

DY7202 ble forsinket 6 timer og 44 minutter som følge av uforutsett teknisk feil på tidligere
avgang, DY7001 Oslo - New York 13. august. Det vises til fremlagt teknisk rapport.

Feilen oppstod da Hi-fly maskinen taxet ut på rullebanen på Gardermoen på vei til New York.
Reparasjonen tok tid, og crewet gikk ut på arbeidstid.

Årsaken til hendelsen var utenfor Norwegians kontroll.

I henhold til dom C-402/07 i EU-domstolen (Sturgeon-dommen), er flyselskapene unntatt fra
videre kompensasjon hvis årsaken til forsinkelsen er ekstraordinære omstendigheter utenfor
flyselskapets kontroll som forhindrer flyvningen. En omstendighet som er utenfor Norwegians
kontroll er hendelser som ikke er forårsaket av en handling eller unnlatelse av flyselskapet.

Dom C-549/07, Wallentin-Hermann v Alitalia, prøver å definere ekstraordinære
omstendigheter, og i henhold til dommen kan tekniske problemer som oppdages under
vedlikehold ikke defineres som ekstraordinære omstendigheter. I dette tilfellet ble feilen
oppdaget under drift. Videre fremkommer det at man ikke kan utelukke at tekniske feil
utgjør ekstraordinære omstendigheter dersom den stammer fra hendelser som er utenfor
flyselskapets normale virksomhet og ligger utenfor deres faktiske kontroll. Hendelser som ikke
er en del av Norwegians normale virksomhet er hendelser som ikke forekommer gjentagende
ved drift av flymaskinen.

Norwegian kan bekrefte at de tekniske problemene oppstod under drift og utenfor planlagt
vedlikehold.

På bakgrunn av ovennevnte kan Norwegian ikke imøtekomme klagers krav.

Det vises for øvrig til Norwegians brev.

Nemnda bemerker:

Nemnda legger på bakgrunn av de foreliggende opplysninger til grunn at DY7202 fra Bangkok
til Oslo 15. august 2013 ble forsinket som følge av sent innkommet fly, DY7201, fra Oslo til
Bangkok.

Nemnda har tidligere behandlet flere klager på DY7201. Nemda viser til sak 602/13F
(FLYKN-2013-602) som er vedlagt. Årsaken til forsinkelsen i herværende sak, sak 055/14F
(FLYKN-2014-55), er den samme som i sak 602/13F (FLYKN-2013-602), og nemnda finner ikke
grunnlag for annet syn på retten til standarderstatning i herværende sak.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.