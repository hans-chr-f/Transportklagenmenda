Vedtak i Transportklagenemnda
- Kollektivreiser

Sammendrag

Krav om frafall av gebyr ved reise med T-bane

Dato
11.11.2019

Saksnummer
2019-02245

Tjenesteytere
Ruter

Klager har i det vesentlige anført

Klager måtte reise med trikken etter et uhell med sykkelen på vei til jobb. Ved
ombordstigning i trikken forsøkte klager å validere reisekortet på automaten, men
skjermen til maskinen var helt svart og det var ingen respons. Klager erkjenner at han
kunne gått til en annen valideringsautomat ombord, men på grunn av skadene på
seg selv og sykkelen ble han stående. Da kontrollen kom på forsøkte klager å forklare
situasjonen, men til ingen nytte. 

Klager mener kontrolløren burde hjulpet klager med å validere reisekortet eller belastet
han for kostnaden til en enkeltbillett, og krever følgelig at Ruter frafaller gebyret.

Tjenesteyterne har i det vesentlige anført
Ruter viser til tidligere svar til klager hvor selskapet har svart følgende: 

I henhold til Ruters transportvilkår er passasjeren selv ansvarlig for å påse at de reiser
med gyldig billett. For at en billett skal være gyldig må den aktiveres ved at reisekortet
holdes mot en validator. Hvis man ikke validerer reisekortet vil ikke billetten bli aktivert. 

Dersom valideringsautomaten ikke fungerer der man går om bord i trikken, må
man bruke en av de andre validatorene ombord. Foreligger det en feil med alle
valideringsautomatene, vil kontrollørene ta hensyn til dette under en kontroll og ikke
ilegge gebyr på grunn av inaktiv billett. 

For kontrollørene er det umulig å vite hvem som har tenkt å betale for seg, og hvem som
sniker. Det blir derfor utstedt gebyr til alle passasjerer som ikke kan vise gyldig billett. 

På grunnlag av overnevnte opprettholdes gebyret i denne saken.

Nemnda bemerker

Klager ble ved kontroll på trikken 9. mai 2019 ilagt gebyr fordi han ikke kunne vise gyldig
billett.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klagers billett var ikke validert og vilkårene for ileggelse av gebyr var til stede.

Klager har vist til at han forsøkte å aktivere sin billett, men at det var en feil med
valideringsautomaten. Klager erkjenner at han burde ha forsøkt en annen automat, men
han hadde hatt et sykkeluhell og var noe skadet. 

Nemnda har merket seg at det i gebyrrapporten ikke er gitt noen kommentarer om
situasjonen. 

Nemnda finner etter en samlet vurdering ikke tilstrekkelig sannsynliggjort at det var feil
ved automaten, og at det ikke grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.