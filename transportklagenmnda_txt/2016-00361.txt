Vedtak i Transportklagenemnda - Fly

Sammendrag

Krav om refusjon av billettkostnadene grunnet kansellering.

Dato
30.01.2017

Saksnummer
2016-00361

Tjenesteytere
Flightfinder.no

Klager har i det vesentlige anført

Klager skulle reist fra Oslo til Brussel den 12. april 2016 kl. 16:30.

Grunnet streik ved flyplassen i Brussel ble flyvningen den 12. april fra Oslo til Brussel
kansellert, og klager fikk ikke gjennomført den planlagte reisen.

Klager krever at kostnadene til billettene refunderes, pålydende kr 5056.

Tjenesteyterne har i det vesentlige anført
Flightfinder.no har ikke avgitt uttalelse til nemnda. 

Til klager har Flightfinder.no i det vesentlige anført:

Selskapet kan fremme et krav om refusjon ovenfor SAS på vegne av klager. Videre
informere selskapet om at det da vil påløpe en service avgift på kr 149, og at prosessen
kan ta opptil 6 uker. 

Videre hevder selskapet at de ikke kan fremskynde utbetalingsprosessen fra flyselskapet,
men at de har vært i kontakt med SAS vedrørende klagers ønske om refusjon av
billettkostnadene.

Nemnda bemerker

Ved kansellering skal flyselskapet gi passasjeren valget mellom omruting snarest mulig
på tilsvarende transportvilkår eller refusjon av billettprisen for den delen eller de delene
av reisen som ikke har funnet sted, jf EU-forordning 261/2004 artikkel 5 og 8. 

Klageren har i dette tilfellet valgt refusjon, og krevd flybillettprisen refundert fra
reisebyrået Flightfinder.no. 

Flightfinder.no er formidler av flybilletter (tilsvarende et reisebyrå). Selskapet er
ikke ansvarlig for flygningene eller gjennomføringen av disse. Det følger av dette at
Flightfinder.no verken er ansvarlig for kanselleringen eller for refusjonen av billettprisen,
jf FLYKN-2014-112.

Vedtak

Transportklagenemnda - fly anbefaler ikke at klageren gis medhold i sitt krav mot
Flightfinder.no.