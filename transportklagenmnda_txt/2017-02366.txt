Vedtak i Transportklagenemnda - Fly

Sammendrag

Krav om refusjon grunnet booket billett til feil flyplass.

Dato
11.09.2018

Saksnummer
2017-02366

Tjenesteytere
Ryanair

Klager har i det vesentlige anført

Klager bestilte en reise på Ryanairs nettsider t/r Oslo/Torp - London Stansted. Da klager
møtte opp på Torp avreisedagen viste det seg at flyet gikk fra Gardermoen og ikke fra
Torp. Det står kun Oslo lufthavn i bestillingen uten at flyplassen er spesifisert.   

Klager stiller seg kritisk til at flyplassene ikke er spesifisert på nettsiden til Ryanair
ved bestilling, og krever refusjon av utgifter til og fra flyplassen, samt full refusjon av
flybilletten.

Tjenesteyterne har i det vesentlige anført
Ryanair har ikke avgitt uttalelse til nemnda. Til klager har selskapet i det vesentlige
anført: 

På reisebekreftelsen klager mottok står det hvilken flyplass han skal fly fra. Det er viktig å
kontrollere at man bestiller plass fra ønsket flyplass. 

Ryanair kan ikke imøtekomme klagers krav.

Nemnda bemerker

Klager har fremlagt kopi av boardingpass hvor det tydelig fremkommer at avreise
er fra Oslo Airport (Gardermoen). Videre kommer det frem av boardingpasset at
trebokstavskoden på avreiseflyplassen er OSL.

Nemnda er kjent med at følgende trebokstavskoder er gjeldende for de tre flyplassene
som er tilknyttet Oslo: 

OSL - Gardermoen
TRF - Torp

RYG - Rygge

Dersom klager var i tvil om hvilken flyplass han skulle reise fra burde han ha kontaktet
flyselskapet. 

Nemnda kan ikke anbefale at klager gis medhold.

Vedtak

Transportklagenemnda - fly anbefaler ikke at klager gis medhold.