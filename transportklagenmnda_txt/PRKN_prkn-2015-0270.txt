Vedtak i Pakkereisenemnda

Sammendrag

Krav om prisavslag pga. kloakklukt på badet.

Dato
01.06.2016

Saksnummer
270/15P

Tjenesteyter
Solfaktor

Saken gjelder:

Krav om prisavslag pga. kloakklukt på badet.

Klager har i det vesentlige anført:

Klager bestilte en reise for to personer med innkvartering på Regatta Palace Hotel, Sunny
Beach, Bulgaria i perioden 30.07.15 - 09.08.15.

Klager ble sjenert av kloakklukt på badet og sa i fra til resepsjonen gjentatte ganger. Da
ingen av de to var spesielt reisevante og de ikke ville gjøre oppholdet utrivelig ved å dra inn
reisearrangøren, ventet de med å sende klage for at hotellet skulle få sjanse til å rette opp
problemet. Klager merket seg at personalet fikk en dårlig holdning til dem etter klagene, og en
prøvde å stoppe klager fra å gå til frokost da det enda var 15 minutter før de stengte. Noe som
er lengre tid enn de trengte for å spise 2 speilegg og en bit bacon.

Når det gjelder «luft-renser», så fjernet ikke denne hygieneproblemene og følelsen av å bli
uvel som følger med en slik lukt.

Klager synes det virker rart at det påstås at andre ikke har klaget siden de snakket med gjester
på hotellet som opplevde den samme lukten.

Klager fikk beskjed om at lukten var lik på alle badene på hele hotellet, grunnet problemer
med kloakken. Rommet klager ble vist var av dårligere standard enn det de hadde, noe en av
de ansatte på hotellet også presiserte. Badet hadde samme lukt som ellers på badene. Klager
valgte derfor ikke å bytte til et dårligere rom enn det de allerede hadde.

Klager krever et prisavslag på kr 8.000.

Det vises for øvrig til klagers brev.

Solfaktor har i det vesentlige anført:

Klager ankom hotellet den 30.07.15. Først den 05.08.15 kontaktet de Solfaktor og fortalte at
de ble sjenerte av lukten på badet. Da hadde de allerede bodd på hotellet i 6 dager.

Både hotellpersonalet og agentens representant på reisemålet var oppe og kontrollerte
rommet. Ingen av dem opplevde en sjenerende lukt. Likevel ble klager tilbudt å bytte rom, noe
de takket nei til.

Ifølge hotellet er det ikke korrekt at det rommet de fikk tilbud om å flytte til var av en dårligere
standard. Alle rommene på hotellet har den samme standarden. Renholdspersonalet
rengjorde badet en ekstra gang ettersom klagerne gav beskjed om at lukten kom fra badet.
Det ble satt inn en luftrenser på klagers rom.

Både hotellrommene og badene rengjøres daglig.

Solfaktor har ikke mottatt en eneste klage på dette hotellet i løpet av sommersesongen 2015
og heller ikke sommeren 2014. Hotellet har vært et av Solfaktors tiende best solgte hotell i
Sunny Beach de siste to årene.

Solfaktors lokale agent har sjekket hotellet flere ganger i løpet av sesongen og har ikke
oppdaget noen sjenerende lukt.

Hotellet henviser til at dersom klager ble sjenerte av lukten, burde de ha gitt beskjed om dette
ved ankomst og ikke etter 7 dager. De takket også nei til å bytte rom.

Solfaktor kan ikke se at det foreligger grunnlag for prisavslag.

Det vises for øvrig til brev fra Solfaktor.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2. Turarrangøren har etter
pakkereiseloven en rett til å avhjelpe mangler. Denne rett forutsetter at turarrangøren gjøres
kjent med problemene på reisemålet. Dersom turarrangøren ikke har gitt anvisning på noe
annet, vil det etter nemndas vurdering være naturlig å ta opp manglene direkte med hotellet.
Fører ikke dette frem, må turarrangøren kontaktes snarest. Dersom manglene ikke tas opp på
reisemålet på en måte som gir turarrangøren mulighet til å avhjelpe manglene, vil man ikke nå
frem med krav om prisavslag i ettertid.

Nemnda registrerer at partene er uenige om når første kontakt ble tatt for å klage over
kloakklukt. Nemnda legger til grunn at det ble klaget til hotellets resepsjon, men at dette
ikke førte til noen endring. Først etter 6 dager, den 5. august, tok klageren kontakt med
representant for arrangøren. Han ble tilbudt å bytte rom, men fant at den samme lukten var
til stede også der. Annet hotell var det ikke mulig å oppdrive fordi de var fullbooket.

Nemnda legger til grunn at klageren har fremsatt sin klage på den måten som er anbefalt,
men at han muligens burde ha vært mer aktiv når det viste seg at intet skjedde.

Nemnda er enig med klageren i at kloakklukt er å anse som en mangel. Det legges til grunn at
lukten var til stede uansett hva arrangøren mener om dette, i og med at det er opplyst at også
andre norske gjester fant lukten på rommene plagsom og hadde fått satt inn luftrenser, noe
for øvrig også klageren fikk. Nemnda antar at det ikke settes inn luftrensere hvis det ikke er
noe luktproblem.

Klageren har også tatt opp andre forhold, slik som frekk betjening, dårlig mat, uhygienisk
basseng uten klorlukt samt slitte, dårlig vedlikeholdte rom som ikke forsvarer 4-stjerner.

Nemnda er kjent med at hotellstandarden i Bulgaria ofte er lavere enn på andre
destinasjoner. Stjerneklassifisering foretas ofte av stedlige myndigheter, og det finnes
ikke noe internasjonalt klassifikasjonssystem. Man kan derfor ikke sammenligne
hotellklassifisering foretatt i forskjellige land. Slitte hotellrom finner man alle steder.
Hotellrom brukes gjennomgående daglig gjennom en lang sesong.

Bassenger skal kontrolleres daglig. Klageren kjente ikke klorlukt, men det finnes flere andre
metoder å rense bassengvann med som ikke etterlater noen klorlukt.

Også mat og matutvalg er annerledes enn man er vant til. Siden det ikke ble klaget til
arrangøren under oppholdet, er det vanskelig i ettertid å ha noen formening om matkvalitet
og utvalg. Frekk betjening er det heller ikke klaget over under oppholdet.

Nemnda finner etter en samlet vurdering at klageren bør få et prisavslag på 10% av reisens
pris, avrundet til kr 1.500.

Vedtak:

Pakkereisenemnda anbefaler at klageren får et prisavslag på 10% av reisens pris, avrundet til
kr 1.500.

Vedtaket er enstemmig.