Vedtak i Pakkereisenemnda

Sammendrag

Krav om standarderstatning i henhold til EU-forordning
261/2004 på 400 euro per person ved forsinkelse.

Dato
01.06.2016

Saksnummer
332/15PF

Tjenesteyter
Ving Norge AS

Saken gjelder:

Krav om standarderstatning i henhold til EU-forordning 261/2004 på 400 euro per person ved
forsinkelse.

Klager har i det vesentlige anført:

Klager bestilte en reise for 2 voksne, 1 barn og 1 spedbarn med innkvartering på Sunwing
Alcudia Beach Princesa i perioden 29.05.15 - 06.06.15.

Ved hjemreisen ble flyet med Thomas Cook Airlines rute DK722 fra Palma, Mallorca til
Flesland, Bergen den 05.06.15 forsinket 4 timer og 34 minutter pga. lynnedslag på vingen.

Klager har bemerket at EU forordning artikkel 7 legger til grunn at det ikke skal betales
kompensasjon dersom forsinkelsen er på under 3 timer. I dette ligger det at inntil 3 timer
er rimelig tid til å få avklart eventuelle sikkerhetsforhold som nødvendigvis oppstår fra tid til
annen, slik som lynnedslag. Et kjapt søk på Google viser at lynnedslag skjer ofte og må anses
som en rutinemessig hendelse som utløser en rutinemessig sikkerhetssjekk slik som også
Thomas Cook beskriver i sitt tilsvar.

Det Thomas Cook i sitt tilsvar unnlater å kommentere er årsaken til at denne sjekken tok
mer enn 3 timer å gjennomføre. Dersom en legger til grunn at lynet traff flyet før det landet,
hadde Thomas Cook god tid til å iverksette prosedyrer og varsle nødvendig personell hos
flyprodusenten, slik at forsinkelsen på bakken ble så kort som mulig. Slik klager tolket
informasjonen de mottok på flyplassen var ingenting gjort i forkant av flyets landing, til tross
for kunnskap om lynnedslag. Informasjon om forsinkelsen ble gitt passasjerene først ved
gaten til forventet boardingtid ca. kl. 20.15. På dette tidspunktet burde flyselskapet hatt
kunnskap om forsinkelsen i flere timer.

Det ble utover kvelden og natten opplyst til passasjerene i ventehallen på flyplassen
at årsaken til at forsinkelsen tok så lang tid, var at det var vanskelig å få fatt i rette
vedkommende hos Flyprodusenten som kunne godkjenne flyet fordi det nå var sent på
kvelden. Dersom flyselskapet hadde varslet produsenten om hendelsen idet selskapet ble
kjent med lynnedslaget, ville forsinkelsen har vært på mindre enn tre timer og således ikke
gitt krav på erstatning. Dette mener klager er et forhold innenfor Thomas Cooks kontroll. I
motsatt fall vil Thomas Cook være fritatt for erstatningsplikt for enhver forsinkelse begrunnet
i ethvert lynnedslag i et av deres fly. En slik praksis vil skape et stort hull i den beskyttelse som
reglene - forordning artikkel 7 - er ment å ivareta. Det er ikke urimelig at flyselskapene, særlig
disse flyselskapene som flyr småbarnsfamilier i chartersammenheng, har et pressmiddel for å
sikre så effektiv håndtering av slike hendelser som mulig.

Slik klager ser det er lynnedslag en rutinemessig hendelse som flyselskapet skal kunne
løse innen fristen angitt av EU forordningen. Kun i tilfeller der lynnedslaget medfører
en ekstraordinær skade på flyet vil en slik hendelse kunne anses som å ligge utenfor
flyselskapets kontroll. Her er ingen slik skade påberopt, og årsaken til forsinkelsen skyldtes
at det tok lang tid å få de nødvendige tillatelser til å fly videre. Dette er et forhold som ligger
innenfor Thomas Cooks kontroll og som utløser erstatningsplikt etter EU-forordning artikkel 7.

Det vises for øvrig til klagers brev.

Ving har i det vesentlige anført:

Forsinkelsen oppsto på grunn av et lynnedslag på vingen som mekanikerne måtte undersøke
nærmere før flyet kunne få flytillatelse igjen. Et lynnedslag er utenfor Thomas Cook Airlines
kontroll. Thomas Cook vil alltid følge de retningslinjer som er anbefalt av produsenten og de
sikkerhetskrav som stilles av myndighetene.

Ving har refundert kr 285 som klager betalte for mat og drikke i løpet av ventetiden, men de
kan ikke se at det foreligger grunnlag for ytterligere kompensasjon.

Det vises for øvrig til brev fra Ving.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med 4 timer og 34 minutter.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU- domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda legger på bakgrunn av de foreliggende opplysninger til grunn at forsinkelsen
skyldtes at flyet ble truffet av lyn under forutgående flygning. Det nødvendiggjorde teknisk
ettersyn/reparasjon av flyet. Nemnda er av den oppfatning at lynnedslag må anses som en
ekstraordinær omstendighet i forordningens forstand. Nemnda finner videre godtgjort at
forsinkelsen ikke kunne vært unngått selv om alle rimelige tiltak var truffet. Forsinkelsen gir
etter dette ikke rett til standarderstatning, og nemnda finner ikke å kunne anbefale at klager
gis medhold.

Vedtak:

Pakkereisenemnda finner ikke å kunne anbefale at klager gis medhold.

Vedtaket er enstemmig.