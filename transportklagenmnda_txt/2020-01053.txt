Vedtak i Transportklagenemnda - Fly

Sammendrag

Krav om refusjon av flybilletter.

Dato
14.01.2021

Saksnummer
2020-01725

Tjenesteytere
Flightfinder.no
Turkish Airlines

Klager har i det vesentlige anført

Klager skulle reise fra Oslo til Erbil via Istanbul den 09. januar 2020 med TK1752
og TK304. Billettene var kjøpt gjennom reisebyrået Flightfinder. Da klager ankom
Gardermoen for å reise, fikk han beskjed fra en representant fra Turkish Airlines om at
flyvningen til klager var blitt kansellert. Klager måtte derfor kjøpe en ny billett.

Klager krever refundert opprinnelig billett pålydende NOK 4 627.

Tjenesteyterne har i det vesentlige anført
Flightfinder har ikke inngitt tilsvar i saken. I dialog mellom klager og Flightfinder, har
reisebyrået vist til at klager ble registrert som no-show og at det derfor ikke vil gis
refusjon for billetten.

Turkish Airlines har i sitt tilsvar vist til at deres flyvning den 09. januar 2020 ble
gjennomført. Flyselskapet viser videre til dialogen mellom Flightfinder og klager hvor det
kommer frem at klager ikke møtte opp til innsjekk, og ble derfor registrert som en no-
show passasjer.

Nemnda bemerker

Etter EU-forordning 261/2004 artikkel 8 nummer 1 har reisende krav på refusjon av billett
dersom dette velges fremfor omruting. Dette gjelder kun dersom flyselskapet kansellerer
flyvningen.

I denne saken har Turkish Airlines vist til at flyvningen gikk som normalt. Både
flyselskapet og reisebyrået har anført at klager ikke møtte opp til flyvningen og derfor var
no-show. Klager har på sin side anført at han møtte opp på flyplassen, men fikk beskjed
fra en representant fra Turkish Airlines om at flyvningen var kansellert.

Det er uklart hva som har skjedd i saken. Nemnda mener at spørsmålet om hva som
faktisk har skjedd er et bevisspørsmål som ikke egner seg til behandling i nemnda. Saken
avvises etter transportklagenemndforskriften § 6-2 d

Vedtak

Saken avvises jf. transportklagenemndforskriften § 6-2 d.