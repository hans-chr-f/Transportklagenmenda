Vedtak i Transportklagenemnda - Fly

Sammendrag

Krav om refusjon av utgifter grunnet nektet ombordstigning.

Dato
23.06.2017

Saksnummer
2016-00789

Tjenesteytere
Wizz Air

Klager har i det vesentlige anført

Klager skulle reise fra Gdansk til Kristiansand den 2. august 2016 kl 18.25. Klager ankom
flyplassen kl 17.45 grunnet trafikkork, og han ble nektet ombordstigning. Klager måtte
kjøpe nye billetter til kroner 11 175 til Stavanger, ikke Kristiansand, den 4. august. Han
fikk ytterligere utgifter til hotell i Gdansk kroner 2 254, buss kroner 1 455 og taxi kroner
450. Det var fem personer i reisefølget. 

Klager krever refusjon av utgifter, tilsammen kroner 15 335.

Tjenesteyterne har i det vesentlige anført
I henhold til Wizz Airs regler og vilkår må man være ferdig innsjekket 40 minutter før
avgang. Klager hevder han ankom flyplassen kl 17.45, på dette tidspunktet stengte
innsjekk, han rakk av den grunn ikke innsjekkingsprosedyrene. Klager har mottatt
refusjon av skatter og avgifter på de ubenyttede flykupongene, kroner 2 145.

Videre står det i Wizz Airs regler og vilkår at dersom man henvender seg til flyselskapets
billettskranke innen 30 minutter etter nektet ombordstigning, får man booket om
billetten mot et endringsgebyr. Dersom klager hadde gjort dette ville han unngått
kostnaden ved å kjøpe helt nye billetter. Wizz Air er ikke ansvarlig for følgeskader. 

Wizz Air kan dessverre ikke imøtekomme klagers krav.

Det vises for øvrig til Wizz Airs brev.

Nemnda bemerker

Det ser ikke ut til å være omtvistet at klageren og hans reisefølge (til sammen 5 personer)
ble hindret av bilkø og at de møtte opp på flyplassen i Gdansk 40 minutter før avgang. 

Det ser heller ikke ut til å være omtvistet at innsjekkingen med Wizz Air stenger 40
minutter før avgang og at dette betyr at innsjekkingen må være ferdig innen denne
fristen. Dette fremgår også at flyselskapets reisevilkår. 

Etter nemndas syn kunne Wizz Air avvise klageren og følget for ikke å ha overholdt
fristen for innsjekking. Det var for sent å komme til flyplassen 40 minutter før avgang. På
dette tidspunktet skulle de vært ferdig innsjekket. 

Klageren og følget har etter dette ikke krav på å få refundert sine utgifter som følge av
nektet ombordstigning.

Forbrukernes representanter ønsker å bemerke særskilt at nemnda heller ikke har fått
tilstrekkelig informasjon til å kunne ta stilling til om Wizz Air kan kritiseres for ikke å ha
opplyst klager om muligheten for ombooking av billettene framfor å måtte kjøpe nye.

Vedtak

Transportklagenemnda - fly anbefaler ikke at klageren gis medhold.