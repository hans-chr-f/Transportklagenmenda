Vedtak i Transportklagenemnda
- Kollektivreiser

Sammendrag

Ilagt gebyr for manglende eller ufullstendig billett

Dato
08.03.2017

Saksnummer
2016-01292

Tjenesteytere
Ruter

Klager har i det vesentlige anført

Klager krever å slippe å betale fakturaen som hun har fått på 1150,- ettersom hun
er en trofast bruker av Ruters billettsystem, og betaler 690,- hver eneste måned.
Klager erkjenner at hennes iPhone har dårlig batteri og har derfor alltid med seg en
"powerbank" i vesken. I dette tilfellet var "powerbanken" tom, og telefonen gikk tom for
strøm rett før kontrollen. I følge kontrolløren var dette et vanlig problem, og oppfordret
klager å klage på gebyret. 

Klager er fullt klar over at hun er ansvarlige for å ha gyldig billett når hun benytter seg av
kollektivtrafikken, og hun kan vise til en gyldig billett som hun har betalt masse penger
for.  Klager synes det er lite "raust" når det er så mange der ute som slett ikke betaler en
krone for å benytte seg av kollektivtilbudet. 
Klager krever gebyret slettet.

Tjenesteyterne har i det vesentlige anført
Ruter Viser til klagen angående gebyr klager ble ilagt på buss linje 21 den 7. desember
2016. kl 16:45. Grunnen til at klager ble ilagt et gebyr var at hun ikke kunne fremvise
gyldig billett i kontrollen. Klager oppgir til kontrollør og oss at hun var tom for strøm på
sin mobil i kontrollen. 

Ruter viser til sine vilkår som kunden må godkjenne når billett-app tas i bruk første
gang. Hvor det fremgår at kunden selv er ansvarlig for å sørge for at det er nok strøm på
mobilen, slik at billett kan fremvises. Ruters Transportvedtekt er også klar på at ansvaret
for å kunne fremvise gyldig billett ligger hos kunden. Ruter kan forstå at man kan komme
i en slik situasjon at mobilen går tom for strøm, men da må man kjøpe seg en annen
form for billett for reisen. Billett kan ikke fremvises i ettertid, Ruter ser derfor ingen
grunn til å endre sitt standpunkt i denne saken

Nemnda bemerker

Klager kunne ved kontroll på busslinje 21 I Oslo den 7. desember ikke vise gyldig billett
og ble ilagt gebyr. 

Det fremgår av Ruters transportvilkår punkt 5 at den reisende plikter å ha gyldig billett
før ombordstigning eller før passering av kontrollsone. 

Av samme bestemmelse går det fram at passasjerer som ved kontroll ikke kan vise gyldig
billett, vil bli ilagt gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig.

Nemnda har merket seg at klager hadde kjøpt månedskort via mobil-app, men kunne
ikke vise denne da det ikke var strøm på telefonen.

Nemnda bemerker at den reisende selv har ansvar for at billetten kan vises fram ved
kontroll; derunder at telefoner fungerer og at det er nok batteri så lenge reisen varer.
Vilkårene for å ilegge gebyr var således til stede.  

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold. 

Vedtaket er enstemmig.