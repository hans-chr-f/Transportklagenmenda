Vedtak i Pakkereisenemnda

Sammendrag

Saken gjelder avbestilt reise og betaling for enkeltrom.

Dato
..

Saksnummer
150/13P

Tjenesteyter
Ving Norge AS

Sakens dokumenter ble lagt frem.

Klager: X

Turarrangør: Ving Norge AS

Antall reisende: 1

Reisens pris: 10.145 nok

Saken gjelder:

Saken gjelder avbestilt reise og betaling for enkeltrom.

Klager anfører at da han ringte og avbestilte reisen for sin kone, som var blitt syk,
oppdaget han at hun hadde betalt kr.3.350,- i tillegg for en ekstra seng.

Han mener dette er svindel. Hans kone er russisk og forstår ikke så godt norsk.

Hun har ikke forstått det som ble sagt om avbestillingsforsikring.

Han krever reisens pris refundert.

Ving har opplyst at reisen ble avbestilt på avreisedagen. Da er det reisens pris som
utgjør avbestillingsgebyret. Det var ikke tegnet avbestillingsforsikring - noe alle blir
spurt om når de bestiller reise. Tillegget for å bo alene er vanlig da alle priser er basert
på at to personer deler rom.

Nemnda bemerker:

Den aktuelle reisen ble bestilt i mai for avreise 18. juni.

Avbestilling skjedde avreisedagen. I henhold til reisevilkårene gis det ingen refusjon ved
avbestilling senere enn 3 dager før avreise bortsett fra eventuelle offentlige avgifter som ikke
påløper.

Nemnda legger til grunn at klager og/eller hans kone mottok reisebeviset hvor prisen var
inntatt like etter bestillingen var foretatt.

Der fremgikk det at tillegg for ubenyttet seng var kr.3.350,-. Reisens pris ble betalt og dermed
akseptert. Noen avbestillingsforsikring ble ikke tegnet hos Ving.

Det er etter dette ikke grunnlag for noen tilbakebetaling. Dersom det er avgifter som ikke har
påløpt, legger nemnda til grunn at disse i så fall blir refundert.

Vedtak:

Reklamasjonsnemnda kan ikke anbefale at det gis noen refusjon.

Vedtaket var enstemmig.