Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
14.02.2020

Saksnummer
2019-00675

Tjenesteytere
Widerøe

Klager har i det vesentlige anført

Klager med reisefølge (tilsammen tre personer) skulle fly fra Sandefjord til Bergen den
31. juli kl. 20:50 med Widerøe sin flyvning WF426. Flyet ble kansellert. Reisefølget ble
booket om til å fly neste morgen.

Klager anfører at sannsynlig grunnlag for kanselleringen var mangel på besetning.

Klager krever standarderstatning i henhold til EU-forordning 261/2004 på 250 euro per
person, til sammen 750 euro.

Tjenesteyterne har i det vesentlige anført
Widerøes maskin ble kansellert grunnet kraftig lyn og torden.  Klager ble omrutet til å
fly neste morgen kl. 08:45 med ankomst Bergen kl. 09:40. Forsinkelsen ble dermed på
12 timer. Widerøe dekker eventuelle kostnader til overnatting, transport og bespisning i
ventetiden. Det er imidlertid ikke fremmet noe krav om dette.

Som dokumentasjon på omstendighetene viser Widerøe til logg fra den 31. juli samt
tekst fra METAR-rapport.

Widerøe kan ikke imøtekomme klagers krav om standarderstatning.

Nemnda bemerker

Kansellering gir rett til standarderstatning med mindre flyselskapet kan godtgjøre at
kanselleringen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Det må fremlegges
dokumentasjon på eventuelle ekstraordinære omstendigheter.

Nemnda mener at flyselskapet i denne saken  i tilstrekkelig grad har  godtgjort at
kanselleringen skyldtes ekstraordinære omstendigheter som ikke kunne vært unngått
selv om alle rimelige tiltak var truffet. Widerøe har limt inn diverse tekst i et dokument.
Teksten skal være fra en logg den 31. juli og en METAR-rapport. Nemnda mener tekstens
innhold i seg selv er logisk, men savner dokumentasjon som bekrefter hendelsen, som
f.eks. skjermbilde av den originale rapporten. Under tvil har nemnda kommet til at
dokumentasjonen er tilstrekkelig.

Nemnda kan etter dette ikke anbefale at klager gis medhold.

Vedtak

Transportklagenemnda-fly anbefaler ikke at klager gis medhold.