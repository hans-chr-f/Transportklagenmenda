Vedtak i Pakkereisenemnda

Sammendrag

Krav om refusjon av to av en ukes hotellovernattinger
fordi Norwegians fly ble kansellert pga. streik.

Dato
09.10.2015

Saksnummer
133/15P

Tjenesteyter
Norwegian Holidays

Saken gjelder:

Krav om refusjon av to av en ukes hotellovernattinger fordi Norwegians fly ble kansellert pga.
streik.

Klager har i det vesentlige anført:

Klager bestilte fly og hotell på nettsidene til Norwegian.

Flybillettene med DY1770 fra Trondheim til Las Palmas den 7. mars 2015 ble kansellert av
Norwegian pga. streik i Norwegian. Klager har fått tilbake det de betalte for flybillettene. Men
Norwegian vil ikke refundere den forhåndsbestilte innkvarteringen på Gran Canaria som
klager ikke fikk benyttet.

Klager mener det ikke fremgår tydelig nok at hun har bestilt fly hos Norwegian og hotell hos
Booking.com og at dette er to ulike selskap. Under «Hotell» bestilte klager sitt hotell, uten
tanke på at det var et annet selskap som der hadde ansvaret. For klager som kunde var dette
Norwegians nettsider. Alle sidene som fremkommer under lenken er riktignok merket med
Booking.com, men alle har også Norwegians logo som overskrift. I en bestillingsfase der man
nettopp har bestilt flybilletter under samme logo, går inn på Hotell og fortsatt har samme
logo, vil man tro at dette er ett og samme selskap.

Videre står det i svaret fra Norwegian flere steder i bestillingsvilkårene at avtalemotpart er
Booking.com. Det er riktig, men veldig få leser disse vilkårene, da de anses som standard for
alle. Så lenge man tror man har med Norwegian å gjøre, tror man at man er beskyttet.

Klager stiller spørsmål om hvorfor Norwegian bruker sin logo på Booking.com sitt område,
hva de vil oppnå og hvorfor det ikke har noen konsekvenser.

Klager har fått refundert flybillettene, men ikke hotellet på Gran Canaria.

Det vises for øvrig til klagers brev.

Norwegian Holidays har i det vesentlige anført:

Norwegian Holidays skriver at dette ikke er en reise med Norwegian Holidays fordi kunden
har kjøpt flybilletter for seg og hotell for seg. To separate produkter der hotellet er bestilt
gjennom booking.com via en link på Norwegians side. Det er ingen pakkereise.

På frontsiden når man trykker på «hotell» på Norwegians hjemmeside, fremkommer det
tydelig at dette er en tjeneste levert av Booking.com. Den samme fanen ligger i løpet av
hele bestillingsprosessen. I tillegg så må man akseptere bestillingsvilkårene før man får
fullført bestillingen, og der står det flere steder at det er Booking.com som er avtalepart.
Gjennomgående i alle artiklene i vilkårene snakker man om Booking.com som avtalepart,
Norwegian Air Shuttle er ikke nevnt.

Norwegian kan ikke etterkomme klagers krav om refusjon av det forhåndsbestilte hotellet.
Årsaken er at de ved streik bare er pliktige til å erstatte kostnader til overnatting hvis klager
ble ombooket til et annet fly med Norwegian til dagen etter og klager ikke hadde mulighet til å
overnatte privat eller reise hjem i løpet av ventetiden.

Etter Eu-forordningen faller streik inn under uforutsette ekstraordinære omstendigheter og
følgelig kan de ikke holdes erstatningspliktige for de forhåndsbetalte utgifter, ekstrakostnader
eller merutgifter som klager ble påført i forbindelse med streiken.

Norwegian ønsker en diskusjon på nemndsmøtet om denne saken omfattes av
pakkereiseloven eller ikke.

Det vises for øvrig til brev fra Norwegian Holidays.

Nemnda bemerker:

Saken gjelder spørsmålet om klageren har kjøpt en pakkereise eller om hun har kjøpt to
separate tjenester. Spørsmålet er forelagt for nemnda fordi klageren mener at det ikke det
går tilstrekkelig klart frem av hjemmesiden til Norwegian.no at man går ut av Norwegians
hjemmeside og inn på booking.coms hjemmeside når man klikker på fanen «Hotell».

Nemnda vil nedenfor gå igjennom de skrittene som er nødvendige for å bestille et hotellrom,
og knytte bemerkninger til disse.

Står kunden inne på Norwegians hjemmeside og klikker på fanen «Hotell», kommer det opp
en opplysningslinje hvor det informeres om at kunden automatisk vil bli omdirigert til den
nye siden - hotellsiden - innen 2 sekunder. Kunden kommer deretter inn i booking.coms
hotellbestillingsbilde. Adressefeltet skifter fra norwegian.no til booking.com . På booking.coms
side står det videre at siden er «Powered by Booking.com».

Nemnda viser for ordens skyld til at det finnes en egen fane med «Fly + Hotell» på Norwegians
hjemmeside, hvor det tydelig fremgår av adresselinjen at denne siden opereres av
norwegianholidays.no. Denne fanen ville etter nemndas syn ha vært mer eller mindre
overflødig hvis Norwegian samtidig hadde operert en egen hjemmeside for hotellbestilling.

I tillegg kommer at det øverst på sidene med avtalevilkår står
Booking.com:Avtalevilkår. Booking.com er videre nevnt en rekke steder under
avtalepunktene.

Etter nemndas syn burde klageren ha registrert at hun gikk ut av Norwegians hjemmeside og
inn på Booking.coms nettsider. Å bestille varer og tjenester på internett kan være krevende.
Kunden er derfor henvist til å være nøye med å lese de sidene man går inn på, spesielt fordi
Norwegians logo er sentralt plassert også på Booking.coms hjemmeside.

Systemet er for øvrig det samme hvis kunden vil leie bil via Norwegians hjemmeside. Siden
har en egen fane for «Leiebil». Adressefeltet skifter fra norwegian.no til cars.cartrawler.com.

Det viser etter nemndas syn at denne siden er konstruert på samme måte som hotellsiden.

Det vises videre til Ot.prp.nr.41 (2005-2006) hvor Barne- og likestillingsdepartementet blant
annet tok sikte på å klargjøre pakkereisedefinisjonen. Departementet bemerket blant annet
på side 9 første spalte:

« Problemstillingen om hva som er «på forhånd tilrettelagt» kommer særlig frem ved bestilling
av reiser på Internett, en salgskanal som var ukjent da pakkreisedirektivet og pakkereiseloven
ble utarbeidet. Booking på Internett blir mer og mer vanlig. En nettside kan for eksempel
inneholde lenker til fly, hotell og leiebil som kan settes sammen etter kundens ønske ... .»

Ved endringslov 8. september 2006 nr. 62 ble en pakkereise definert slik:

«Med en pakkereise menes et tilrettelagt arrangement som varer i mer enn 24 timer eller
omfatter overnatting, som selges eller markedsføres til en samlet pris ... .».

Slik nemnda ser saken er det her foretatt separate bestillinger av flyreise og hotellrom. Begge
elementer er videre betalt hver for seg.

Pakkereisenemnda kan etter dette ikke se at saken gjelder et sammensatt produkt som kan
behandles etter lov om pakkereiser.

Saken må derfor bli å avvise.

Vedtak:

Saken avvises.

Vedtaket er enstemmig.