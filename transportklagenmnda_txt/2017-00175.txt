Vedtak i Transportklagenemnda - Fly

Sammendrag

Krav om å få benytte CashPoints ved teknisk
feil på Norwegians hjemmesider ved bestilling.

Dato
31.10.2017

Saksnummer
2017-00175

Tjenesteytere
Norwegian

Klager har i det vesentlige anført

Klager bestilte flybilletter til Norwegians flyvning DY1116 fra Stavanger til Berlin -
Schönefeld 25. mai 2017. Klager ønsket å betale reisen med CashPoints, men en teknisk
feil gjorde at klager i stedet måtte kjøpe billetter uten å betale med CashPoints. Han
kontaktet Norwegian umiddelbart etter bestillingen og ba om å få omgjort pengene til
CashPoints. 

En måned senere mottok klager svar fra Norwegian, hvor han ble forklart at omgjøring
til CashPoints kun kan skje innen 24 timer etter bestilling. Klager hadde derfor ikke
rukket denne fristen. På ovennevnte bakgrunn har klager fremsatt krav om at CashPoints
benyttes, og at han får tilbakebetalt innbetalte flybilletter.

Tjenesteyterne har i det vesentlige anført
På bestillingsdagen 28. desember 2016 opplevde Norwegian ustabilitet og treghet i sine
systemer. Dette påvirket også betaling med CashPoints. Kunden har i dette tilfellet blitt
vist en feilmelding som informerer om "teknisk feil", noe klager også har vist gjennom
fremlagt dokumentasjon. 

Norwegian tar intet ansvar for feil i datasystemer som hindrer eller vanskeliggjør
opptjening eller uttak av CashPoints, jf. medlemsprogrammet Reward sine
medlemsbetingelser § 7.4: 

"Flyselskapet Norwegian fraskriver seg ethvert ansvar som følge av feil ved datasystemer
eller annet hos Reward partnere eller underleverandører, som hindrer eller vanskeliggjør
opptjening eller uttak av CashPoints. Dette gjelder uavhengig av om feilen ligger hos
flyselskapet Norwegian". 

Klager valgte selv å gjennomføre bestillingen og betale reisen i sin helhet med
kredittkort. Klager ble via chat oppfordret til å prøve igjen senere, men ble aldri opplyst
om at det var mulig å omgjøre betalingen til CashPoints på et senere tidspunkt. 

Norwegian avviser på ovennevnte bakgrunn klagers krav.

Nemnda bemerker

Det følger av Norwegians vilkår at selskapet fraskriver seg ansvar for feil ved
datasystemer som hindrer uttak av CashPoints. 

Klager fikk beskjed om at CashPoints på det aktuelle tidspunktet ikke kunne benyttes,
men valgte å bestille billetter. Norwegian har opplyst at det ikke er mulig å belaste
CashPoints manuelt etter at en bestilling er gjennomført.

Nemnda bemerker videre at det må legges til grunn at CashPoints normalt lar seg løse
inn. Klager har sine poeng i behold, og kan benytte dem ved en senere anledning.

Vedtak

Transportklagenemnda - fly anbefaler ikke at klager gis medhold.