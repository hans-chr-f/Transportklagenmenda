Vedtak i Transportklagenemnda
- Kollektivreiser

Sammendrag

Krav om frafall av ilagt gebyr som følge av manglende gyldig billett.

Dato
19.01.2018

Saksnummer
2017-02414

Tjenesteytere
Ruter

Klager har i det vesentlige anført

Klager reiste fra Ljabru til Jernbanetorget med trikken 3. august 2017.

Hun ble ilagt gebyr som følge av manglende gyldig billett. Klager viser til at hun hadde
problemer med appen, og at dette også var noe hun informerte kontrolløren om.
Kontrolløren hadde svart at når appen var slik måtte den slettes og re-installeres.
Overfor klager har Ruter vist til at klager selv er ansvarlig for å ha en telefon som
fungerer. Klager hevder på sin side at det ikke har noe med hennes telefon å gjøre, men
Ruter sin app. 

Klager krever derfor at Ruter frafaller ilagt gebyr.

Tjenesteyterne har i det vesentlige anført
Ruter viser til henvendelse fra klager angående gebyr hun ble ilagt på trikken 3. august
2017.

Klager ble ilagt gebyr fordi hun ikke kunne fremvise gyldig billett. Hun opplyste i
kontrollen at hun hadde en gyldig 30-dagers billett på appen sin, men at denne ikke lot
seg fremvise. Ruter understreker at selskapet ikke hadde noen feil i selve appen denne
dagen, så det antas at problemet lå i klager sin telefon. 

Klager fikk beskjed om å kontakte Ruters kundeservice, noe hun gjorde. Men hun oppga
ikke noen app-id slik at Ruter kunne sjekke billetten. I Ruters svar ble det informert om
at avgjørelsen ville bli revurdert dersom hun sendte app-id samt forsiden av bankkortet
som er benyttet. Den etterspurte informasjonen mottok Ruter aldri. Ruter ser heller ikke
at det er oppgitt i henvendelsen til Transportklagenemnda.

Uten informasjon om app-id som viser at klager hadde gyldig billett på tidspunktet for
kontrollen, ser Ruter ingen grunn til å endre standpunkt i denne saken.

Nemnda bemerker

Klager ble ved kontroll på trikken den 3. august 2017 ilagt gebyr da hun ikke kunne vise
gyldig billett. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner. 

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Det er ikke bestridt at klager ikke kunne vises gyldig billett og vilkårene for å ilegge gebyr
var til stede.

Nemnda har merket seg at klage er meddelt at gebyret kan vurderes på ny dersom
klager opplyser om app-Id og sender kopi av forsiden av bankkortet som er benyttet ved
kjøpet av billett. Slik informasjon er ikke sendt inn. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.

Vedtaket er enstemmig.