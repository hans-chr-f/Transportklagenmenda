Vedtak i Transportklagenemnda - Fly

Sammendrag

Krav om erstatning for ødelagt barnevogn.

Dato
10.11.2020

Saksnummer
2020-00616

Tjenesteytere
Norwegian Air Shuttle

Klager har i det vesentlige anført

Klager reiste fra Dubai til Oslo den 4. desember 2019 med DY1933. Klager hadde med
seg en barnevogn av den typen man kan frakte i kabinen. Kabinen var imidlertid for full,
og vognen ble derfor istedet fraktet i lasterommet. Da klager ankom Gardermoen var
ikke vognen kommet, og da den ble levert klager påfølgende dag var den skadet. Klager
viser til fremlagte bilder av en knekt stang på siden av vognen. 

Klager kjøpte vognen i 2015 for kroner 4 500.  

Klager krever erstatning for ødelagt vogn.

Tjenesteyterne har i det vesentlige anført
Klager meldte sin barnevogn forsinket ved ankomst Gardermoen den 4. desember 2019.
Den 11. desember sendte klager en klage via Norwegians hjemmeside og meldte fra om
at vognen var skadet. Klager fikk avslag samme dag med begrunnelse om at vognen ikke
var pakket i henhold til Norwegians retningslinjer. 

Det er ikke alt som er egnet for flytransport. På Norwegian sin hjemmeside kan
passasjerene lese betingelsene for hvordan bagasje bør pakkes. Barnevogner må
pakkes i hard og/eller polstret emballasje for optimal beskyttelse, og passasjerene
har mulighet til å leie på flere flyplasser samt kjøpe tilpasset emballasje i de fleste
barnevognforretninger. Alle passasjerer må godkjenne at de har lest Norwegians
generelle betingelser før bestillingen kan fullføres.

Barnevognposer som er å få kjøpt på flyplassene hindrer ikke skade på barnevognene da
posene ikke er av hard emballasje. Derimot er de mer ment for at olje fra hjul og annet
smuss fra barnevognen ikke skal tilgrise annen bagasje.

Montrealkonvensjonens artikkel 20 sier følgende:
Beviser fraktføreren at den person som krever erstatning, eller den person som er
opphavet til hans eller hennes rettigheter, har forårsaket eller medvirket til skaden ved
uaktsomhet, annen feil eller unnlatelse, skal fraktføreren helt eller delvis fritas fra sitt
ansvar overfor denne personen i den utstrekning slik uaktsomhet, feil eller unnlatelse
forårsaket eller bidro til skaden.    

Norwegian kan ikke imøtekomme klagers krav da vognen ikke var pakket inn forsvarlig.

Nemnda bemerker

Nemnda legger til grunn at klagers barnevogn var av en slik størrelse at den var kunne
fraktes i kabinen, og at klager rent faktisk tok vognen med som håndbagasje. Videre
legger nemnda til grunn at det ikke var plass i kabinen, og at vognen derfor måtte fraktes
i lasterommet fremfor i kabinen. Norwegian har ikke bestridt dette. 

I henhold til luftfartsloven § 10-18 første ledd er fraktfører ansvarlig for skader på
reisegods "såfremt den hendelse som har forårsaket skaden, er inntruffet ombord på
luftfartøy eller mens godset var i fraktførerens varetekt."

Det er langvarig nemndspraksis for at skader på barnevogn er erstatningsmessig i
henhold til luftfartsloven. Det finnes riktignok beskyttende emballasje for barnevogner
på markedet, og det må forventes at flere tar denne type emballasje i bruk. Slik
Norwegians vilkår er utformet, pålegges ikke slik emballasje benyttet, det er kun
en anbefaling. Det er uansett ikke anledning til å ta forbehold i generelle vilkår som
begrenser fraktførers ansvar etter luftfartsloven.

Nemnda legger på bakgrunn av sakens opplysninger til grunn at klagers barnevogn ble
skadet under lufttransporten mens den var i Norwegians varetekt. I utgangspunktet er
da Norwegian ansvarlig for skaden på barnevognen. 

Til tross gjentatte purringer har klager ikke levert annen dokumentasjon enn bilder av
den skadede vognen og opplyst at vognen kostet 4500 kroner i 2015. Det er ikke fremlagt
dokumentasjon på om vognen må repareres, kan repareres og eventuelt hva det vil
koste. Det er derfor uklart for nemnda hva størrelsen på klagers eventuelle økonomiske
tap utgjør og kan derfor ikke anbefale utbetaling. 

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda-fly anbefaler at klager ikke gis medhold.