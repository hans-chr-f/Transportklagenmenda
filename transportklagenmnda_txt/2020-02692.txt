Vedtak i Pakkereisenemnda

Sammendrag

Krav om refusjon av avbestillingsgebyret grunnet Covid-19.

Dato
07.12.2020

Saksnummer
2020-02692

Tjenesteytere
Bergen Ferie og Sportsreiser AS

Klager har i det vesentlige anført

Klager bestilte en pakkereise for fem personer Hotellpakke Borussia Dortmund,
innkvartering på Hotel Novum Unique Dortmund Hauptbahnhof og kampbilletter til
Bayern München, Dortmund, Tyskland i perioden 03.04.2020 - 06.04.2020. Totalpris 41
500 kroner.

Klager avbestilte reisen 13. mars 2020. UD frarådet reiser til Nordrhein-Westfalen som er
"staten" der Dortmund ligger grunnet Covid-19.

Klager fikk først svar fra Bergen Ferie og Sportsreiser om at de måtte ta saken opp med
sitt forsikringsselskap da de ikke ville få noe tilbake fra reisearrangøren. Klager har full
forståelse for at følgene av Covid-19 er en krevende situasjon for flere aktører, men det
er også en av grunnene til at det har tatt lang tid å få ent svar fra forsikringsselskapet.

Klager har søkt forsikringsselskapet AIG om dekning/erstatning. Klager har ikke blitt
tilkjent dekning/erstatning.

Klagers krav: Refusjon av 41 500 kroner.

Det vises for øvrig til korrespondanse fra klager.

Tjenesteyterne har i det vesentlige anført
Bergen Ferie og Sportsreiser mottok avbestilling fra klager per e-post den 13. mars 2020,
og bekreftet avbestillingen samme dag. I e-posten bekreftet reisearrangøren at de ikke
kunne betale tilbake innbetalt beløp og viste til sine reisevilkår. Årsaken til dette er at de
ikke har fått eller kommer til å få refusjon fra sine underleverandører for kostnader til
hotell og kampbilletter. 

Reisearrangøren finner det kritikkverdig at klager har ventet så lenge med å sende
kravet til Bergen Ferie og Sportsreiser. Selskapet har ikke hatt inntekt siden mars 2020
og har brukt store beløp på tilbakebetaling til kunder. Grunnet den lange tiden fra
Bergen Ferie og Sportsreisers avslag om tilbakebetaling, samt fra avslaget fra klagers
forsikringsselskap, kombinert med den svært krevende og ekstraordinære situasjonen i
reiselivsbransjen, imøteser Bergen Ferie og Sportsreiser nemndas vurdering vedrørende
dette.

Det vises for øvrig til korrespondanse fra Bergen Ferie og Sportsreiser AS.

Nemnda bemerker

Klager bestilte en pakkereise for fem personer Hotellpakke Borussia Dortmund,
innkvartering på Hotel Novum Unique Dortmund Hauptbahnhof og kampbilletter til
Bayern München, Dortmund, Tyskland i perioden 03.04.2020 - 06.04.2020. Totalpris 41
500 kroner.

Klager avbestilte reisen 13. mars 2020. UD frarådet reiser til Nordrhein-Westfalen som er
"staten" der Dortmund ligger grunnet Covid-19.

Nemnda har delt seg i et flertall og et mindretall.

Nemndas flertall, forbrukerrepresentanten og nemndsleder, mener pakkereiseloven §
22 kommer til anvendelse selv om de offisielle reiserådene først kom den 14.03.2020.
Situasjonen i Tyskland var allerede den 13.03.2020 svært uoversiktlig og smitten var
økende.   Flertallet anbefaler at klager gis medhold i sin klage.

Mindretallet, reisebransjens representanter, mener at pakkereiseloven § 22 ikke kommer
til anvendelse før etter 14.03.2020 som er tidspunktet for den offisielle anbefalingen fra
UD. Nemnda bør ikke fravike tidligere, langvarig nemndspraksis som legger UDs reiseråd
til grunn for § 22-vurderingene. I motsatt fall, vil nemnda åpne opp for prosessdrivende
individuelle og subjektive vurderinger av hver enkeltreise. Mindretallet mener at klager
skal belastes avbestillingsgebyret.

Vedtak blir etter dette truffet i samsvar med flertallets syn.

Vedtak

Pakkereisenemnda anbefaler at klager gis medhold.

Vedtaket er avsagt under dissens som fremgår ovenfor.