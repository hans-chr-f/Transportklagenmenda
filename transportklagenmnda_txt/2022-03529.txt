Vedtak i Transportklagenemnda - Fly

Sammendrag

Krav om dekning av kostnad til nye flybilletter grunnet flykansellering.

Dato
22.05.2023

Saksnummer
2022-03529

Tjenesteytere
KLM

Klager har i det vesentlige anført

Klager med reisefølge (til sammen fem personer) skulle fly med KLM fra Stavanger til
Amsterdam den 2. september 2022 (KL1198 kl. 10:10-11:45). Planlagt retur var den 5.
september 2022 (KL1203 kl. 16:20-17:45). 

På avreisedagen fikk klager beskjed om at flyvningen var kansellert. Klager ringte for
å forsøke å få ombooket til et senere fly. KLM hadde imidlertid ikke noe ledig før 4.
september 2022. Dette var ikke aktuelt, da klager med reisefølge hadde bestilt ulike
begivenheter den aktuelle helgen. Klager fant nye flybilletter med et annet flyselskap
som ville gjøre at de kom frem samme dag som planlagt. Kundeservice i KLM kunne ikke
hjelpe dem med å bestille disse, men de ordnet med avbestilling av utreisen på en måte
som gjorde at de beholdt sine KLM-billetter hjem.  

Det er fremmet krav om at KLM dekker klagers utgifter til nye utreisebilletter med annet
flyselskap (21013 NOK).

Tjenesteyterne har i det vesentlige anført
KLM har mottatt klagen angående flykansellering på KL1198 fra Stavanger til Amsterdam
den 2. september 2022. KLM sitt ansvar når det kommer til kanselleringer er å tilby
enten en rebooking på neste tilgjengelig fly til passasjer eller refusjon av billettene. I
dette tilfelle var neste tilgjengelig fly KL1198 den 4. september 2022. Om dette ikke
passet passasjer har de rett til refusjon av billettene, men KLM kan ikke kompensere noe
mellomlegg for nye billetter. I dette tilfellet har alle reisende på reservasjonen mottatt EU
kompensasjon og refusjon av KLM-billetter. Vi oppfordrer kunde å ta videre kontakt med
sin egen reiseforsikring.

Nemnda bemerker

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. Nemnda mener
klager med reisefølge har rett på standarderstatning i denne saken. KLM har anført de
har utbetalt standarderstatning til alle i reisefølget. Klager har ikke benektet dette. 

Ved kansellering har passasjeren i tillegg rett på valget mellom full refusjon av billetten
eller omruting, jf. EU-forordning 261/2004. I denne saken oppfatter nemnda det som at
klager ønsket omruting av reisen, men at dette måtte gjøres på egenhånd. 

Det følger av fast nemndpraksis og av EU-kommisjonens tolkningsveileder til
forordningen at klager kan kreve refusjon av utgifter til omruting gjort på egenhånd
dersom selskapets tilbud og assistanse ikke kan regnes som tilstrekkelig etter
forordningen. KLM sitt omrutingstilbud var først to dager senere (4. september). Det var
for klager med reisefølge tale om en langhelg i Amsterdam med retur den 5. september.
Klager fant nye flybilletter med Norwegian med avreise samme dag. Nemnda bemerker
flyselskapet ikke kan begrense omrutingstilbudet sitt til eget flyselskap. Klager har etter
nemndas syn rett på erstatning for de omrutingsutgiftene som oppsto. Passasjerene skal
imidlertid ikke reise gratis. KLM kan derfor gjøre fratrekk for allerede refundert sum for
ubenyttet utreise med KLM. 

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at KLM dekker klagers nye flybilletter for utreisen.
Disse kostet 21013 NOK, og KLM kan ved refusjonen gjøre fratrekk for allerede refundert
sum for ubenyttede utreisebilletter.