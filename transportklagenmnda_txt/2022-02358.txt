Vedtak i Transportklagenemnda - Fly

Sammendrag

Krav om full refusjon av billett.

Dato
23.06.2023

Saksnummer
2022-02358

Tjenesteytere
Qatar Airways

Klager har i det vesentlige anført

Klager skulle reise med Qatar Airways fra Oslo til Singapore den 8. april 2020 med retur
fra Tokyo til Oslo den 19. april 2020. Billetten ble bestilt i februar 2020, og kostet 18221
NOK.

Reisen ble kansellert 7. april grunnet pandemien, og klager fikk voucher med
gyldighetstid to år, og med verdi på 19 962 NOK. Klager ville bestille ny billett i november
2021, og ønsket å benytte voucheren, men det fungerte ikke. Klager kontaktet selskapet,
og fikk forlenget gyldighetstiden på voucher. 

Klager ønsket å reise til Adelaide, men det fantes ingen mulighet, så klager bestilte billett
til Perth i september 2022 i stedet, da hun var redd for å miste verdien på voucher om
hun ikke bestilte billett før utløpsdato. Klager ville da endre billetten så snart det ble satt
opp flyvninger til Adelaide.  På det tidspunkt var policy at det var lov å endre dato eller
destinasjonen, så klager tenkte hun da i etterkant kunne avbestille, og be om refusjon i
stedet. Klager kontaktet selskapet og informerte om at hun ønsket refusjon av billetten
om mulig, men hun avbestilte ikke. 

Klager anfører at reisen ble avbestilt uten hennes samtykke. Klager har mottatt refusjon
på 15 842 NOK. Klager ble aldri informert om at det var avbestillingsgebyr. Klagers krav
er refusjon av 8 739 NOK.

Tjenesteyterne har i det vesentlige anført
Klager kjøpte billett i 2020 for reise samme år, men flyvningen ble kansellert grunnet
pandemien. Det ble utstedt en voucher med en tilleggsverdi på 10%.

Den totale verdien av voucheren ble benyttet til å bestille ny billett med utreise i
september 2022 med retur i oktober 2022. Det ble da inngått en ny kontrakt med
tilhørende restriksjoner for denne reisen, noe klager ble informert om ved bestilling.
Klager sendte senere en søknad om refusjon av denne reisen, som for øvrig gikk som
planlagt, og refusjon ble utført etter gjeldende regler.

Oversikt over utregning:

Opprinnelig betalt: 18221 NOK
Voucher verdi: 19962 NOK  
Ikke refunderbar del av voucher- 10%: 1741 NOK
Tilleggsbetaling for ny billett: 4619 NOK
Totalverdi ny billett: 24581 NOK 

Basert på ovenstående:

Avbestillingsgebyr for billett: 6998 NOK
Ikke refunderbart beløp: 1741 NOK
Total belastet: 8739 NOK.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7.
Nemnda legger til grunn at kanselleringen i april 2020 skyldes covid-19 pandemien og
klager har dermed ikke krav på standarderstatning.

Kanselleringen av klagers reise i 2020 skjedde under covid-19 pandemien. Som følge av
det store antallet kansellerte flyvninger ga EU-kommisjonen en veileder når det gjaldt
utstedelse av vouchere (tilgodelapper) i stedet for kontant refusjon av billettprisen
til passasjerer: «KOMMISSIONENS HENSTILLING (EU) 2020/648 af 13. maj 2020 om
vouchers, som passagerer og rejsende får som alternativ til tilbagebetaling af aflyste
rejse- og transporttjenester i forbindelse med covid-19-pandemien»

Nemnda viser til punkt 4 der det heter:
«Vouchere bør have en gyldighedsperiode på mindst 12 måneder. Uden at det berører
punkt 5 bør operatører og arrangører automatisk og senest 14 dage efter udløbet af
gyldighedsperioden tilbagebetale voucherbeløbet til den pågældende passager eller
rejsende, hvis ikke voucheren er blevet indløst. Dette gælder også for tilbagebetaling af
voucherens resterende beløb, hvis den tidligere er blevet delvist indløst."
Og videre: 
«Hvis vouchere har en gyldighedsperiode, der er længere end 12 måneder, bør
passagerer og rejsende senest have ret til at anmode om at få pengebeløbet
tilbagebetalt 12 måneder efter udstedelsen af den pågældende voucher. De bør til
enhver tid derefter have samme ret, for så vidt andet ikke er bestemt i gældende
lovbestemmelser om tidsbegrænsning. Operatører og arrangører kunne overveje at
gøre det muligt at få tilbagebetalt værdien af vouchere på et tidligere tidspunkt end 12
måneder efter udstedelsen, hvis den pågældende passager eller rejsende anmoder
herom.

Nemnda oppfatter klager slik at hun har ønsket å omgjøre voucheren til penger, og at
det var derfor hun bestilte en ny reise da utløpstiden på voucheren nærmet seg. Basert
på nevnte veileder mener nemnda at klager har hatt rett på å få refundert beløpet i
kontanter når hun ikke kunne bruke voucheren. Hun kan ikke stilles dårligere selv om
hun ikke visste om dette.

Basert på dette mener nemnda at Qatar Airways bør refundere klager for verdien av
de opprinnelige billettene, 18 221 NOK, samt det klager betalte for de nye billettene, 4
619 NOK, totalt 22 840 NOK. Til fradrag kommer 15 842 NOK som allerede er refundert
klager. Resterende krav er 6 998 NOK.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at Qatar Airways refunderer 6 998 NOK til klager.