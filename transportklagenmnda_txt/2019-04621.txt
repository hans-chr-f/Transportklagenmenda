Vedtak i Transportklagenemnda
- Kollektivreiser

Sammendrag

Manglende gyldig billett / klagerett til selskapet

Dato
10.02.2020

Saksnummer
2019-04621

Tjenesteytere
Brakar

Klager har i det vesentlige anført

Klager reiste med bussen den 24.oktober 2019 da han ble ilagt et gebyr. Klager forklarer
at idet han var ferdig på apoteket og var på vei mot bussholdeplassen, kom bussen.
Klager valgte å ta denne bussen. Klager anfører at han manglet kun å trykke på bekreft
billettkjøp og betale idet han gikk om bord på bussen. Han forklarer videre at han møtte
på kontrolløren rett ved dørinngangen og før han fikk fullført siste steg i kjøpsprosessen. 

Klager stiller seg spørrende til hvordan han skal rekke å kjøpe billett før han går om bord
på bussen når bussen allerede er ved holdeplassen når han kommer ut av apoteket. I
tillegg til dette mener han det må finnes noen unntak som gjør at man kan kjøpe billett
idet man går om bord på bussen uten å risikere å bli ilagt et gebyr. 

Etter å ha mottatt Brakars tilsvar i saken tilføyer klager at han synes det er urimelig at
han blir ilagt gebyr når han kun var et tastetrykk unna å få billetten kjøpt og bekreftet. 

Klager krever at Brakar frafaller gebyret, subsidiært betraktelig reduksjon av beløpet.

Tjenesteyterne har i det vesentlige anført
Klager ble ilagt gebyr den 24.oktober 2019 fordi han manglet gyldig billett. Klager hadde
ikke kjøpt billett før kontrolløren tok kontakt. 

Ifølge Brakars prisreglement må den reisende kjøpe billetten før ombordstigning.
Mobilbilletten starter med en gang man trykker på "Bekreft". Den reisende kan gå om
bord fra appen begynner å telle ned og billetten aktiveres etter to minutter. 

Brakar kan på bakgrunn av dette ikke se noen grunnlag til å endre standpunkt i denne
saken.

Nemnda bemerker

Klager ble den 24. oktober 2019 ilagt gebyr på det grunnlag at han hadde kjøpt billett for
sent. 

Det følger av Brakars transportvedtekter pkt. 4 at billett skal løses eller kort vises ved
påstigning. Dersom den reisende ikke kan vise gyldig billett, er den reisende pliktig til å
betale en tilleggsavgift, jf. pkt. 5. 

Nemnda legger til grunn at klager erkjenner at han gikk på bussen uten å ha fått kjøpt
billett. Han forklart at han gikk på bussen og dro fram Brakarappen for å kjøpe billett. Før
han ble ferdig med kjøpet ble han kontaktet av kontrolløren. 

Nemnda legger dermed til grunn at vilkårene for å ilegge gebyr var til stede.

Klager hevder at han bare var et tastetrykk fra å ferdigstille kjøpet og mener det bør være
rom for unntak. I Brakars kontroll er notert at klager ikke kjøpte billett før kontrolløren
tok kontakt.

Nemnda har forståelse for at tilleggsavgiften kan oppleves som streng. Av hensyn til
reiseforetakenes behov er det nødvendig å ha en konsekvent praksis da det er ulike
årsaker til at reisende ikke har kjøpt billett før påstigning.

Vedtak

Transportklagenemnda for kollektivtransport finner ikke å kunne anbefale at klager gis
medhold.