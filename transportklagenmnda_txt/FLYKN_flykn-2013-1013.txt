Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
28.05.2014

Saksnummer
1013/13F

Tjenesteyter
Vueling

Klager har i det vesentlige anført:

Klager skulle reise fra Stavanger til Barcelona den 3. oktober 2013 kl. 16:00 med VY2702. Flyet
ble kansellert, og klager ble booket om til nytt fly som ankom bestemmelsesstedet 8 timer og
40 minutter forsinket.

Klager krever standarderstatning 400 euro i henhold til EU-forordning 261/2004.

Vueling har i det vesentlige anført:

Flygningen ble forsinket som følge av flygelederstreik i Frankrike.

Når en passasjer velger ikke å vente på en forsinket flight, har passasjen rett til gratis
omruting ved forsinkelser over to timer. Er forsinkelsen på over fem timer har passasjeren rett
til refusjon av billettprisen. Passasjeren har også rett til matkuponger i ventetiden.

Vueling er av den oppfatning at forsinkelsen er håndtert i henhold til EU-forordning 261/2004
og finner ikke grunnlag for ytterligere kompensasjon.

Nemnda bemerker:

Nemnda har tidligere behandlet andre klager på denne flygningen. I enkelte av disse sakene
har Vueling opplyst og dokumentert at forsinkelsen skyldtes røykutvikling i en av flyets
hjelpemotorer.

Det er uheldig og gir et dårlig inntrykk av Vuelings klagebehandling, at Vueling nå gir en annen
forklaring på forsinkelsen. Sett hen til tidligere innsendt dokumentasjon finner nemnda likevel
å måtte legge til grunn at det var et uforutsett teknisk problem som førte til forsinkelsen.
Nemnda er av den oppfatning at forsinkelsen skyldtes en ekstraordinær omstendighet som
ikke kunne vært unngått selv om alle rimelige tiltak var truffet. Nemnda viser til sak 840/13F
som er vedlagt.

Vedtak:

Transportklagenemnda - fly finner ikke å kunne anbefale at klager gis medhold i sitt krav om
standarderstatning.

Vedtaket var enstemmig.