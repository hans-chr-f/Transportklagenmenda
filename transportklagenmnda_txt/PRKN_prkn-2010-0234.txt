Vedtak i Pakkereisenemnda

Sammendrag

Reise til Hellas, Karpathos, hotell Possirama Bay, 4. - 18.
september 2010. Krav om refusjon av betalt tillegg for havutsikt.

Dato
..

Saksnummer
234/10

Tjenesteyter
Ving Norge AS

Sakens dokumenter ble lagt frem.

Klager: X

Turarrangør: Ving Norge AS

Antall reisende: 2

Reisens pris: kr.16.950

Saken gjelder:

Reise til Hellas, Karpathos, hotell Possirama Bay, 4. - 18. september 2010.

Krav om refusjon av betalt tillegg for havutsikt.

Klagerne har i det vesentlige anført:

Klagerne betalte 2.000 kroner ekstra for å få rom med havutsikt. Det viste seg at alle rom på
hotellet har havutsikt. Klagerne synes derfor det er urimelig at de har betalt for noe alle rom
har.

Klagerne byttet rom andre uke. Dette rom hadde ikke tillegg for havutsikt, men havutsikten
var tilsvarende den klagerne hadde første uken.

Klagerne krever refundert 2.000 kroner.

Ving har i det vesentlige anført:

Alle rom på hotellet vender mot havsiden, men enkelte rom har ikke betegnelsen «havutsikt»
da utsikten påvirkes av nabohotellet på andre siden av veien.

Det beregnes ikke tillegg for «begrenset havutsikt» for disse leiligheter.

Klagerne valgte å flytte til annen leilighet den andre uken.

Ving har refundert 1.000 kroner.

Nemnda bemerker:

Pakkereisen er mangelfull når den avviker fra det som er avtalt eller forutsatt i avtalen, jf.
pakkereiseloven § 6-1. Avvik fra det avtalte regnes likevel ikke som en mangel dersom de er
av mindre betydning og er av det slag kunden må regne med kan inntreffe fra tid til annen.
Avtalen omfatter pakkereisen slik den fremkommer av bestilling og bekreftelse, opplysninger
inntatt i turarrangørs katalog m.v., jf. alminnelige vilkår for pakkereiser pkt. 2.

Klagerne hadde bestilt leilighet med havutsikt. Nemnda legger på bakgrunn av de
foreliggende opplysninger til grunn at klagerne fikk det. De fikk således innkvartering i
henhold til det avtalte.

Nemnda har ikke eget kjennskap til hotell Possirama Bay.

Ut fra de fremlagte fotografier synes det som om alle rom har «havutsikt», men utsikten
varierer noe.

I og med at klagerne fikk rom med havutsikt, har de fått det som er avtalt, og de har da ikke
rett til prisavslag. Det gir i utgangspunktet ikke rett til prisavslag om andre leiligheter har
havutsikt uten at det betales ekstra for dette.

Det faller for øvrig utenfor nemndas kompetanseområde å vurder Vings markedsføring av
bostedet/leilighetene.

Nemnda finner etter dette ikke å kunne anbefale at klager gis medhold.

Vedtak:

Reklamasjonsnemnda for pakkereiser finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, Formann

Elise Korsvik, Forbrukerrådet

Pål Martin Andersen, Forbrukerrådet

Astrid Solgård, Apollo Reiser As

Hanne Åsell, Star Tour AS