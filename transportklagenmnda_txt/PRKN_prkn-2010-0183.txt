Vedtak i Pakkereisenemnda

Sammendrag

Reise til Kreta, Platanias, hotell Casa di Porto, 23. juli
- 6. august 2010. Krav om prisavslag grunnet støy.

Dato
..

Saksnummer
183/10

Tjenesteyter
Apollo Reiser AS

Sakens dokumenter ble lagt frem.

Klager: X

Turarrangør: Apollo Reiser AS

Antall reisende: 4

Reisens pris: kr.32 300

Saken gjelder:

Reise til Kreta, Platanias, hotell Casa di Porto, 23. juli - 6. august 2010.

Krav om prisavslag grunnet støy.

Klager har i det vesentlige anført:

Det fremkommer av Apollos nettside at «noen av leilighetene ligger ved hovedveien og kan
forstyrres av gjennomgangstrafikken».

Klagernes rom lå noen få «ubeskyttede» meter (ca 10, klagerne målte opp) fra den mest
trafikkerte gaten i Platanias. Og her snakker vi ikke om en bil i ny og ne.

Det var samme avstand til en rockebar og noen få meter ekstra (rett over gaten) til en
karokebar.

Klagerne ba om en annen leilighet. Det fikk de ikke. De fikk til slutt tilbud om bytte av et hotell
mot et mellomlegg på 11.000 kroner. Det hadde ikke klagerne råd til.

Klagerne krever prisavslag.

Apollo har i det vesentlige anført:

Klagerne mener at de ble mer påvirket av støy i leiligheten enn man burde forvente på
bakgrunn av beskrivelsen av hotellet på Apollos hjemmeside.

I følge de opplysninger Apollo har er denne i tråd med bestillingen.

Det var ikke mulig å flytte klagerne innen hotellet da alt var fullt.

Apollo finner ikke å kunne etterkomme klagernes krav.

Nemnda bemerker:

Pakkereisen er mangelfull når den avviker fra det som er avtalt eller forutsatt i avtalen, jf
pakkereiseloven § 6-1. Avvik fra det avtalte regnes likevel ikke som en mangel dersom de er
av mindre betydning og er av det slag kunden må regne med kan inntreffe fra tid til annen.
Avtalen omfatter pakkereisen slik den fremkommer av bestilling og bekreftelse, opplysninger
inntatt i turarrangørs katalog m.v., jf alminnelige vilkår for pakkereiser pkt 2.

Det fremkommer av Apollos hjemmeside at hotell Casa di Porto ligger sentralt i

Platanias med kort avstand til restauranter, butikker, barer og fornøyelser.

Det fremkommer videre at noen leiligheter ligger ved hovedveien og kan forstyrres av
gjennomgangstrafikken. Klagerne måtte etter dette være forberedt på at de kunne få en
leilighet der de ville bli forstyrret av trafikkstøy m.v.

Nemnda finner på bakgrunn av de foreliggende opplysninger ikke sannsynliggjort at klagerne
ble utsatt for mer støy enn det katalogen gir uttrykk for.

Klagerne har således fått innkvartering i henhold til det avtalte, og det er ikke grunnlag for
prisavslag.

Klagerne ønsket annet hotell. I og med at tildelt hotell ikke var mangelfullt, måtte klagerne
betale et mellomlegg for å kunne flytte.

Nemnda finner etter dette ikke å kunne anbefale at klagerne gis medhold.

Vedtak:

Reklamasjonsnemnda for pakkereiser finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, Formann

Elise Korsvik, Forbrukerrådet

Anne-Haugen-Flermoe, Forbrukerrådet

Anne Edvardsen, Ving Norge AS

Helga Hermansen, Star Tour AS