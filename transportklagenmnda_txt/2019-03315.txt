Vedtak i Transportklagenemnda - Fly

Sammendrag

Krav om refusjon av utgifter grunnet ruteendring.

Dato
12.05.2020

Saksnummer
2019-03315

Tjenesteytere
Mytrip
LOT Polish Airlines

Klager har i det vesentlige anført

Klager hadde bestilt en reise for to personer t/r Ålesund - Krakow med nettreisebyrået
Mytrip, 5. - 9. juni 2019. Returreisen skulle være på følgende oppsatte tider:

LO3906 KRK-WAW. 14.55-15.45
LO483   WAW-OSL   16.50-18.55
SK1336 OSL-AES    20.50-21.45

Den 13. mai mottok klager informasjon om at det var oppstått en ruteendring på returen
som gjorde at reisen ikke lot seg gjennomføre. LO483 mellom Warszawa og Oslo den
9. juni kl 16.50 var endret til 10. juni kl 07.50. Klager tok gjentatte ganger kontakt med
Mytrip, men mottok kun autosvar. Da klager fikk kontakt med flyselskapet fikk de valget
mellom å reise en dag tidligere eller en dag senere hjem fra Warszawa. Grunnet opplegg i
Warszawa valgte klager å reise hjem en dag senere. 

Klager krever tapt arbeidsfortjeneste en dag, samt ekstra utgifter til mat og en ekstra natt
på hotell. Klager presiserer at klagen ikke rettes mot flyselskapet, men bare Mytrip. 
Videre har klager ikke hverken tallfestet eller dokumentert sitt krav på tross av
gjentatte anmodninger fra sekretariatet med beskjed om at saken kan bli avsluttet som
ufullstendig.

Det vises for øvrig til klagers brev.

Tjenesteyterne har i det vesentlige anført
LOT Polish Airlines har i det vesentlige anført:

Dessverre ble flight LO483 overbooket, og klager ble nektet ombordstigning. LOT Polish
Airlines har utbetalt standarderstatning til klager for denne hendelsen. 

LOT Polish Airlines kan ikke imøtekomme klagers krav om ytterligere erstatning. 

Mytrip har i det vesentlige anført: 

Den 30. januar bestilte klager en reise fra Ålesund til Krakow t/r. Den 11. mai mottok
Mytrip en ruteendring i klagers bestilling som påvirket hennes returreise. 

Mytrip er i henhold til sine reisevilkår kun en formidler av flybilletter og står ikke
ansvarlig for tidendringer, forsinkelser eller kanselleringer. Det er flyselskapets ansvar å
hjelpe passasjeren ved ruteendringer.

Mytrip kan ikke imøtekomme klagers krav.

Nemnda bemerker

Klager hadde bestilt en reise for to personer t/r Ålesund - Krakow  5. - 9. juni 2019. Den
13. mai mottok klager informasjon om at det var oppstått en ruteendring på returen som
gjorde at reisen ikke lot seg gjennomføre. Da klager fikk kontakt med flyselskapet fikk de
valget mellom å reise en dag tidligere eller en dag senere hjem fra Warszawa. Grunnet
opplegg i Warszawa valgte klager å reise hjem en dag senere. 

En ruteendring innebærer kansellering av en avtalt flygning. Kansellering gir rett til
erstatning etter EU-forordning 261/2004 artikkel 5, jf. artikkel 7, med mindre flyselskapet
har informert om endringen minst to uker før planlagt avgangstid. 
LOT har betalt standarderstatning til klager. Standarderstatningen er ment å dekke både
økonomisk- og ikke-økonomisk tap.

Klager krever imidlertid ytterligere erstatning fra Mytrip til dekning av utgifter til mat,
hotell og tapt arbeidsinntekt som følge av ruteendringen. 
Forordningen er ikke til hinder for ansvar på annet grunnlag, jf. forordningen artikkel 12. 

Klager har presisert at dette kravet utelukkende rettes mot Mytrip og ikke flyselskapet, og
hun har hverken tallfestet eller dokumentert sitt krav på tross av gjentatte anmodninger
fra sekretariatet med beskjed om at saken kan bli avsluttet som ufullstendig dersom
anmodningen ikke etterkommes.

Klager har hatt flere muligheter for å dokumentere sitt krav. Nemnda finner
det beklagelig at klager ikke har etterkommet forespørslene fra sekretariatet.
Erstatningskravet fremstår som ufullstendig, og nemnda finner på denne bakgrunnen
ikke å kunne behandle dette. 

Nemnda kan ikke anbefale at klager gis medhold.

På grunn av koronakrisen er saken behandlet av èn forbrukerrepresentant i medhold av
transportklagenemndforskriften § 5-5 (5).

Vedtak

Transportklagenemnda - fly anbefaler ikke at klager gis medhold.