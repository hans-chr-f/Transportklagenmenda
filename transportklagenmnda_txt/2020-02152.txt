Vedtak i Transportklagenemnda
- Kollektivreiser

Sammendrag

Manglende gyldig billett - krav om frafall av gebyr

Dato
10.09.2020

Saksnummer
2020-02152

Tjenesteytere
Ruter

Klager har i det vesentlige anført

Klager ble ilagt gebyr 10. juli 2020. Klager forklarer at han hadde dårlig tid for å rekke en
avtale og glemte å trykke på billettknappen den korte turen mellom Nationaltheatret og
Oslo S. 

Klager mener at Ruter ikke har vurdert klagen hans fullstendig. Klager anfører at han
ble bedt av kontrolløren om å ta opp betalingshistorikken sin i forbindelse med at han
skulle klage til Ruter og mener at dette ikke punktet ikke har blitt vurdert. Klager ønsker
en begrunnelse på hvorfor betalingshistorikken hans ikke er relevant for hans sak. 

Etter at klager mottok Ruter sitt tilsvar i saken legger han til at han ikke kan se at Ruter
har vurdert saken hans. Klager presiserer at kontrolløren ba han om å henvende seg til
Ruter for å ta opp tidligere betalingshistorikk. Klager mener at det ikke ble vurdert og lagt
vekt på at han alltid har kjøpt billett de gangene han har benyttet seg av kollektivtilbudet.
Klager viser i sin dokumentasjon til flere nyhetsartikler hvor de som har glemt å betale
for billett har sluppet gebyr på grunn av betalingshistorikk. 

Klager forklarer at siden november 2018 har han brukt kollektivtransport mindre enn
hva han gjorde tidligere og at grunnen til dette er at avstanden til hans arbeidsplass
har blitt kortere. Videre forklarer klager at han tok mindre kollektivtransport i perioden
med smittevernstiltak og under hjemmekontor. Klager presiserer at han har i tiden etter
at gebyret ble ilagt fortsatt å betale hver gang han benytter seg av offentlig transport,
hvilket han vil fortsette å gjøre. I tillegg legger klager til at han i perioden før november
2018 hadde månedsbillett i flere år. 

Klager ønsker i denne klagebehandlingen å belyse i hvilke tilfeller betalingshistorikken
kan hindre at man får gebyr når man, som i klager sitt tilfelle glemmer å trykke på
knappen en gang. Klager legger til at det, basert på historiene i media, viser seg å være
vanskelig å se noe mønster i når man kan slippe gebyr ved å se på betalingshistorikken.
Klager mener regelverket skal være lett å forstå og objektivt. Klager mener det derfor
er vanskelig å forstå i hvilke tilfeller en kontrollør mener at betalingshistorikken til den
reisende er tilstrekkelig til å slippe gebyr. 

Klager krever refusjon av gebyrsummen på 950 kr. som han betalte på stedet.

Tjenesteyterne har i det vesentlige anført
Klager ble ilagt gebyr i en utkontroll på Jernbanetorget T-banestasjon den 10. juli
2020. Klager ikke kunne fremvise gyldig billett og hevdet han hadde glemt å trykke på
billettknappen i appen, slik at kjøpet av billett ikke hadde gått igjennom. Reisende er
ansvarlig for å ha gyldig billett ved påstigning av et transportmiddel eller ved inntreden i
en kontrollsone. 

Etter å ha mottatt klagers kommentar i saken legger Ruter til at ved behandling av
billettkontrollsaker forholder Ruter seg til det gebyret det klages på og kommenterer ikke
hendelser som gjelder andre reisende. Hovedregelen er at alle som ikke har gyldig billett
blir ilagt gebyr. 

Ruter ser ingen grunn til refusjon av det betalte gebyret.

Nemnda bemerker

Klager ble ilagt gebyr ved en utkontroll på Jernbanetorget T-banestasjon den 10. juli 2020
fordi han ikke kunne fremvise gyldig billett. 

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning. Klager kunne ikke fremvise
gyldig billett under kontrollen. Klager har selv opplyst at han glemte å trykke på billett-
knappen i appen, slik at kjøp ikke hadde gått gjennom. Vilkårene for å ilegge gebyr var
således til stede.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Nemnda er kjent med at Ruters kontrollører har myndighet til å utøve et visst skjønn i det
enkelte tilfelle for eksempel på bakgrunn av den reisendes kjøpshistorikk. Nemnda har
generelt ikke grunnlag for å vurdere skjønnsutøvelsen ved billettkontroll.

Vedtak

Transportklagenemnda for kollektivtransport finner ikke å kunne anbefale at klager gis
medhold.