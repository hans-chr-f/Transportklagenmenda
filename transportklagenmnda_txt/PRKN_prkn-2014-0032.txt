Vedtak i Pakkereisenemnda

Sammendrag

Saken gjelder manglede rabatt ved bestilling.

Dato
..

Saksnummer
32/14P

Tjenesteyter
RCCL

Sakens dokumenter ble lagt frem.

Klager: X

Turarrangør: RCCL

Reisemål: USA, Miami

Antall reisende: 1

Reisens pris: 3.122,-

Tidsrom: 130114 - 170114

Saken gjelder:

Saken gjelder manglede rabatt ved bestilling.

Klager anfører:

RCCL har en medlemsklubb Crown & Anchor som kan sammenlignes med fly og hotellers
fordelsprogrammer for dem som reiser ofte. Den 22. desember 2013 kl. 00.10 bestilte
klageren et cruise med Majesty of the Seas på www.rccl.com.

For dette cruiset var det annonsert en kvartalsrabatt på kr 430,-, noe man skulle oppnå ved
å skrive inn sitt medlemsnummer samt en rabattkode under bestillingsprosessen. Klageren
fulgte prosedyren, men fikk ingen rabatt. Da det var kort tid til cruiset, måtte hele cruiset
betales innen 24 timer i henhold til RCCL's særskilte vilkår på www. rccl.com. Det var ikke mulig
å kontakte RCCL's salgskontor, som ikke holdt åpent. For å være sikker på å få den oppgitte
prisen betalte klageren inn hele beløpet, men sendte neste dag en mail hvor han forklarte
saken. Etter flere purringer fikk han et svar som gikk ut på at «week-end special discount» og
rabattene ikke kunne kombineres. Klageren kan ikke forstå at dette er riktig. Han reiste ikke i
week-enden, men fra mandag til fredag.

Klageren opprettholder sitt krav om å få den annonserte kvartalsrabatten på kr 430,-, samt en
passende en kompensasjon på kr 1.000,- for omkostninger.

Selskapet RCCL viser til at det under bestillingsprosessen på nettstedet har blitt opplyst
om en week-end spesialpris. Det fremkommer av bekreftelsen at det ligger en rabatt
inne i bestillingen. Kvartalsrabatten kan ikke kombineres med andre rabatter, slik det
fremkommer av vilkårene for kvartalsrabatt.

Nemnda bemerker:

I medhold av Alminnelige vilkår for pakkereiser punkt 1, anses avtalen mellom partene inngått
ved bekreftet bestilling.

I medhold av punkt 2 omfatter avtalen pakkereisen slik den fremgår av bestilling og
bekreftelse og reisebevis eller lignende dokument. For øvrig omfatter avtalen også
arrangørens eventuelle individuelle betingelser. Videre er opplysninger arrangøren har gitt
i kataloger, brosjyrer eller lignende en del av avtalen med mindre de må antas å være uten
betydning for kundens kjøp av den aktuelle pakkereise.

RCCL har ikke benektet at det på deres nettsider var annonsert en kvartalsrabatt på kr 430,-
hvis bestilleren oppga sitt medlemsnummer og en rabattkode. Prisen på klagerens reise
ble imidlertid ikke endret etter at han hadde fulgt prosedyrene. Som nærmere gjennomgått
ovenfor, betalte han for å sikre seg mot at prisen gikk opp, men sendte så snart RCCL's kontor
åpnet en mail hvor han påpekte at han hadde betalt for mye. Dette imøtegikk imidlertid etter
noen tid arrangøren, som hevdet at han hadde fått en week-end rabatt, til tross for at han ikke
reiste i week-enden.

Av den vedlagte Confirmation Invoice fremgår det intet om at klageren har kjøpt en rabattert
reise. Det står tvert imot i øverste boks, siste linje «Restrictions Discount». I tredje boks linje 2
står det «Weekend Special 0,00».

Etter dette kan nemnda ikke se av fakturaen at klageren har fått den rabatten som ble
annonsert på nettsidene og som da inngår som en del av avtalen, jfr. Alminnelige vilkår for
pakkereiser punkt 2. Nemnda anbefaler derfor at han gis en kompensasjon på kr 430.-, som
er den kvartalsrabatten han gikk glipp av. Noe grunnlag for ytterligere erstatning kan ikke sees
å foreligge.

Vedtak:

Reklamasjonsnemnda for pakkereiser anbefaler at det gis en kompensasjon på kr 430,-.

Vedtaket var enstemmig.