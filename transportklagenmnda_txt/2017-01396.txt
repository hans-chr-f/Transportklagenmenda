Vedtak i Transportklagenemnda - Fly

Sammendrag

Krav om standardkompensasjon ved kansellering. Snøvær i Oslo 24. april 2017.

Dato
17.04.2018

Saksnummer
2017-01396

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY543 fra Stavanger (SVG) til Oslo lufthavn
(OSL) 24. april 2017 kl. 19.30. Flyvningen ble kansellert, og klager har fremsatt krav om
standardkompensasjon i henhold til EU-forordning 261/2004 på 250 euro pr. person,
totalt 500 euro for to passasjerer.

Tjenesteyterne har i det vesentlige anført
Norwegians flyvning DY543 fra Stavanger til Oslo 24. april 2017 ble kansellert som
følge av dårlig vær i Oslo. Det kom store mengder snø denne dagen, og samtlige
avganger ble forsinket og mer enn femti avganger ble kansellert. Værforholdene
medførte at avgangene ble tildelt nye avgangstider, samt at kabinpersonalet oversteg
sin lovbestemte arbeidstid. Da værforholdene påvirket samtlige avtaler, var alt
reservemannskap allerede kalt inn, og avgangen ble kansellert. 

Norwegian anfører at de ovennevnte værforhold og påfølgende hvile for kabinpersonalet
utgjør en slik ekstraordinær omstendighet som fritar flyselskapene for sitt
erstatningsansvar etter EU-forordning 261/2004, og at kanselleringen ikke kunne vært
unngått selv om alle rimelige tiltak ble truffet. Selskapet avviser på dette grunnlag klagers
krav om standardkompensasjon.

Nemnda bemerker

Norwegians flyvning DY543 fra Stavanger til Oslo 24. april 2017 ble kansellert. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

På bakgrunn av fremlagt dokumentasjon legger nemnda til grunn at forsinkelsen denne
dagen skyldtes et kraftig snøvær i Oslo. Dette førte til at en rekke avganger ble forsinket
eller kansellert. Nemnda mener at snømengdene må anses som ekstraordinære
omstendigheter i forordningens forstand. Forsinkelsen som følge av værforholdene
kunne heller ikke vært unngått til tross for at alle rimelige tiltak var truffet av Norwegian.
Nemnda kan derfor ikke se at klager har krav på standarderstatning etter forordningen.
Nemnda kan heller ikke se at Norwegian er erstatningsansvarlig for klagers tap på annet
grunnlag.

Vedtak

Transportklagenemnda - fly anbefaler ikke at klager gis medhold.