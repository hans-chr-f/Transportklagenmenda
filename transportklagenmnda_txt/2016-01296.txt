Vedtak i Transportklagenemnda
- Kollektivreiser

Sammendrag

Ilagt gebyr for manglende eller ufullstendig billett.

Dato
20.02.2017

Saksnummer
2016-01296

Tjenesteytere
Ruter

Klager har i det vesentlige anført

Klager tok den 7. desember buss 34 fra Alexander Kiellands plass til Jernbanetorget.
Klagers telefon hadde knust skjerm hvor klager hadde sitt månedskort. Klager kjøpte
derfor billett ombord i bussen. Under kontrollen fant ikke klager igjen billetten hun
hadde kjøpt, men viste kontrolløren Vipps-kvitteringen for månedskortet. Kontrolløren
opptrådte uhyggelig og hadde dårlig tid og skrev ut gebyr til klager før han forlot bussen. 

Under kontrollen hadde klager 2 gyldig billetter, hun krever derfor at gebyret blir slettet.

Tjenesteyterne har i det vesentlige anført
Klager fikk gebyr fordi hun ikke kunne fremvise gyldig billett i kontrollen. 

Hennes forklaring stemmer ikke helt med det som skjedde i kontrollen. I følge
kontrolløren ble det ikke nevnt noen enkeltbillett som ikke ble funnet, det ble kun oppgitt
at klager hadde en mobilbillett på sin forrige telefon, hun forsøkte å finne kvittering
for denne billetten, det ble fremvist en kvittering som ikke hadde dato, dette ble ikke
godkjent som billett. 

Kontrollørene brukte nokså lang tid på klager i denne kontrollen og mener selv de var
tålmodige med henne. Ruter har ingen garanti for at den enkeltbilletten hun kommer
med i ettertid er hennes, og dette blir derfor ikke godtatt i ettertid. Ruter finner på
bakgrunn av dette ikke grunn til å endre sitt standpunkt.

Nemnda bemerker

Klager kunne ved kontroll på buss 34 fra Alexander Kiellands plass i retning
Jernbanetorget den 17. september 2016 ikke vise fram gyldig billett og ble ilagt gebyr. 

Det fremgår av Ruters transportvilkår punkt 5 at den reisende plikter å ha gyldig billett
før ombordstigning eller før passering av kontrollsone. 

Av samme bestemmelse går det fram at passasjerer som ved kontroll ikke kan vise gyldig
billett, vil bli ilagt gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig.

Nemnda legger til grunn at klager ikke kunne vise gyldig månedsbillett på telefonen.
Det fremgår av vilkårene for bruk at mobilapp at den reisende selv er ansvarlig for at
telefonen fungerer. Periodebilletter er upersonlige og det er ikke tilstrekkelig å vise fra
kvittering. 

Nemnda har merket seg kontrollørens bemerkning om at klager under kontrollen ikke
nevnte noe om at hun hadde kjøpt en enkeltbillett. Den billett som er fremlagt i ettertid
anses ikke som tilstrekkelig bevis for at klager hadde kjøpt billett. 

Nemnda kan ikke se at det er grunnlag for å anbefale at gebyret frafalles.

Vedtak

Transportnemnda Kollektivtransport finner ikke å kunne anbefale at klager gis medhold.