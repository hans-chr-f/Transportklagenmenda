Tjenesteyter følger ikke vedtaket i saken (10.01.2023)
Kommentar fra tjenesteyter:

Klager opplyser at han ikke får kontakt med selskapet.

Vedtak i Transportklagenemnda - Fly

Sammendrag

Krav om erstatning av flybillettene grunnet kansellering.

Dato
02.09.2022

Saksnummer
2022-00154

Tjenesteytere
Mytrip
ITA (Italia Trasporto Aereo S.p.A)

Klager har i det vesentlige anført

Klager med familie til sammen fire personer bestilte tur gjennom Mytrip fra Trondheim
via Amsterdam til Roma den 3. oktober 2021 med Alitalia og retur den 10. oktober 2021
med Alitalia og KLM. 

Klager fikk beskjed fra Mytrip om kansellering av reise den 18. august 2021. Han får
beskjed om at det er søkt refusjon hos ITA Airways for reisen den 3. oktober fra Mytrip. 

Klager gjør en endring av reisen til en uke senere – 10. oktober – og betaler et
mellombeløp på 5079 NOK.

Klager har fått delvis erstatning for flybillettene, det er mottatt for de opprinnelige
billettene minus setereservasjon og bagasje. Totalt refundert 5327,85 NOK. 

Det kreves refundert for setereservasjonen, bagasje og mellombeløpet for den nye
billetten på 5079 NOK med fratrekk av endringsavgiften blir det 4704 NOK.

Tjenesteyterne har i det vesentlige anført
Alitalia har ikke inngitt tilsvar til nemnda.

Mytrip har i det vesentlige anført:

Klager booket sin reise tur retur den 8. juni 2021 for fire personer fra Trondheim til Roma
med flyselskapet Alitalia. Original reise var avgang fra Trondheim den 3. oktober 2021
og retur den 10. oktober 2021 fra Roma. Klager tok kontakt den 9. juni for å booke om
sin reise. Det ble regnet på hva ombookingen ville koste. Flyselskapets avgift var på 4509
NOK og Mytrip sin avgift 375 NOK. Klager må også betale Mytrip sin service pakke ved en
ombooking på 195 NOK.

Den 18. august tar klager kontakt med Mytrip sin kundeservice grunnet en
skjemaendring gjort av flyselskapet og spør samtidig refusjon av kanselleringen.
Mytrip har søkt refusjon fra flyselskapet. Mytrip forklarer at når en kunde har valgt å
bestille om sin reise, en såkalt frivillig ombooking, refunderer ikke flyselskapet dere
ombookingsgebyr. 

Mytrip har den 10. februar 2022 refundert til klager 5327,85 NOK og viser til Mytrip sine
vilkår og betingelser.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang
til å uttale seg, kan nemnda likevel treffe vedtak på grunnlag av de opplysninger som
er fremkommet tidligere i saken, jf. transportklagenemndforskriften § 5-3, tredje ledd.
Alitalia har tross oppfordring unnlatt å inngi tilsvar til nemnda.

Nemnda legger videre til grunn at klagers nye flyreise ble kansellert av flyselskapet
den 18. august 2021, noe som var mer enn 14 dager før den nye avgangen den 10.
oktober 2021. Klager har således ikke rett på standarderstatning for kanselleringen, jf.
EU-forordning 261/2004 artikkel 5 nummer 1 bokstav c første punkt. Dette er heller ikke
krevd.

Nemnda legger, på bakgrunn av sakens opplysninger, til grunn at klager den 9. juni 2021
booket om den opprinnelige reisen, slik at avreise fra Trondheim ble flyttet fra den 1.
oktober 2021 til den 10. oktober 2021, og at klager i den forbindelse betalte avgifter til
både flyselskapet og Mytrip. Dette er endringer klager gjorde på eget initiativ, uavhengig
av endringer/kanselleringer fra flyselskapet. Nemnda mener at gebyrer tilknyttet dette er
noe klager svarer for, og at disse gebyrene ikke er refunderbare.

Selskapet kansellerte senere flighten. Når flyselskapet kansellerer en flyvning, har
passasjeren rett på valget mellom omruting og refusjon, jf. EU-forordningens artikkel 8
nummer 1. Klager har i dette tilfellet bedt om refusjon. Retten til refusjon gjelder hele
billettprisen, men etter nemndas oppfatning vil dette ikke inkludere det klager betalte
for endring av billetten i juni, som er en tjeneste han har mottatt. Klager skal ikke betale
gebyrer eller avgifter som følge av selve kanselleringen, verken til flyselskapet eller til
reisebyrået.

Nemnda forstår tilsvaret fra Mytrip slik at setereservasjonsbeløpet inngår i beløpet som
er blitt refundert til klager. Imidlertid er det også oppgitt at Mytrip har holdt tilbake et
administrasjonsgebyr pålydende 375 kroner i forbindelse med refusjonen til klager.
Nemnda viser til at selv om Mytrip kan fremvise et avtalerettslig grunnlag for å holde
tilbake et slikt gebyr, mener nemnda uansett at et slik administrativt gebyr er urimelig
når det er flyselskapet som kansellerer reisen, jf. avtaleloven § 36. Det vises i den
forbindelse til nemnda vurdering i saker som 2020-02445 og 2020-01608.

Vedtak

Transportklagenemnda anbefaler at Mytrip og Alitalia refunderer gebyrer klager har
betalt i tilknytning til kanselleringen, men ikke billettendringen.