Vedtak i Transportklagenemnda - Fly

Sammendrag

Krav om erstatning grunnet kansellering og forsinkelse

Dato
01.12.2020

Saksnummer
2020-00743

Tjenesteytere
SAS

Klager har i det vesentlige anført

Klager skulle reise fra Stockholm til Stavanger via Oslo den 24. februar 2020 med
SAS sine flyvninger SK491 og SK4045. Planlagt avgangstid fra Stockholm var kl. 15.40
med ankomst i Oslo kl. 16.40. Deretter videre kl. 18.00 med ankomst på sitt endelige
bestemmelsessted Stavanger kl. 18.55.  Klokken 16.37 på avreisedagen fikk klager
beskjed om at SK4045 fra Oslo til Stavanger var kansellert. Ombooking til nytt fly var
inkludert. Bakgrunn for kanselleringen var ikke oppgitt. Det ble senere oppgitt muntlig at
årsaken var teknisk feil på flyet. Klager ble først proaktivt ombooket via Bergen. Denne
ombookingen lot seg imidlertid ikke gjøre grunnet for kort mellomlanding i Oslo, noe sen
ankomst på klagers opprinnelige flyvning fra Stockholm og det at klager måtte via tollen
grunnet transport av dyr. Hun ble ombooket til SK4051 med avgang kl. 21.55. Denne ble
forsinket og ca. avgang ble kl. 01.00 den 25. februar.  

Klager har fått beskjed fra SAS at flyvningen ble kansellert grunnet sandstormen på Gran
Canaria. Dette er etter klagers syn ikke relevant sett opp mot mediebildet og informasjon
gitt at det ikke ble foretatt noen redningsoperasjoner fra SAS mandag den 24. februar.
Videre kan en ikke skylde på andre forsinkelser/kanselleringer grunnet en force majeure-
hendelse på en helt annen rute dager i forkant.

Klager har på bakgrunn av dette fremsatt krav om erstatning i henhold til EU-forordning
261/2004 om flypassasjerers rettigheter.

Tjenesteyterne har i det vesentlige anført
Bakgrunnen for kanselleringen var sandstormen på Kanariøyene. Dagene i forveien
skapte en massiv sandstorm på Kanariøyene problemer for alle flyselskap som enten
skulle fly dit, eller som allerede hadde fly stående der. For SAS sin del resulterte dette i at
seks fly med full besetning ble stående fast uten mulighet til å returnere til Skandinavia.

Sandstormen varte fra 22. februar til 24. februar, men på grunn av at sand hadde blåst
rundt flyet - og spesielt inn i motorene - måtte flyene inspiseres av teknikere fra Boeing. 

Som følge av at fly stod "værfast" på Kanariøyene satte SAS opp flere ekstrafly for å
hente passasjerer. Disse flyene må naturligvis også bemannes, og konsekvensen av
dette vil da være at det finnes færre piloter på standby og at sårbarheten dersom
det skulle oppstå annet, slik som sykdom etc. øker betydelig. Det er også naturlig å
trekke frem at besetningen som til slutt kommer hjem fra disse flyvningene skal ha sin
myndighetspålagte hvile.

SAS anfører at flyselskapet må innrømmes noen dager til å hente seg inn igjen etter et
slikt ekstremvær som setter deler av produksjonen ut av spill. Selv om det er vanskelig
å konkretisere det i hvert enkelt tilfelle er det likevel utvilsomt at en slik hendelse
vil ha en dominoeffekt på etterfølgende dager da det vil være færre tilgjengelige
besetningsmedlemmer, så vel kabinansatte som piloter.

Etter forordningen er SAS ikke erstatningspliktige dersom flyvningen ble kansellert
som følge av ekstraordinære omstendigheter. SAS ser at en generell pilotmangel
og omdisponering av fly i seg selv ikke er en ekstraordinær omstendighet som
fritar erstatningsplikten. Likevel anføres det at omdisponering på grunn av en slik
hendelse som sandstormen må være en slik ekstraordinær omstendighet som fritar
erstatningsplikten. SAS har allerede truffet rimelige tiltak ved å bruke opp standbypoolen
på å sende ned nye fly til Kanariøyene. I en slik situasjon - hvor det hverken finnes fly
eller besetning - må nødvendigvis ruter og flyvninger prioriteres da det ikke er mulig å fly
alle.

Det gjøres vurderinger i forhold til hvor mange passasjerer som blir berørt og hvor det
er mest praktisk å ta fly og mannskap fra når ruter må omdisponeres. I akkurat dette
tilfellet var det klagers fly fra Oslo til Stavanger som måtte vike for at andre ruter fikk
operere som planlagt. Det er sterkt beklagelig at akkurat klagers flyvning ble kansellert,
men det må være flyselskapets fulle rett og selv prioritere hvilke flyvninger som opererer
uten at det skal utløse erstatningsplikt gitt de ekstraordinære omstendigheter. Klager ble
booket om til å fly kl. 21.55. Denne avgangen ble forsinket under tre timer. Klager anses
dermed å ha oppfylt kravet om snarest mulig.

Nemnda bemerker

Værforhold som påvirker flytrafikken kan være en slik ekstraordinær omstendighet
som medfører at den reisende ikke har krav på erstatning. Dette må vurderes konkret.
Bevisbyrden påhviler selskapet.

Nemnda mener at SAS har godtgjort at det foreligger en tilstrekkelig årsakssammenheng
mellom værforholdene (sandstormen) og forsinkelsen av klagers flyvning. Slik nemnda
ser det, var det sandstormen som var rotårsaken til kanselleringen av klager sin flyvning.
Nemnda mener at værforholdene må anses som ekstraordinære omstendigheter som
ikke kunne vært unngått selv om alle rimelige tiltak var truffet.  Nemnda kan derfor
ikke anbefale at klager får medhold i sitt krav om standarderstatning i henhold til EU-
forordning 261/2004 grunnet kanselleringen av SK4045.

Spørsmålet er videre om klager kan ha rett på erstatning grunnet forsinkelsen av
flyvningen hun ble ombooket til: SK4051.

En passasjer som kommer mer enn tre timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør
at forsinkelsen var under tre timer, eller skyldtes ekstraordinære omstendigheter
som ikke kunne vært unngått selv om alle rimelige tiltak var truffet, jf EU-forordning
261/2004 artiklene 5, 6 og 7, samt EU-domstolens avgjørelser i sakene Sturgeon-Condor
av 19.11.2009 (C-402/07) og Nelson med flere av 23.10.2012 (C-581/10 

SK4051 hadde ifølge opplastet dokumentasjon planlagt ankomsttid i Stavanger kl. 22.50.
I følge opplastet dokumentasjon fra SAS hadde flyet "actual time of arrival" kl. 01.48 (+1),
dvs 2 timer og 58 minutter forsinket.  Nemnda kan ikke se at SAS har presisert om dette
var tidspunktet flyet parkerte ved gaten eller da døren ble åpnet. Det er tidspunktet for
når dørene åpnes som er relevant når tidspunktet for faktisk ankomsttid skal beregnes.
Det vises til EU-dom C-452/13 (Germanwings) og kommisjonens tolkningsveiledning
punkt 3.3.3. Nemnda mener at dersom flyselskapet ikke kan dokumentere på hvilket
tidspunkt dørene ble åpnet, må det legges til fem minutter. Det vises videre til at dansk
nemnd har en slik praksis. Ettersom SAS ikke har forklart eller dokumentert nærmere
hvilket tidspunkt døren på flyet ble åpnet, legges det fem minutter til "actual time of
arrival". Nemnda kommer med dette frem til at forsinkelsen var på 3 timer og 3 minutter.
Nemnda finner ikke at SAS har godtgjort at forsinkelsen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Klager har med dette rett på standarderstatning på 250 euro for forsinkelsen av SK4051
den 24/25. februar 2020. 

Saken er behandlet med én forbrukerrepresentant i medhold av
transportklagenemndforskriften § 5-5 (5).

Vedtak

Transportklagenemnda-fly anbefaler at SAS utbetaler 250 euro til klager for forsinkelsen
av SK4051.