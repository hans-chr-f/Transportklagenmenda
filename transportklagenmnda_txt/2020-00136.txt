Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
14.09.2020

Saksnummer
2020-00136

Tjenesteytere
Norwegian Air Shuttle

Klager har i det vesentlige anført

Klager med reisefølge (tilsammen fem personer) skulle reise fra Bergen til Trondheim
fredag den 19. desember 2019 kl 17.35 med DY170. Avgangen ble mer enn fem timer
forsinket.

Klager mener at dårlige værforhold på en annen flyplass i et annet land tidligere på
dagen ikke kan anses å være ekstraordinære omstendigheter utenfor flyselskapets
kontroll. Da klager og hans reisefølge sjekket inn på Flesland rundt kl 13.00 var
Norwegian allerede kjent med forsinkelsen. Klager mener flyselskapet burde ombooket
reisefølget til en tidligere avgang. 

Klager krever standarderstatning 250 euro per person i henhold til EU-forordning
261/2004.

Tjenesteyterne har i det vesentlige anført
DY170 ble forsinket 5 timer og 15 minutter grunnet sent innkommet fly som følge av
dårlige værforhold på tidligere flyvning. Flymaskin LNDYU skulle tidligere på dagen
operere DY1502 mellom Oslo og Praha. Flyet måtte omdirigeres til Dresden grunnet tett
tåke i Praha. Norwegian Air Shuttle viser til fremlagt dokumentasjon. Dessverre medførte
denne hendelsen en forsinkelse på flymaskinens rute videre utover dagen. 

Hendelsen er ikke kompensasjonsberettiget i henhold til EU-forordning 261/2004,
da årsaken var ekstraordinære omstendigheter utenfor Norwegians kontroll.
Norwegian viser også til EU-domstolens avgjørelse i dom C-315 (Pešková), som sier
at følgeforsinkelser som denne er å anse som en ekstraordinær omstendighet, da
flyselskapene ikke må oppmuntres til å avstå fra å treffe nødvendige tiltak vedrørende
sikkerhet. 

Norwegian mener det ikke kan kreves av flyselskapene å til enhver tid ha tilgjengelige
erstatningsfly, reservecrew og ingeniører på alle destinasjoner, da dette vil påføre
flyselskapet en urettferdig økonomisk belastning, i tillegg føre til høyere flybillettpriser.

Norwegian kan på grunnlag av ovennevnte ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Nemnda mener at flyselskapet Norwegian Air Shuttle har godtgjort at verken
forsinkelsen eller de ekstraordinære omstendighetene kunne vært unngått selv om alle
rimelige tiltak var truffet:

Norwegian Air Shuttle har fremlagt dokumentasjon som viser at DY170 fra Bergen til
Trondheim ble forsinket 5 timer og 15 minutter grunnet tett tåke i Praha på tidligere
flyvning. At flymaskinens videre rute ble forsinket var en direkte følge av værforholdene.
Norwegian Air Shuttle kunne ikke gjort noe for å forhindre værforholdene. 

Klager mener at Norwegian Air Shuttle hadde mer enn nok tid til å "wet lease" et
fly. Nemnda mener imidlertid at slik "wet leasing" ville vært mer tidkrevende enn en
forsinkelse på 5 timer og 15 minutter da "wet leasing" først er aktuelt når det er inngått
en avtale om dette. 

Klager mener flyselskapet burde ha booket om klager på et tidligere tidspunkt da de
visste om forsinkelsen flere timer i forveien. En slik forsinkelse på 5 timer og 15 minutter
gir imidlertid ikke rett til omruting etter forordningen. 

Nemndas konklusjon er at klager ikke har rett til standarderstatning.

Vedtak

Transportklagenemnda - fly anbefaler ikke at klager gis medhold.