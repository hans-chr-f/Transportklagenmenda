Vedtak i Transportklagenemnda - Fly

Sammendrag

Krav om erstatning for tapt ferietid, samt refusjon av utgifter til ny flybillett.

Dato
26.10.2018

Saksnummer
2018-00510

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY1503 fra Praha (PRG) til Oslo lufthavn
(OSL) 23. juli 2017 kl. 19.20. Flyvningen ble kansellert. Klager mottok en SMS kl. 16.45 om
at flyvningen var kansellert, og forsøkte å kontakte Norwegian på telefonnummeret som
ble oppgitt i tekstmeldingen. Klager viser til fremlagt dokumentasjon, og anfører at han
stod i telefonkø i én time uten å få kontakt. Fem timer senere, kl. 21.50, mottok han en
tekstmelding med informasjon om at han var booket om til ny avgang neste dag og at
han kunne sjekke inn på hotell. På dette tidspunktet hadde klager imidlertid kjøpt nye
flybilletter. 

Klager har mottatt standardkompensasjon i henhold til EU-forordning 261/2004 på 250
euro, samt refusjon av Norwegian-billett til kroner 1 867. Klager har, i tillegg til dette,
fremsatt krav om dekning av utgifter til nye flybilletter (16 024 tsjekkiske koruna), utgifter
til mat (694 tsjekkiske koruna og 16,30 euro), taxi (640 tsjekkiske koruna) og erstatning
for tapt ferietid (kroner 2 714).

Tjenesteyterne har i det vesentlige anført
Norwegians flyvning DY1503 fra Praha til Oslo 23. juli 2017 ble kansellert. Klager har
allerede mottatt standardkompensasjon i henhold til EU-forordning 261/2004 på
250 euro, samt refusjon av ubenyttet Norwegian-billett. Norwegian har dessuten
imøtekommet klagers krav om refusjon av utgifter til mat og transport. Gjenstående krav
er derfor erstatning for tapt arbeidsfortjeneste og refusjon av utgifter til nye flybilletter. 

Ved forsinkelser og kanselleringer er flyselskapene forpliktet til å tilby omruting eller
refusjon av flybilletten. I dette tilfellet hadde Norwegian anledning til å booke klager
om til første mulige flyvning neste dag, 24. juli. Klager valgte å kjøpe nye billetter med
et annet flyselskap med avreise 24. juli til tross for at han ble informert om ombooking
pr. SMS. Klager kontaktet Norwegian, og det var lang ventetid for å få svar, men dette
må man regne med ved kanselleringer. Det fremgår av Norwegians systemer at en i
klagers reisefølge var i kontakt med selskapet og avviste tilbudet om ny reiserute dagen
etter. Av klagers innsendte kvitteringer har hele reisefølget kjøpt nye billetter med annet
flyselskap. 

Norwegian anser kjøp av nye billetter som unødvendig, da Norwegian selv hadde
anledning til å booke om klager til en senere avgang. Passasjeren bør derfor selv bære
den økonomiske byrden. 

Videre anfører selskapet at klagers fremlagte dokumentasjon for tapt arbeidsfortjeneste
ikke er tilstrekkelig da lønnsslippen ikke viser faktisk trekk i lønn. Selskapet avviser på
ovennevnte grunnlag klagers krav.

Nemnda bemerker

Norwegians flyvning DY1503 fra Praha til Oslo 23. juli 2017 ble kansellert.

Norwegian har innvilget klager standarderstatning på 250 euro etter EU-forordning
261/2004 artikkel 5 jf. artikkel 7 som følge av kanselleringen, og har dekket klagers
utgifter til mat mv. Klager ønsker i tillegg erstattet nye flybilletter med Austrian, samt
erstatning for tapt ferietid.

Klager har opplyst at han sto i telefonkø en time hos Norwegian uten å få kontakt. Etter
fem timer fikk klager tilbud om omruting dagen etter. Klager hadde da ordnet transport
selv. Klager kjøpte billetter med Austrian som gikk 24. juli med ankomst kl. 12.45.

Passasjerer som rammes av kansellering, har etter forordningen artikkel 8 krav på å bli
omrutet "snarest mulig". 

Nemnda viser til flyselskapet må få noe tid til å organisere en alternativ reise for
passasjerene. At det tidvis vil være lang telefonkø i forbindelse med kanselleringer, er
påregnelig. Passasjerene står fritt til å organisere sin egen reise dersom man ikke ønsker
å vente på et tilbud om omruting fra flyselskapet, men må da være forberedt på selv
å dekke disse utgiftene. Nemnda mener at Norwegian i dette tilfellet har tilbudt en
akseptabel omruting. Passasjerene fikk mulighet til omruting den 24. juli med ankomst
kl. 18:05, bare noen få timer senere enn klagers flyvning. Klager valgte å kjøpe billetter
med et annet flyselskap, og må selv bære utgiftene i denne forbindelse.

Nemnda kan heller ikke se at det er grunnlag for et krav om tapt ferietid. Det må da
eventuelt dokumenteres at klager faktisk har tatt ut ubetalt ferie. På grunnlag av reglene
om samordning i forordningen artikkel 12, vil størrelsen av beløpet (om det overstiger
250 euro) være avgjørende for om det eventuelt er et overskytende beløp som kommer
til utbetaling. Slik dokumentasjon er ikke fremlagt her.

Vedtak

Transportklagenemnda - fly anbefaler ikke at klager gis medhold.