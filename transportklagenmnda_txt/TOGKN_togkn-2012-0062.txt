Vedtak i Transportklagenemnda
- Kollektivreiser

Sammendrag

Krav om sletting av gebyr for ugyldig billett.

Dato
14.02.2013

Saksnummer
62/12 J

Tjenesteyter
NSB

Krav om sletting av gebyr for ugyldig billett.

Klager har i det vesentlige anført:

Klager bor i Sverige og den 28.08.12 reiste hun med fly til Oslo og videre med Flytoget til
Sandvika. Her kjøpte hun en billett og tok NSBs tog videre mot Asker og Drammen. Klager
skulle på et jobbintervju på Vakås. Etter intervjuet skulle klager tilbake til Oslo. På Vakås
stasjon kan man ikke kjøpe billetter, så klager spurte en jente om hvor hun kunne kjøpe billett
og fikk til svar at det kan man gjøre på toget.

Da toget kom satte klager seg i en vogn og ventet på at konduktøren skulle komme. Da
personalet kom viste klager frem sitt Visakort og ba om å få kjøpe en billett. Klager ble så bedt
om å vise legitimasjon og fikk beskjed om at hun ville få en bot fordi hun ikke hadde billett.
Klager forsøkte å forklare situasjonen og at det var første gangen hun var i Oslo og derfor
ikke var kjent med hvor man kjøper billett. I stedet for å få hjelp ble klager omringet av tre
kontrollører som opptrådte uhøflig og uten forståelse for det klager sa.

Klager har ikke lest skiltene i vognen. Hun var trøtt etter å ha stått tidlig opp for å ta flyet fra
Stockholm og oppfattet de oransje skiltene mer som reklame. Systemet med betjente og
ubetjente vogner er helt ukjent for klager da man i Sverige kan kjøpe billett uansett hvor på
toget man sitter. Klager ber om forståelse for hennes situasjon og at hun aldri har ment å
snike.

Klager krever at gebyret slettes.

NSB har i det vesentlige anført:

Som det fremgår av NSBs transportvilkår § 4 C vil passasjerer som ved kontroll ikke
har stemplet eller på annen måte gyldig kontrollert billett bli ilagt et gebyr fastsatt av
Samferdselsdepartementet. Passasjerene kan kjøpe billett i betjent vogn. En eventuell kontroll
i betjent vogn vil ikke gjennomføres før alle kunder har fått anledning til å kjøpe billett av
konduktøren når han/hun går gjennom vognen.

Det er både utvendig og innvendig i togsettene godt synlig merket at passasjerene må ha
gyldig billett for å oppholde seg i ubetjent vogn.

Klager ble påtruffet i ubetjent vogn uten gyldig billett. Klager fikk altså gebyret basert på det
objektive kriteriet at hun ikke hadde gyldig billett.

NSB finner ikke grunnlag for å ettergi gebyret klager ble ilagt.

Nemnda bemerker:

Det fremgår av NSBs transportvilkår § 4 C at passasjerer som ved kontroll ikke kan fremvise
gyldig billett vil bli ilagt et gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig.

Selv om grunnen til at klager ikke hadde gyldig billett skyldtes at hun hadde tenkt å kjøpe
billett om bord i toget, endrer dette ikke det faktum at klager ikke kunne fremvise gyldig billett
under billettkontrollen i en ubetjent vogn. NSBs kontrollører kunne derfor ilegge henne et
gebyr i henhold til transportvilkårene.

Det er passasjerens ansvar å ha gyldig billett. Nemnda mener det må være den reisende selv
som må lese skiltingen på vognene før man går på toget og tar plass i en betjent eller ubetjent
vogn. Skiltingen på dørene utenfor vognene og inne i togsettene er tydelig. Nemnda kan ikke
se at ileggelse av gebyr var feil i denne saken.

Nemnda har forståelse for at klager oppfatter det som en streng reaksjonsform å bli ilagt
gebyr i dette tilfellet. På den annen side burde klager etter nemndas vurdering ha lest
skiltingen på dørene før hun gikk på en ubetjent vogn. Klager ble kontrollert ved Stabekk
stasjon, altså i henhold til rutetabellen ca. 16 minutter etter at hun kom på toget. Klager
burde da hatt tid nok til å lese skiltene inne i den ubetjente vognen etter at hun hadde satt
seg og før kontrollen ble gjennomført. Hun kunne da ha gått over til en betjent vogn og
kjøpt en tilleggsbillett. NSB har i slike tilfeller en rett til å ilegge gebyr. Det må være opp til
NSB eventuelt å vurdere om man i et slikt tilfelle vil frafalle gebyret av rimelighetsgrunner.
Gebyrets størrelse er godkjent av Samferdselsdepartementet og nemnda finner ikke grunn til
å vurdere dette.

Nemnda finner etter dette ikke grunnlag for å anbefale at klager gis medhold.

Vedtak:

Transportklagenemnda - jernbane finner ikke å kunne anbefale at klager gis medhold.

Vedtaket er enstemmig.