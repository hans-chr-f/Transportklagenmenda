Vedtak i Pakkereisenemnda

Sammendrag

Krav om refusjon av reisens pris grunnet feilaktig informasjon fra selger vedr. visum.

Dato
17.09.2020

Saksnummer
2020-00239

Tjenesteytere
TUI Norge AS

Klager har i det vesentlige anført

Den 12.06.2019 bestilte klager en pakkereise for fem personer med innkvartering på
Hotel Fougere, Alanya, Tyrkia i perioden 20.07.2019 - 27.07.2019. Totalpris ca. 25 000
kroner. 

Ved avgang den 20.07.2019 ble klagers kone og barn nektet innsjekking grunnet ugyldig
visum.

Klager anfører at saken ikke dreier seg om selve visumsøknaden da de ikke søker
om refusjon for visumet, men at saken omhandler feilaktig informasjon fra TUIs
reisekonsulent da klager ringte for å bestille reisen. 

Klagers representant anfører at klager ringte TUI for å forsikre seg om at hans
vietnamesiske kone i det hele tatt kunne reise med Norwegian til Tyrkia. Klager spurte
ikke om hva slags visum hans kone trengte, men om det var en mulighet for hans
vietnamesiske kone reise med Norwegian. Klagers representant skriver at TUI bekreftet
dette.

Klagers krav: Reisens totalpris på 25 000 kroner, samt 800 kroner for parkeringsbillett på
avreisedagen.

Det vises for øvrig til korrespondanse fra klager.

Tjenesteyterne har i det vesentlige anført
TUI anfører at deres reisekonsulent som hjalp klager med bestillingen den 13.06.2019
har opplyst at hun alltid informerer kundene om at de må søke om visum på forhånd
og at TUIs visumregler gjelder for norske statsborgere. Dersom noen har andre
nasjonaliteter, må de kontakte ambassaden og høre om de trenger visum.

I selve booking dialogen fremkommer følgende: Viktig informasjon Norske statsborgere
må ha visum til Tyrkia før avreisedagen. Informasjon finnes under visum på tui.no.
Følgende fremgår på bestillingsbekreftelsen: Norske statsborgere må ha visum til Tyrkia,
før avreisedagen. Info finnes under visum på www.tui.no Passet må være gyldig i 6
måneder ved innreise. Videre fremgår følgende under https://www.tui.no/reise-med-tui/
pass-og-visum/

- Alle reisende må ha med seg gyldig pass
- Alle reisende må selv sjekke om det er påkrevd visum dit man skal reise
- På flyplassen ved ut- og innreise er det legitimasjonskontroll
- På de fleste hoteller må du kunne legitimere deg ved innsjekking
- Norsk fremmedpass er ikke det samme som norsk statsborgerskap
- Reiser du med annet pass enn ordinært norsk pass, må du selv undersøke om du
trenger visum for innreise
- Reisende som ikke er norske statsborgere, som har norsk fremmedpass og norske
statsborgere som er født under en annen nasjonalitet, må selv undersøke om de
behøver visum og sørge for å ha gyldig innreisetillatelse til ferielandet. Dette gjøres hos
ambassaden til det landet du skal reise til.
- Vær oppmerksom på at passet bare er gyldig så lenge det er skadefritt.
- For mer spesifikk informasjon, vennligst kontakt respektive ambassade.
- Vi tar forbehold om eventuelle endringer i visum- og/eller passregler som ikke er
tilgengelige for oss.

TUI har bedt om en kopi av det elektroniske visumet som klager mottok per e-post fra
Republic of Turkey hvor klager selv har fylt i nasjonalitet. Klager har ikke sendt kopi av
visumsøknaden.

TUI anfører at de har fått følgende tilbakemelding og kommentar fra Norwegian: "E-
Visum er i utgangspunktet OK for vietnamesiske borgere, men det ser ut ifra kvitteringen
hennes at hun har søkt med norsk nasjonalitet men at resten av passdetaljene er fra
passet hennes som er vietnamesisk. 
Innsjekkingssystemene våre kommuniserer med databasen til tyrkiske myndigheter i
sanntid og da jeg prøvde å gjenskape at hun skulle sjekke inn på en avgang til Tyrkia
(se bort ifra rutenummeret og dato på bildet under) så fikk jeg til svar at hun ikke skulle
aksepteres da det ikke kunne oppdrives et gyldig visum.

På alle avganger til Tyrkia må passdataene til passasjerene registreres og om
nasjonaliteten ikke stemmer overens med visumsøknaden, vil det ikke være anledning
til å sjekke inn på flighten. I og med at hun innehar et vietnamesisk pass så vil
hun fremdeles regnes som vietnamesisk statsborger til tross for eventuell norsk
oppholdstillatelse.
Her ser det ut til at handling agenten vår på OSL har gjort rett i å nekte de innsjekk da
nasjonaliteten i E-visumet hennes ikke samsvarer med nasjonaliteten i passet hun har
brukt til å søke E-visum med og at hun sannsynligvis ville blitt deportert ved ankomst
Tyrkia."

TUI stiller seg uforstående til klagers fremstilling av telefonsamtalen med TUIs
medarbeider og klager. TUIs bookingmedarbeider har opplyst at hun alltid informerer
kundene om at de må søke om visum på forhånd og at TUIs visumregler gjelder
for norske statsborgere. Dersom noen har andre nasjonaliteter, må de kontakte
ambassaden og høre om de trenger visum. TUI selger reiser til mange land og reisemål
i hele verden og kan ikke kjenne til og være oppdatert på innreiseregler for samtlige
nasjonaliteter. Derfor henvises det alltid til den ambassaden det gjelder og som har
oppdatert informasjon. 

TUI kan ikke se at de kan lastes i denne saken. 

Det vises for øvrig til korrespondanse fra TUI Norge AS.

Nemnda bemerker

Den 12.06.2019 bestilte klager en pakkereise for fem personer med innkvartering på
Hotel Fougere, Alanya, Tyrkia i perioden 20.07.2019 - 27.07.2019. Totalpris ca. 25 000
kroner. 

Ved avgang den 20.07.2019 ble klagers kone og barn nektet innsjekking grunnet ugyldig
visum.

På alle avganger til Tyrkia må passdataene til passasjerene registreres og om
nasjonaliteten ikke stemmer overens med visumsøknaden, vil det ikke være anledning
til å sjekke inn på flyet. I og med at klagers kone hadde et vietnamesisk pass så regnes
hun som vietnamesisk statsborger til tross for eventuell norsk oppholdstillatelse.
Nasjonaliteten i E-visumet til klagers kone samsvarte ikke med nasjonaliteten i passet
hun brukte til å søke E-visum. Dette fremstår som årsaken til hvorfor klagers kone med
barn ikke fikk adgang til flyet. Spørsmålet for nemnda er hvem som skal bære risikoen
for dette? 

I henhold til avtalen mellom partene har TUI opplyst om at det er den reisende selv
som må sette seg inn i gjeldende visumregler for det aktuelle stedet og for den aktuelle
reisende. Det vises til informasjon som fremkommer på følgende hjemmeside og er å
anse som en del av avtalen mellom partene. https://www.tui.no/reise-med-tui/pass-og-
visum/. 

TUI bestrider at deres bookingsmedarbeider har sagt annet enn at
de alltid informerer kundene om at de må søke om visum på forhånd og at TUIs
visumregler gjelder for norske statsborgere. Dersom noen har andre nasjonaliteter, må
de kontakte ambassaden og høre om de trenger visum. Basert på at dette samsvarer
med TUIs skriftlige informasjon mener nemnda at dette er tilstrekkelig sannsynliggjort. 

Nemnda ser at denne reisen selvfølgelig ble en skuffelse for klager når klagers kone og
barn ikke kom seg på flyet, men nemnda kan ikke se at det er sannsynliggjort et avvik
i avtalen som tjenesteyter skal bære risikoen for. Nemnda anbefaler at klager ikke gis
medhold.

Vedtak

Pakkereisenemnda anbefaler at klager ikke får medhold.