Vedtak i Transportklagenemnda - Fly

Sammendrag

Krav om refusjon av billettprisen samt erstatning grunnet kansellering.

Dato
26.06.2016

Saksnummer
1013/15F

Tjenesteyter
Türkish Airlines

Klager har i det vesentlige anført:

Klager skulle reist fra Oslo til Sarajevo via Istanbul den 18. februar 2015 kl. 12:15, med TX1752.
Ved ankomst Gardermoen fikk klager vite at flyet til Istanbul var kansellert. Hun stilte seg i kø
for å få endret sin reiserute, men fikk ingen hjelp.

Først sent på ettermiddagen, ca. kl. 19.00, fikk klager beskjed om at Türkish Airlines ville prøve
å få bekreftet en alternativ reise via Frankfurt til Split neste dag.

Ca. kl. 22.30 fikk klager tilbakemelding om at de ikke fikk reise likevel. Klager fikk ikke tilbud
om en annen reiserute.

Klager krever å få erstattet utgifter til flybillettene, kr 2.146, reiseutgifter til og fra Gardermoen,
kr 240, matutgifter på flyplassen og ubenyttet hotell i Mostar, kr 388.

Det vises for øvrig til klagers epost.

Türkish Airlines har i det vesentlige anført:

Kanselleringen har skjedd grunnet dårlig værforhold i Istanbul, og passasjerene har ikke rett til
kompensasjon.

De som sto i køen fikk den hjelpen og ombookingen som var mulig. Passasjerene som valgte
ikke å fly, har fått tilbud om refusjon av billettutgiftene. Klager har kjøpt billetten gjennom et
reisebyrå. Refusjon av billetten skjer gjennom reisebyrået.

Det vises for øvrig til Türkish Airlines epost.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Türkish Airlines har opplyst at kanselleringen skyldtes værforholdene i Istanbul. Dette er ikke
nærmere underbygget eller dokumentert. Det er heller ikke gitt noen forklaring på hvorfor
klagers fly ble berørt av dette. Türkish Airlines har etter nemndas vurdering ikke godtgjort at
kanselleringen skyldes en ekstraordinær omstendighet som ikke kunne vært unngått selv om
alle rimelige tiltak var truffet. Kanselleringen gir følgelig rett til en standarderstatning på 600
euro. Nemnda anbefaler at Türkish Airlines utbetaler erstatningen. Klagers utgifter til hotell og
flytog inngår i standarderstatningen, jf. forordningen artikkel 12.

Ved lengre forsinkelser skal flyselskapet tilby måltider og forfriskninger som står i rimelig
forhold til ventetiden, jf. forordningen artikkel 6, jf. artikkel 9. Det ble ikke gjort i dette tilfellet,
og nemnda anbefaler at Türkish Airlines erstatter klagers sannsynliggjorte utgifter.

Ved forsinkelser på minst fem timer har passasjeren rett til refusjon av hele billettprisen
dersom passasjeren ikke blir omrutet, jf. forordningen artikkel 6, jf. artikkel 8.

Klager har kjøpt billett gjennom Travellink, som er et reisebyrå. Refusjon av billettprisen må da
skje gjennom reisebyrået. Nemnda anbefaler at klager henvender seg på nytt til reisebyrået.

Vedtak:

Transportklagenemnda-fly anbefaler at Türkish Airlines utbetaler en standarderstatning på
600 euro. Nemnda anbefaler videre at Türkish Airlines erstatter klagers sannsynliggjorte
utgifter til måltider og forfriskninger på Gardermoen. Nemnda anbefaler at klager henvender
seg til reisebyrået for refusjon av billettprisen.

Vedtaket var enstemmig.