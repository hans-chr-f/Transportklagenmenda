Vedtak i Transportklagenemnda - Fly

Sammendrag

Krav om refusjon av billetter grunnet kansellering.

Dato
29.03.2022

Saksnummer
2021-01109

Tjenesteytere
Pakistan International Airlines
Air International As

Klager har i det vesentlige anført

Klager med reisefølge skulle reise fra Oslo til Pakistan med Pakistan International Airlines
den 17. juni 2020. Reisen ble bestilt gjennom byrået Air International. Den 15. juni
mottok klager beskjed om at flyvningen var innstilt som følge av Covid-19. Klager krever
refusjon av billettene.

Tjenesteyterne har i det vesentlige anført
Pakistan International Airlines har til tross for gjentatte purringer ikke inngitt tilsvar til
nemnda. 

Reisebyrået Air International har svart følgende: 
Per dags dato har reisebyrået ikke mottatt penger fra flyselskapet, og har dessverre ikke
midler å betale videre til klager. 

Air International purrer fremdeles på flyselskapet, det vises her til vedlagt e-post sendt
fra reisebyrået til flyselskapets hovedkontor i Karachi. Flyselskapet skylder  fremdeles
nesten to millioner kroner som tilhører passasjerer, men dessverre har ikke flyselskapet
noen drift i Norge og da er det vanskelig å komme i kontakt med ledelsen. 

Air International kan dessverre ikke imøtekomme klagers krav om refusjon av billettene.

Nemnda bemerker

Kansellering gir grunnlag for standarderstatning etter EU-forordning 261/2004 artikkel
5 og 7 med mindre flyselskapet kan bevise at passasjeren har fått informasjon om
endringen minst 2 uker før planlagt avgangstid, eller med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet. Klager har opplyst at flyvningen ble kansellert to dager
før planlagt avgangstid. 

Pakistan International Airlines har uttalt til klager at kanselleringen ble forårsaket av
covid-19 pandemien. Uttalelsen er imidlertid ikke nærmere forklart eller underbygget
med dokumentasjon da flyselskapet ikke har inngitt tilsvar til nemnda. Flyselskapet
kan dermed ikke sies å ha godtgjort at kanselleringen skyldtes ekstraordinære
omstendigheter utenfor flyselskapets kontroll. Klager har etter dette krav på
standarderstatning på 600 euro. 

Klager har også rett på full refusjon av de kansellerte billettene, jf. EU-forordning
261/2004 artikkel 8. Nemnda anbefaler at Pakistan International Airlines som
ansvarssubjekt etter EU-forordning 261/2004 refunderer beløpet til klager, og at de evt.
søker regress fra reisebyrået i ettertid, dersom det er aktuelt.

Vedtak

Transportklagenemnda anbefaler at Pakistan International Airlines utbetaler 600 euro
per person for kanselleringen av reisen med flyselskapet. Nemnda anbefaler videre at
Pakistan International Airlines refunderer hele billettprisen for den kansellerte reisen
direkte til klager.