Vedtak i Pakkereisenemnda

Sammendrag

Krav om full refusjon ved avbestilling grunnet tidendring.

Dato
25.04.2019

Saksnummer
2019-01006

Tjenesteytere
Apollo Reiser AS

Klager har i det vesentlige anført

Klager bestilte en pakkereise for to voksne og et spedbarn med innkvartering i et
dobbeltrom på Hotel H10 Rubicon Palace, Playa Planca, Lanzarote i perioden 15.02.2019
- 22.02.2019. Totalpris kr. 18.671.

Reisen de bestilte hadde avreise fra Gardermoen 15.02.2019 kl. 07.05. En av
forutsetningene for kjøpet var at avreise ikke var tidligere, siden de skulle reise med sin
14 måneder gamle datter. I tillegg bestilte klager direktereise uten mellomlanding. Klager
hadde som følge av avreise 07.05 bestilt opphold på SAS-hotellet på Gardermoen. 

To måneder etter bestilling fikk klager beskjed fra Apollo om at avreise var flyttet frem
til kl. 05.00, samt at det ville bli mellomlanding i Billund. De to endringene gjorde at
forutsetningene for kjøpet fra klagers side var borte og det orienterte han Apollo om.
Klager ønsket derfor å heve kjøpet. Klager fikk til svar at endringen ikke medførte "en
vesentlig endring", siden de ankom til samme tid. Dette er klager ikke enig i, ettersom det
var vesentlig for klager at de kunne reise direkte og ikke tidligere enn 07.00. 

Klager krever refusjon av depositumet på kr. 1.000.

Det vises for øvrig til korrespondanse fra klager.

Tjenesteyterne har i det vesentlige anført
Klager bestilte en reise til Lanzarote 15.-22. februar 2019. Reisen ble bestilt 14. oktober
2018. 

Den 3. desember 2018 ble klager informert om en endring i flyvningen tur/retur
Lanzarote. Endringen skyldtes at Apollos søsterselskap i Danmark hadde flyvninger til
Lanzarote med Primera Air. Den 1. oktober 2018 ble Apollo informert om at Primera

Air hadde meldt seg konkurs. Det ble leid inn ny flykapasitet fra Small Planet, men 28.
oktober 2018 meldte de seg konkurs. 

Som en følge av ovennevnte ble det gjort ulike vurderinger av hvordan Apollo skulle løse
flyvningen fra/til Billund - Lanzarote. Det ble besluttet at det mest hensiktsmessige var
å omdirigere deres Novair maskin fra Oslo til Lanzarote, slik at denne gikk via Billund
på ut- og hjemreise. Dette medførte ny avgangstid fra Oslo Lufthavn kl. 05.55 (mot
opprinnelig avgang kl. 07.05). Ny ankomst til Oslo Lufthavn på hjemreisen kl. 20.25 (mot
opprinnelig ankomst kl. 19.10). Ankomst- og avreise til/fra Lanzarote var samme tider
som opprinnelige tider. 

I vilkårene for reisen har Apollo bl.a. oppgitt følgende: "Apollo tar forbehold om
programendringer. Mindre endringer oppdateres fortløpende under presentasjonen
av reisemålene og bostedene på apollo.no. Vesentlige endringer som skjer etter at
du har bestilt reisen vil bli meddelt skriftlig eller pr. telefon så snart Apollo er kjent
med endringen. Informasjon om flytider, flyselskap og flytype er foreløpige. Endelig
informasjon fremgår av billetten, men kan endres etter at billetten er utstedt."

Alminnelige vilkår, pkt. 6.3, sier at kunden kan heve kjøpet om endringen er vesentlig.
Apollo er av den oppfatning at endringen som ble gjort ikke er av vesentlig omfang,
da klager fikk nøyaktig samme opphold på reisemålet som i utgangspunktet. Ved
mellomlanding på Billund ble man sittende i flyet. På reisen til Billund ble det servert en
sandwich samt drikke uten kostnad. 

Klager ønsket å avbestille reisen, og ble belastet med et avbestillingsgebyr på kr. 1.000
i henhold til Apollos regler om avbestilling før 42 dager før avreise. Det resterende
innbetalte beløp på kr. 2.600 er refundert.

Det vises for øvrig til korrespondanse fra Apollo Reiser AS.

Nemnda bemerker

Av pakkereiseloven av 1. juli 2018 § 20 fremgår det at arrangøren normalt ikke ensidig
kan endre vilkårene.  Det kan likevel gjøres uvesentlige endringer i vilkårene hvis
pakkereiseavtalen uttrykkelig tar forbehold om dette samt underretter den reisende om
endringene.

I sine vilkår tar arrangøren forbehold om programendringer. Mindre endringer
oppdateres fortløpende under presentasjonen av reisemålene og bostedene på
apollo.no. Vesentlige endringer som skjer etter at reisen er bestilt blir meddelt skriftlig
eller pr. telefon så snart Apollo er kjent med endringen. Informasjon om flytider,
flyselskap og flytype er foreløpige. Endelig informasjon fremgår av billetten, men kan
endres etter at billetten er utstedt.

I det foreliggende tilfelle ble avreisetidspunktet flyttet frem fra kl. 07.05 til kl. 05.55.  Det
ble lagt inn en mellomlanding i Billund hvor passasjerene skulle sitte i flyet.  Hverken
ankomsttidspunkt på reisemålet eller avgangstidspunkt fra reisemålet ble endret.
Ankomsttidspunkt etter gjennomført feriereise ble endret fra kl. 19.10 til kr. 20.25.

Nemnda har delt seg i et flertall og et mindretall.

Flertallet, lederen og de to bransjerepresentantene, kan etter en samlet vurdering ikke
se at den ovennevnte endringen kan karakteriseres som vesentlig.  Klageren hadde
bestilt hotellrom nær flyplassen natten før avreise.  Endringen medførte at han måtte
forlate dette ca. en time tidligere enn planlagt og at han på returreisen ville ankomme
Gardermoen 1 time og 15 minutter senere enn opprinnelig opplyst.

Mindretallet, forbrukerrepresentantene, mener at man må ha rett på å heve avtalen
da ulempene for dem var såpass vesentlige.  Det vises til at avreisen ble enda tidligere
enn opprinnelig avtalt, og endringen innebar to mellomlandinger, samt at hjemkomsten
ble forsinket med en time. Totalt sett innebærer dette store ulemper for en familie med
spedbarn.  

Vedtaket er truffet under dissens.

Vedtak

Pakkereisenemnda finner ikke å kunne anbefale at klageren gis medhold.

Vedtaket er truffet med den dissens som fremgår ovenfor.