Vedtak i Transportklagenemnda - Fly

Sammendrag

Krav om erstatning for ødelagte hodetelefoner.

Dato
10.11.2020

Saksnummer
2020-00527

Tjenesteytere
Avinor

Klager har i det vesentlige anført

Klager skulle den 6. februar 2020 fly fra Oslo til Volda med Widerøe sin flyvning
WF177.  Klager anfører at hans hodetelefoner ble ødelagt i sikkerhetskontrollen. Klager
hadde plassert det trygt i boksen, men det kom knekt ut i andre enden. Klager mener
sikkerhetspersonalet burde påpeke det dersom passasjerene har gjort opplagte feil. En
ting er at noe står på en plakat, en annen ting er hvordan vaktene følger opp. Klager har
anført at han reiser mye, og aldri har sett at det har blitt påpekt at en løs gjenstand i en
boks må beskyttes i veske/lomme. En anbefaling har ingen reell verdi dersom den ikke
følges opp av de ansatte som skal håndheve sikkerheten og verdiene til de reisende.

Klager har fremlagt krav om erstatning for det ødelagte headsettet, eventuelt med
reduksjon ettersom det var 1 år gammelt. Headsettet kostet 3690 NOK nytt.

Tjenesteyterne har i det vesentlige anført
Saken gjelder en hendelse som fant sted 6. februar 2020 ca. 17.30 på Oslo Lufthavn.
Klager sine hodetelefoner ble skadet i forbindelse med sikkerhetskontrollen. Klager
oppgir i skadeskjemaet at hodetelefonene ble tatt til side for etterkontroll, og at det var
ødelagt da han fikk det tilbake.

Avinor har innhentet kommentar fra sikkerhetskontrolløren som var til stede. Det er her
kommentert at ingen operatør var borti verken boks eller hodetelefoner Passasjeren
hadde ifølge sikkerhetskontrolløren lagt headsettet på toppen av jakken sin, og
rullegardinene hadde tatt og skjøvet dem ned. Boksen som kom etter hadde gått over
hodetelefonene.

OSL har i forbindelse med passering av sikkerhetskontrollen valgt å informere de
reisende via monitorer i ventearealet, i tilgjengelige brosjyrer, og på deres nettsider,
hvordan de skal forholde seg til passering gjennom sikkerhetskontrollen. Her vises det
blant annet at løse gjenstander som nøkler, mynter, lommebøker, belter, mobiler, briller,
headset osv, skal plasseres i jakkelomme/håndveske før håndbagasjen sendes gjennom
røntgenmaskinen. Skjerf eller andre lette/delikate plagg legges under yttertøy. Det er den
reisendes ansvar å etterleve denne anbefalingen for å hindre at gjenstander blir skadet/
borte, samt for å gjøre verdisaker mindre tilgjengelig.

For å ha krav på erstatning må det foreligge et økonomisk tap, et ansvarsgrunnlag
og en adekvat årsakssammenheng mellom ansvarsgrunnlaget og tapet. Det aktuelle
ansvarsgrunnlaget er uaktsomhet. Vi kan ikke se at det er utvist uaktsomhet verken av
sikkerhetsoperatøren Nokas eller OSL i forbindelse med sikkerhetskontrollen.

En ordinær gjennomføring av sikkerhetskontrollen gir ikke ansvar for OSL. Ved skade
på passasjerers eiendeler må det sannsynliggjøres at det er grunnlag for skyldansvar
grunnet uaktsomhet fra sikkerhetskontrollør, teknisk feil på utstyr eller lignende.
Objektivt ansvar eller ansvar etter kontrakt vil ikke være aktuelt i en sak som dette.

I sikkerhetskontrollen har passasjeren et selvstendig ansvar for å anbringe løse
gjenstander i kassene på en slik måte at skade ikke oppstår. Informasjon om plassering
av løse gjenstander, inkludert hodetelefoner er tilgjengelig på Avinor sin hjemmeside
og på flyplassen. Det står at disse skal plasseres i håndbagasje eller ytterklær. Ipader
og PCer skal sendes separat i egne bokser, og hvis dette blir gjort skal det ikke oppstå
skader som i denne saken. Skader kan riktignok forekomme dersom kasser hoper
seg opp og/eller faller i bakken etter at kassene har vært gjennom maskinen, men
sikkerhetskontrollør har ikke registrert noe slik i denne saken.

Avinor sin oppfatning er at sikkerhetskontrollen er forsvarlig innrettet, og at screeningen
i seg selv ikke representerer noen særlig risiko for skade, gitt at gjenstander blir håndtert
som beskrevet i avsnittet ovenfor.  Det er naturlig at sikkerhetskontrollører veileder
der risikoer oppdages, men det kan ikke oppstilles en generell aktsomhetsnorm at
kontrolløren er ansvarlig for passasjerens anbringelse av eiendeler i kassene.

For at Transportklagenemnda skal konkludere med ansvar må det foreligge positive
holdepunkter for at det utvist uaktsomhet. De alminnelige beviskravene må gjelde, og
det kan ikke være slik at bevisbyrden snus, slik at Avinor må sannsynliggjøre eller bevise
at skaden ikke skyldes sikkerhetskontrolløren.

Avinor anbefaler ikke at klager gis medhold.

Nemnda bemerker

Det er ikke bestridt at klagers hodetelefoner ble skadet i sikkerhetskontrollen. Det er
passasjeren som selv plasserer sine ting i plastkassene, og passasjeren har dermed et
selvstendig ansvar for å anbringe personlige eiendeler på en slik måte at skade ikke
oppstår. For å ha krav på erstatning må det foreligge et ansvarsgrunnlag. I dette tilfellet
kreves det at personalet i sikkerhetskontrollen har handlet uaktsomt og at dette har
forårsaket skaden. 

Avinor viser til at de på sine nettsider informerer om at hodetelefoner skal plasseres
i jakkelomme/håndveske. Etter det nemnda kan se står det imidlertid "små
hodetelefoner". Nemnda mener klager sine hodetelefoner  ikke faller inn under
betegnelsen "små hodetelefoner".  Det står imidlertid at også samme regelen gjelder
"andre løse gjenstander".  Videre står det at større elektriske artikler (for eksempel PC,
kamera, nettbrett, håndholdte spill osv.) tas ut av håndbagasjen og sendes separat. Det
er uklart for nemnda hvordan høretelefonene ble sendt gjennom sikkerhetskontrollen. 

Basert på sakens dokumentasjon kan ikke nemnda se at klager har sannsynliggjort at
skaden på hodetelefonene ble forårsaket gjennom uaktsomhet fra sikkerhetspersonalet.
Det er klager som har bevisbyrden for dette. Nemnda mener derfor at det ikke  foreligger
erstatningsbetingende uaktsomhet i denne saken. Nemnda kan med dette ikke anbefale
at klager får erstatning for de ødelagte hodetelefonene.

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda-fly anbefaler ikke at klager gis medhold.