Vedtak i Transportklagenemnda - Fly

Sammendrag

Krav om refusjon av ekstra utgifter som følge av kansellering.

Dato
11.11.2021

Saksnummer
2020-03359

Tjenesteytere
Widerøe

Klager har i det vesentlige anført

Klager med reisefølge (totalt fire passasjerer) skulle i forbindelse med jobb reise fra
Oslo til Hammerfest via Tromsø den 25. februar 2020, da flyet fra Tromsø fikk tekniske
problemer. Fordi køen hos Widerøes betjeningsskranke i Tromsø var uendelig lang
valgte tre av fire reisende selv å organisere fly til Bodø for overnatting, hvor det også
påløp ekstra utgifter til hotell og transport. Denne beslutningen ble tatt etter at de
fikk informasjon om at det ikke var noe ledig hotellrom i Tromsø, og at Widerøe hadde
begynt å sende passasjerer i retur til Oslo for overnatting. 

Den fjerde i reisefølget skulle ta et senere fly fra OSL, og måtte derfor overnatte på hotell
til Oslo samt forandret flybilletten til neste dag. Fordi reisen ble en dag lengre fikk alle
de fire reisende tapt arbeidsinntekt.  All omruting ble ordnet i samarbeid med klagers
reisebyrå, Egencia.

Klager med reisefølge har dokumentert følgende erstatningskrav til Widerøe: 

1 reisende: 
Flybillett tur/retur Tromsø-Bodø: 5742,80 kroner
Hotell Clarion Bodø: 1535,84 kroner
24t telefonservice Egencia: 377,50 kroner
Tapt arbeidsfortjeneste: 10 452 kroner

2 reisende: 
Flybillett tur/retur Tromsø-Bodø: 5742,80 kroner
Hotell Clarion Bodø: 1535,84 kroner
24t telefonservice Egencia: 377,50 kroner
Tapt arbeidsfortjeneste: 10 452 kroner

3 reisende:
Flybillett tur/retur Tromsø-Bodø: 5742,80 kroner
Hotell Clarion Bodø: 1535,84 kroner
Tapt arbeidsfortjeneste: 10 452 kroner

4 reisende: 
Diett: 780 kroner
Tapt arbeidsfortjeneste: 10 452 kroner

Den fjerde reisende har fått dekket hotell og endringsgebyr pålydende 2982 kroner
gjennom forsikring.

Totalt kreves 65 550,42 NOK i ekstrautgifter (inkl. tapt arbeidsfortjeneste) erstattet.

Tjenesteyterne har i det vesentlige anført
Widerøe har ikke avgitt uttalelse til nemnda. Til klager har flyselskapet i det vesentlige
anført:

Hendelsen er ikke kompensasjonsberettiget da årsaken var ekstraordinære
omstendigheter utenfor Widerøes kontroll.

Nemnda bemerker

Flyselskapet Widerøe har tross oppfordring ikke avgitt uttalelse til nemnda. Nemnda
treffer vedtaket på grunnlag av opplysningene som er fremkommet tidligere i saken, jf
transportklagenemndforskriften § 5-3 tredje ledd.

Nemnda legger til grunn at klagers flyvning ble kansellert og at han og reisefølget
ble mer enn tre timer forsinket frem til sitt endelige bestemmelsessted Hammerfest.
Kansellering gir passasjeren rett til standarderstatning med mindre flyselskapet
godtgjør at innstillingen skyldtes ekstraordinære omstendigheter som ikke kunne vært
unngått selv om alle rimelige tiltak var truffet, jf EU-forordning 261/2004 artiklene
5 og 7. Nemnda har merket seg klagers opplysning om at Widerøe har utbetalt
standardkompensasjon på 250 euro per passasjer.

Klager med reisefølge har fremlagt krav om refusjon av utgifter i forbindelse
med kanselleringen, herunder flybilletter frem og tilbake mellom Tromsø - Bodø,
hotellovernatting, diett og servicegebyr hos klagers billettbyrå til en totalt kostnad på 23
742,42 kroner. 

Widerøe har ikke gitt kommentar til nemnda, og klagers beskrivelse av situasjonen etter
at flyet fra Tromsø ble kansellert legges derfor til grunn. Ved kansellering har forbruker
rett til å få dekket forpleining. Forbruker har imidlertid en aktsomhetsplikt og må gi
flyselskapet mulighet til å tilby forpleining. I dette tilfellet har forbrukeren selv ordnet
transport fra Tromsø til Bodø og tatt inn på hotell der. Nemnda finner det klart at klager
har rett på dekning av utgifter til overnatting. Når det gjelder utgifter til transport til
Bodø mener nemnda at det ikke var nødvendig for klagerne å reise dit, men at Widerøe
likevel bør dekke en andel av disse transportutgiftene ettersom selskapet ikke har
svart nemnda og bidratt til sakens opplysning. Nemnda anbefaler derfor at Widerøe
dekker påløpte utgifter til hotell og 1000 kr pr person for transport for de tre som reiste
til Bodø. Når det gjelder servicegebyret så mener nemnda at klager selv har valgt å
benytte et reisebyrå som har tatt en høy pris for å bistå, fremfor å ta kontakt direkte med
flyselskapet der serviceskranke var tilgjengelig. Dette er en kostnad som flyselskapet
etter nemndas oppfatning  ikke er forpliktet til å dekke.

Klager med reisefølge har videre krevd erstatning på totalt 41 808 kroner i tapt
arbeidsfortjeneste for 26. februar 2020.  Etter nemndas vurdering er fremlagt Excel-
skjema med oppsett over forventet faktureringsgrunnlag for fire ansatte, ikke tilstrekkelig
dokumentasjon for krav om tapt arbeidsinntekt. Nemnda kan derfor ikke anbefale at
klager gis medhold i sitt krav om tapt arbeidsinntekt.

Vedtak

Transportklagenemnda anbefaler at Widerøe dekker reisefølgets utgifter til hotell, samt
en andel av transportutgiftene, med totalt kr 7 607,52