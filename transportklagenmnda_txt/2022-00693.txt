Vedtak i Transportklagenemnda
- Kollektivreiser

Sammendrag

Krav om frafall av ilagt gebyr. Anført at klager valgte «Nåværende
posisjon» i appen, men at denne ikke fungerte som den skulle.

Dato
16.06.2022

Saksnummer
2022-00693

Tjenesteytere
Vy

Klager har i det vesentlige anført

Klager ble ilagt gebyr på toget den 11. april 2022.

Klager anfører at hun ble ilagt gebyr selv om hun gjorde alt hun kunne for å unngå det.
Klager anfører at hun lastet ned Vy-appen og tastet inn «Min nåværende posisjon», da
hun var usikker på stasjonsnavnet. Klager anfører at appen ba henne om å betale 64
kroner, noe hun gjorde. Klager anfører at dersom appen hadde bedt henne om å betale
84 kroner, ville hun ha gjort det umiddelbart.

Klager anfører at da kontrolløren sjekket billetten hennes, ble det oppdaget at hun
manglet en sone. Klager anfører at hun var i sjokk, fordi hun tenkte at hun hadde gjort alt
riktig. Klager anfører at kontrolløren var veldig snill og forsikret klager om at det ikke var
noen grunn til å stresse, og at det eneste klager måtte gjøre var å sende et skjermbilde
av billetten til Vy med en forklaring av situasjonen. Klager anfører at kontrolløren sa at
klager ikke burde betale noe og i stedet sende bilde av billetten, og at kravet da ville bli
slettet.

Klager anfører at dersom hun hadde skjønt at hun ville måtte betale 1125 kroner i
gebyr til tross for at hun hadde gyldig billett, ville hun ha protestert på stedet overfor
kontrolløren. Klager anfører at hun ikke tenkte på å protestere der og da, siden hun
hadde 100 % rett og siden kontrolløren sa at kravet ville bli slettet hvis hun sendte inn
bildet.

Klager anfører at dersom hun hadde gått tilbake til det tidspunktet da hun lastet ned Vy-
appen, ville hun ha gjort akkurat det samme igjen, ikke fordi hun ville spare 19 kroner,
men fordi det var den eneste måten for henne å kjøpe gyldig billett for reisen. Klager
anfører videre at hun har ingen svar på hvorfor appen ba henne om å betale 64 kroner
i stedet for 84 kroner, og at dette er noe Vy bør ta ansvar for. Klager anfører at hun ikke
kan stå ansvarlig for hvordan navigasjonen fungerer i Vys app. Klager anfører at hun
hadde kjøpt en gyldig billett for reisen i Vy-appen og har bevis på dette.

Til Vys tilsvar anfører klager at billetten var kjøpt før hun gikk på toget, noe som enkelt
kan sjekkes opp i lys av innsendt dokumentasjon, at hun valgte «Nåværende posisjon»
og til Fetsund, og at hun betalte den summen som appen ba henne om å betale. Klager
anfører at da billetten ble kontrollert, var den aktiv. Klager anfører at hun ikke kan
straffes for at navigasjonen i Vy-appen ikke fungerte nøyaktig. Klager anfører at hun
dessuten reiste alene den dagen.

Klager krever frafall av det ilagte gebyret.

Tjenesteyterne har i det vesentlige anført
Ved billettkontroll den 11. april ble klager påtruffet i en vogn merket «kun gyldig billett»
etter avgang fra Oslo S (Ruter sone 1), hvor neste stopp var Lillestrøm (Ruter sone 2Ø).
Klager kunne ved kontroll ikke fremvise gyldig billett for hele reisen hun benyttet seg av,
og hun ble ilagt kontrollgebyr.

Kontrolløren har opplyst som følger: «Hun hadde sone 2Ø og 3Ø men ikke sone 1 da vi
kom fra Oslo. Hun hadde også med seg ett barn på 12 år som hun ikke hadde billett på».

Før avgang fra Oslo S må man her ha billett for sone 1 i orden – noe klager ikke hadde.
I Vys reisevilkår punkt 3 er det beskrevet som følger: «Digitale/elektroniske billetter skal
være aktivert før du går på toget». De ubetjente vognene på toget er tydelig merket ut-
og innvendig med «kun gyldig billett». Vy må stille krav til at man kan fremvise billett for
hele reisen man benytter seg av når man har valgt vogn merket «kun gyldig billett».

Gebyr ble her ilagt på det objektive kriterium og faktum at klager ikke kunne presentere
gyldig billett for hele reisen hun benyttet seg av. Hjemmel for å ilegge gebyr fremgår av
Vys reisevilkår punkt 4 A: «Hvis du ikke kan vise gyldig billett i en kontroll, må du betale
et gebyr fastsatt av Samferdselsdepartementet.» Størrelsen på gebyret er likt for alle
tilfeller av manglende billett.

Billetten som klager fremviste, er ikke kjøpt i Vys app. Billetten var kjøpt i Ruters app.
Kontrolløren har ikke gitt noe tilsagn på at gebyr vil bli frafalt, men at hun kunne klage på
gebyret og avvente svar.

Kontrolløren meldte tilbake som følger:
«Hei! Det har ikke vært noe avtale om å ikke betale. Vi var to som var på saken og vi
informerte om at hun ikke skulle betale noe før hun hadde fått svar på en evt klage. Hun
hadde sone 2Ø og 3Ø men ikke sone 1 da vi kom fra Oslo. Hun hadde også med seg ett
barn på 12 år som hun ikke hadde billett på. Dette sa jeg også til henne at det ikke var
helg eller helligdag så barn må betale barnebillett. Ellers blir det også gebyr. Da sa hun
at det visste hun ikke. I dette tilfeller var det to grunner til at hun fikk gebyr. Ikke betalt
billett på barn og feil sone på seg selv.»

Vy opprettholder krav om betaling av gebyret.

Nemnda bemerker

Klager ble ilagt gebyr på toget den 11. april 2022 som følge av manglende gyldig billett.

Det fremgår av Vys transportvilkår punkt 4 A at passasjerer som ved kontroll ikke kan
vise gyldig billett, vil bli ilagt et gebyr. Bestemmelsen er objektiv, og gebyr kan således
ilegges selv om passasjeren ikke har opptrådt klanderverdig. Videre fremgår det av
transportvilkårenes punkt 3 at digitale/elektroniske billetter skal være aktivert før man
går på toget.

Klager hadde billett for sone 2Ø og 3Ø, men manglet billett for sone 1 ved avgang fra
Oslo S. Klager kunne dermed ikke fremvise gyldig billett under billettkontrollen, og
vilkårene for å ilegge gebyr var således til stede.

Klager har blant annet anført at hun valgte «Nåværende posisjon» som avreisested i
appen, og at hun betalte det appen oppga at hun måtte betale. Klager har videre anført
at hun fikk beskjed av kontrolløren om at gebyret ville bli frafalt dersom hun sendte inn
bildebevis på billetten i etterkant.

Nemnda bemerker at det er den reisendes ansvar å sørge for gyldig billett ved reise
med kollektiv transport, og det er den reisendes ansvar å kunne vise gyldig billett. Dette
innebærer at det også er den reisendes ansvar å kontrollere at riktig billett er kjøpt.
Klager gikk om bord i ubetjent vogn, hvor man må ha kjøpt og aktivert billetten på
forhånd. Nemnda finner for øvrig ikke at det er sannsynlig at kontrolløren ga klager
beskjed om at hun ville slippe å betale gebyret selv om hun ikke hadde gyldig billett.

Vedtak

Transportklagenemnda kan ikke anbefale at klager gis medhold.