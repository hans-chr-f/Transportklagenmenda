Vedtak i Transportklagenemnda
- Kollektivreiser

Sammendrag

Krav om refusjon av utlegg til taxi - innstilt tog

Dato
08.12.2020

Saksnummer
2020-02906

Tjenesteytere
Vy

Klager har i det vesentlige anført

Klager skulle reise fra Rosenholm til Oslo S den 20. september 2020. Klager forklarer at
togene på strekningen klager skulle reise med var innstilt den aktuelle helgen på grunn
av planlagt arbeid. Videre forklarer hun at dette var informasjon man fant på Vy sin
hjemmeside i forkant av helgen og at det var satt opp buss for tog. Morgenen klager
skulle reise hadde bussjåførene blitt tatt ut i streik slik at også bussene som gikk for
tog ble innstilt. klager forklarer at Vy mener det ikke har plikt til å dekke hennes utgifter
til taxi, fordi Vy mener årsaken til innstillingen var streiken. Klager mener det var to
samvirkende årsaker; det planlagte arbeidet og streiken. Klager mener at Vy klart står
ansvarlig for det planlagte arbeidet. 

Klager ber Transportklagenemnda vurdere om streiken var et forhold som fritar
Vy for erstatningsansvar. Hun vil peke på to momenter dersom det blir foretatt en
skjønnsmessig vurdering: Det var søndag morgen, hvor det var få reisende og relativt
enkelt å skaffe taxi som alternativ transport. Muligheten for streik var kjent. Klager
mener Vy kunne planlagt dette. Klager påpeker at hun som forbruker og student
er avhengig av å reise kollektiv, og bor ikke i nærheten av trikk og T-bane. Klager
mener at det fra hennes perspektiv er urimelig at hun skal bære kostnadene for dette,
når Vy kunne planlagt dette og heller økt billettprisene marginalt dersom dette var
nødvendig for å sikre et bedre tilbud. Klager legger til at klageprosessen koster mer i
transaksjonskostnader enn det hadde kostet Vy å betale for taxituren. 

Etter at klager har mottatt Vy sitt tilsvar i saken legger hun til at Vy bestrider at hun
hadde gyldig billett når hun reiste med månedskort fra Ruter. Månedskortet fungerer
som gyldig reisebevis på buss og tog i Oslo og Vy har åpenbart gitt Ruter kompetanse til
å selge billetter som gjelder på Vy sine tog. Hun forklarer at ifølge Ruter gjelder Vy sine
transportvilkår på Vy sine tog. Basert på Vy sitt tilsvar forstår hun det slik at Vy likevel
mener at hun ikke har noen forbrukerrettigheter i forholdet til Vy når hun har kjøpt
billetten via Ruter. Klager forklarer at dersom dette er realiteten mener hun at det er en
ansvarspulverisering som hun ikke kan forstå at vi kan være tjent med. 

Klager presiserer at hun legger transportvilkårene til Vy til grunn, hvor det
fremgår at "Vy plikter å transportere passasjerene med gyldig billett frem til angitt
bestemmelsesstasjon", og at "transporten skal skje uten unødig opphold og om
nødvendig med annet transportmiddel enn tog", se § 2A. Det følger videre av
transportvilkårene at "Vy kan innstille togavganger ... når det er nødvendig på grunn av
årsaker utenfor Vys kontroll" (for eksempel streik), sr §2F. Klager legger til at i tilsvaret
til Vy så opplyser Vy at de selv ikke hadde satt opp alternativ transport (slik klagers
inntrykk var, ettersom det i appen ble henvist til alternativ transport). Klagers forståelse
av avtalevilkårene er at Vy er forpliktet til å sette opp alternativ transport selv når det
skjer planlagt arbeid på sporet. 

Når innstillingen skyldes arbeid på sporet var dette innenfor selskapenes kontroll, se
§ 7F. Klager anfører om at hun fikk informasjon om innstillingen lenge etter kjøpet av
billetten, se § 7E. 

Klager forstår transportvilkårene slik at hun har rett til erstatning etter hendelsen.
Dersom Transportklagenemnda kommer til at transportvilkårene ikke skal forstår slik,
håper klager at Vy tar dette til inntekt for at må jobbe med utformingen av vilkårene.
Klager forklarer at hun har forsøkt etter beste evne å innrette seg i overensstemmelse
med hennes rettigheter i kundeforholdet, så dersom hun likevel må bære kostnadene
til taxi oppleves det urimelig. Klager legger til at en løsning kan være at Vy begynner
å opplyse i appen når man har rett til taxi og lignende. Dette hadde gjort det mer
forutberegnelig. 

Klager krever å få utlegg til taxi fra Rosenholm til Oslo dekket, totalt kr. 489.

Tjenesteyterne har i det vesentlige anført
Klager var en av de som ble berørt av streik i kollektivtrafikken den 20. september 2020. I
Vy sine transportvilkår § 7 F fremgår det: "Erstatning kan ikke kreves dersom forsinkelsen
eller toginnstillingen skyldes forhold utenfor Vys eller Bane NORs kontroll, slik som
ekstraordinære værforhold eller naturbegivenheter, offentlige påbud og forbud, streik og
lockout etc."

Bane NOR utførte arbeid på linjen mellom Oslo og Halden fra kl. 02:00 lørdag 19.
september 2020 til kl. 13:40 søndag 20. september 2020. På grunn av dette var linjen
stengt for all togtrafikk som da også berørte reisende til og fra Rosenholm kom klager
opplyste hun skulle reise fra.  

Det var varslet på forhånd av VY og Bane NOR at linjen var stengt. Klager opplyser i sin
klage til Transportklagenemnda at hun også var kjent med dette.

Klager viser til en Ruterbillett kjøpt av Ruter som var gyldig på deres transportmidler
innenfor sone 1. Vy har ikke noe med denne avtaleinngåelsen å gjøre. Det var ikke
egenarrangert "buss for tog" fra Vy på denne strekningen under avviket. Det var på
Vy sin hjemmeside og i Vys salgskanaler henvist til Ruter sitt ordinære busstilbud på
strekningen. 

Natt til 20. september 2020 ble det brudd i tarifforhandlinger mellom bedrift og
arbeidstakere som medførte at Ruter sine busslinjer ble innstilt som følge av streik. Dette
medførte at klager ikke fikk benyttet seg av Ruter sitt busstilbud. Klager har fremmet krav
om dekning av utlegg til drosje benyttet kl. 10:34 den 20. september 2020. 

Det var forhåndsannonsert at Vy ikke hadde noen egen transport på strekningen og Vy
har ingen avtale om transport da klager i den forbindelse var henvist til Ruter sitt tilbud.
Vy har ingen forpliktelse til å arrangere transport om Ruter er berørt av streik.

Det er ikke unormalt at streik rammet en tredjepart og at økonomisk tap i slike tilfelle
skjer der det oppstår. Streiken som oppstod var utenfor Vy sin kontroll og berørte svært
mange reisende. Utlegg og tap som den enkelte måtte ha blitt påført, som i dette tilfelle,
kommer utenom hva Vy dekker. 

Etter at Vy har mottatt klager sin kommentar i saken legger Vy til at avviket det var
tale om i dette tilfellet var annonsert på Vy sin hjemmeside oktober 2019. Detaljert
informasjon om alternativ transport blir lagt ut i Vy sine salgskanaler ca. 3 måneder på
forhånd. Informasjonen om avviket var derfor tilgjengelig lenge før klager kjøpte sin
billett og den reisende bør undersøke om det er varslet avvik på strekningen før man
kjøper en periodebillett for 30 dager. Vy vil presisere at generelt vil man kunne få dekket
utlegg til alternativ transport ved vesentlig forsinkelse, men ikke i tilfelle av streik hos Vy,
en underleverandør eller et annen kollektivtransport som er utenfor Vy sin kontroll og
hvor Vy ikke har noen transportplikt. 

Vy avviser kravet om refusjon av utlegg til taxi.

Nemnda bemerker

Klager krever refusjon av taxiregning på kr. 489,- som følge av innstilt tog og busstreik. 

Som følge av arbeider på toglinjen mellom Oslo og Halden fra kl. 02.00 lørdag 19.
september til kl. 13.40 søndag 20. september 2020, var linjen stengt for trafikk. Dette var
varslet på Vy sine sider i oktober 2019, og klager var også kjent med dette. Klager skulle
reise fra Rosenholm til Oslo S. Vy hadde ikke noe tilbud om buss for tog, slik at klager evt.
måtte benytte seg av annet tjenestetilbud. 

Samme natt ble Ruters busstilbud innstilt pga. streik, slik at klager heller ikke fikk
benyttet Ruters busstilbud. 

Etter nemndas syn er det ikke grunnlag for refusjon fra Vy fordi Ruters busstilbud
ble rammet av streik. Dette er ikke noe Ruter råder over. Klagers billett er også kjøpt
hos Ruter, og siden det var Ruters busstilbud som rammet klager, burde klagen vært
fremmet mot Ruter. Det følger imidlertid også av Ruters reisevilkår, at det ikke gis
refusjon ved streik.

Vedtak

Transportklagenemnda for kollektivtransport finner ikke å kunne anbefale at klager gis
medhold.