Vedtak i Transportklagenemnda
- Kollektivreiser

Sammendrag

Gebyr - ikke gyldig billett

Dato
20.03.2018

Saksnummer
2018-00194

Tjenesteytere
Ruter

Klager har i det vesentlige anført

Klager ble ilagt gebyr på trikken 25. november 2017 fordi hun ikke kunne vise gyldig
billett.

Klager oppdaget i kontrollen at hun hadde tatt med seg sin private telefon, og
ikke jobbtelefonen som inneholdt gyldig billett. Årsaken til at klager ikke hadde
periodebilletten på sin private telefon var fordi hun dagen før hadde overført billetten til
jobbtelefonen. 

Klager forsøkte å forklare situasjonen til kontrolløren, og spurte samtidig om hvordan
prosedyren med bøtelegging gikk for seg. Kontrolløren ga klager en bankterminal hvor
hun ble bedt om å betale kroner 950. Klager gjorde dette og mottok kvitteringen. I
ettertid har klager oppfattet det slik at hun kunne ha nektet å ta imot gebyret, samt at
original kvitteringen er nødvendig for å få medhold i klagen.

Klager hevder også at det er en svakhet i Ruters systemer at alle billettene er
upersonlige. 

Klager krever derfor at Ruter refunderer gebyrkostnaden.

Tjenesteyterne har i det vesentlige anført
Ruter viser til henvendelse fra klager angående et gebyr hun ble ilagt  25. november
2017. Ifølge klagers forklaring så ble gebyret ilagt fordi hun ikke kunne fremvise gyldig
billett fordi hun hadde tatt med seg feil telefon.

Gebyret ble betalt på stedet og klager fikk med seg en kvittering, denne har hun ikke klart
å legge frem i ettertid og hun opplyser at denne er kastet. Kvitteringen inneholder blant
annet gebyrnummer, når du betaler på stedet så blir ikke gebyret registrert på navn,
gebyrnummer er dermed eneste mulighet vi har til å finne tilbake til rett gebyr. 

Ruter kan derfor ikke legge ved kopi av gebyret i denne saken, og forholder oss til klagers
forklaring. Gebyret er etter det vi forstår helt korrekt ilagt, det ble ikke vist noen billett.
Alle Ruters billetter er upersonlig og må være med på reisen man foretar, det er ikke slik
at man kan fremvise billett i ettertid for å få gebyr ettergitt.

Billettappen er ikke knyttet til person og Ruter kan ikke se hvilken telefon de ulike appene
ligger i. Billetten er ikke registrert med navn eller e-potadresser slik klager henviser til. På
bakgrunn av dette kan vi ikke se noen grunn til å refundere det innbetalte gebyret.

Og for ordens skyld, det er samme klagerett på gebyr uansett om det blir betalt på
stedet eller man får med seg en giro, eneste forskjell er at gebyr betalt på stedet forblir
anonymt, og har en lavere takst enn giro. Det er ikke slik at man kan nekte å ta i mot et
gebyr.

At man kan fremvise gyldig billett i ettertid er altså ikke grunn til å slippe gebyr. Ruters
avgjørelse står derfor fast.

Nemnda bemerker

Klager ble ved kontroll på trikken den 25. november 2017 ilagt gebyr fordi hun ikke
kunne vise gyldig billett. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager kunne ikke vise gyldig billett og vilkårene for å ilegge gebyr var til stede. 

Nemnda har merket seg klagers forklaring om at hun hadde gyldig månedskort, men
hadde tatt med seg feil telefon. 

Nemnda bemerker at det er en forutsetning i Ruters billettordning at billetten kan vises
under reisen. Ruter har ingen ordning med at billetter kan vises i ettertid. 

Nemnda har forståelse for at gebyret kan oppleves som en urimelig reaksjon til tross
for at man kan vise til et gyldig månedskort. Ut fra reiseforetakenes behov er det likevel
behov for en konsekvent praksis da det er ulike årsaker til at reisende ikke kan vise
billett. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.