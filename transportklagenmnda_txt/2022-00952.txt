Vedtak i Transportklagenemnda - Fly

Sammendrag

Krav om standarderstatning.

Dato
24.11.2022

Saksnummer
2022-00952

Tjenesteytere
Nordic Regional Airlines Oy

Klager har i det vesentlige anført

Klager skulle reise den 6. august 2020, med Nordic Regional Airlines fra Oslo via Helsinki
til Tallinn, avgang kl. 17:15 med ankomst kl. 20:45:
AY916 OSL HEL 17.15 - 19.35 
AY1027 HEL TLL 20.10 - 20.45

Klager mottok melding den 6. august om at reisen med AY1027 fra Helsinki til Tallinn
var endret. Han ble booket om til å reise med AY1035, og ankom Tallinn kl. 00:25 den 7.
august 2020.

Klager ble ikke informert om sine rettigheter

Klager krever standarderstatning.

Tjenesteyterne har i det vesentlige anført
Flyvning med AY915 fra Helsinki til Oslo ble forsinket grunnet lange køer ved flyplassen,
noe som gjorde at seks passasjerer som hadde sjekket inn sin bagasje ikke ankom ved
gate i tide. Av sikkerhetsmessige obligatoriske årsaker måtte deres bagasje losses av flyet
før avgang. Dette forsinket avgangen med 37 minutter, og var årsaken til forsinkelse også
på klagers flyvning fra Oslo til Helsinki med AY916.

Klager ble informert om endring, og sine rettigheter i henhold til EU-261/2004. Klagers
krav om standarderstatning avvises.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10

I angjeldende sak ble selve flymaskinen som skulle benyttes på klagers flyvning
forsinket på grunn av at seks passasjerer ikke møtte til gate, og deres bagasje måtte
lastes av av sikkerhetsmessige årsaker. Denne forsinkelsen gjorde at klager mistet sin
videreforbindelse. Han ble booket om og ankom endelig bestemmelsessted 3 1/2 time
forsinket.

Spørsmålet i saken er om årsaken til forsinkelsen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.

Slik nemnda ser det, hender det regelmessig at passasjerer ikke kommer til gate på
tross av at de har sjekket inn sin bagasje. Dette kan ha flere årsaker og som regel dreier
det seg antakelig om forglemmelse av tid og sted, eller forsinket ankomst grunnet
sent ankommet fly. Å vente på forsinkede passasjerer anser ikke nemnda som en
ekstraordinær omstendighet i forordningens forstand, men som en del av flyselskapets
daglige drift.

Nemnda mener etter dette at flyselskapet ikke har godtgjort at forsinkelsen ikke
kunne vært unngått selv om alle rimelige tiltak var truffet. Klager har dermed krav på
standarderstatning på 250 euro.

Vedtak

Transportklagenemnda anbefaler at Nordic Regional Airlines utbetaler
standarderstatning med 250 euro.