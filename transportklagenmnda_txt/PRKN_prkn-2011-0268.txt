Vedtak i Pakkereisenemnda

Sammendrag

Saken gjelder krav pga overbooking på hotell på Rhodos.

Dato
03.05.2012

Saksnummer
268/11

Tjenesteyter
Solfaktor Pluss

Klager: X

Turarrangør: Solfaktor Pluss

Antall reisende: 3

Reisens pris: kr 16.566

Saken gjelder:

Saken gjelder krav pga overbooking på hotell på Rhodos.

Klager har anført at ved ankomst hotellet natt til 4. august fikk de beskjed om at
hotellet - Alexia - var overbooket og at de måtte bo på annet hotell til 6. august.

Dette hotellet lå langt fra sentrum. Han ringte Sunhotels og fikk beskjed om at de kunne flytte
inn på Alexis 6. august og at de skulle få gratis a/c resten av oppholdet. Ved ankomst Alexis var
det fortsatt ikke plass, og de måtte bo på et tredje hotell til 8. august. Det hotellet hadde ikke
3-manns rom - derfor måtte 2 bo i 5.etg. og 1 i 1.etg. hvor a/c ikke virket.

Klager anfører at de hadde bestilt hotell i Rhodos sentrum nettopp for å være i byens
sentrum. Det gikk de glipp av, de måtte bruke flere feriedager på pakking og reising mellom
hoteller og ferien ble oppstykket.

De måtte også bruke penger til taxi for å komme til sentrum.

For klager var det ingen kompensasjon at et av de andre hotellene var av høyere standard.

Solfaktor Pluss anfører at det hotellet klager ble flyttet til, har bedre standard - 4* mot
2* på Alexis. Da de fikk rom på Alexis fikk de gratis a/c og safe i tillegg til halvpensjon
som kompensasjon. Solfaktor har i tillegg tilbudt 40 % av de 3 første hotellnettene - til
sammen kr.1080,-.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen, jf.
pakkereiseloven § 6-1. Mangler gir grunnlag for et forholdsmessig prisavslag hvis de ikke
avhjelpes innen rimelig tid.

Flytting til annet hotell enn det avtalte pga overbooking er en slik mangel, og overflyttingen i
dette tilfelle skjedde til et hotell som lå et annet sted enn der klager ønsket å bo.

I tillegg til ulempen med flytting frem og tilbake og utlegg til taxi kommer også det forhold at
de måtte bo på 2 alternative hoteller før de kunne flytte inn på det hotellet de hadde bestilt.

Etter en helhetsvurdering finner nemnda at klager bør tilkjennes et prisavslag på kr.500,- per
person, i tillegg til de tilbudte 1080,-Tilsammen kr 2.580,-.

Vedtak:

Reklamasjonsnemnda for pakkereiser anbefaler at klager gis en kompensasjon på til sammen
kr.2.580,-.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Solveig Kohagen, Ving Norge AS

Vigdis Fiske Amisol AS