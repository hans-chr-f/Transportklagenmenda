Vedtak i Transportklagenemnda - Fly

Sammendrag

Krav om en erstatning grunnet kanselleringer. Endringer både på utreisen og returen.

Dato
17.11.2021

Saksnummer
2021-00891

Tjenesteytere
SAS

Klager har i det vesentlige anført

Klager med reisefølge (til sammen to personer) skulle reise med SAS fra Kristiansand til
Longyearbyen tur/retur i april 2021.  Både utreisen og returen ble flyttet med 24 timer.
Planlagt avreise var opprinnelig 2. april, men ble flyttet til 1. april. Retur skulle ha vært
den 6. april, men ble flyttet til 5. april. Klager mener dato ble flyttet ca én og en halv
måned i forveien på den ene, og mindre enn 14 dager på den andre. 

Da pandemien traff i mars 2020 var det noe ingen kunne forutse. Klagers reise i april
2021 var imidlertid bestilt i god tid, og pandemien har godt kjent på dette tidspunktet.
Klager mener SAS bør stå til ansvar for at de flytter på datoer på denne måten. Klagers
reise var en fritidsreise, men tenk om han skulle vært deltaker på et kurs eller lignende.
Klager kunne også risikert at det ikke var noe hotell å oppdrive.  Klager har hørt via egne
kanaler at årsaken til kanselleringen ikke var viruset, men at det var få passasjerer på
langfredagen

Det var ingen betydelige endringer i statlige begrensninger på å reise til Svalbard i det
aktuelle tidsrommet.  Det stemmer at det har vært et generelt råd om å ikke reise mer
enn nødvendig, men hvis SAS mener alvor med dette, bør de slutte å sende ut reklame
for flyreiser. Dessuten er det ikke opp til SAS å vurdere nødvendigheten av en reise.

Klager kan akseptere at det var utenforstående og plutselige endringer som gjorde at
han ikke fikk reist som planlagt i mars 2020. Det er imidlertid ikke noen plutselige og
overraskende endringer som ligger til grunn ett år senere når de da booker om i alle
retninger. Klager anfører at selskapet her tilraner seg en rett til å kansellere som det
passer dem, under dekke av en pandemi. 

Skal SAS fritas for ansvar, må det henges på et eller flere av unntakene i forordningen.
Teknisk feil er ikke et argument i denne saken. Dårlig vær så lang tid i forveien er heller
ikke et argument. Da sitter en vel stort sett igjen med force majeure. Etter mer enn
ett år er det lite sannsynlig at SAS ikke skal ha klart å justere driften til de gjeldende
regler og antall reisende. Sistnevnte, altså antall reisende, er i seg selv ingen grunn til å
kansellere reisen, og er vel nettopp derfor kompensasjonsordningen er der. Dette var
også innenriksflyvninger, i den grad Svalbard kan kalles det. 

Hvis SAS skal slippe ansvaret pga covid-19 ett år etter at det ble innført, og i en tid der
vaksinering var godt i gang og restriksjoner var godt i gang med å bli lempet på, betyr
det også at hele regelverket i praksis ikke har noen verdi. SAS kan da alltid skylde på en
pandemi, og de kan gjøre det i årevis fremover siden selv WHO sier at de tviler på at vi
kan vaksinere oss ut av den. Spørsmålet nemnda må ta stilling til blir altså om denne
kompensasjonsordningen er satt til side i sin helhet eller ikke.

Klager har med dette fremsatt krav om kompensasjon for hendelsene. Klager er mest
opptatt av at SAS må betale en erstatning, og ikke beløpet. Klager henviser til EU-
forordning 261/2004.

Tjenesteyterne har i det vesentlige anført
Utdrag fra SAS sitt tilsvar (noe forkortet). 

Klagers flyvning (SK208 den 2. april) ble kansellert den 22. mars 2020.  SAS  bestrider
kravet i sin helhet da kanselleringen  skyldtes den globale spredningen av Corona-
viruset (Covid-19), Det rettslige  grunnlaget for avvisningen av kravet er EU - forordning
261/2004 1 («forordningen») artikkel 5, og kapittel 4 i kommisjonens tolkningsveileder for
forordningen under Corona-pandemien.

Siden midten av mars 2020 har det vært et strengt reiseråd i alle de skandinaviske
landene for både inn-og utreise, samt reiser innad i landene. 

I tillegg har nesten alle andre land innført lignende eller strengere regler for inn-og
utreise som har medført en dramatisk nedgang i menneskers mulighet og vilje til å reise. 

Den 15. mars innførte norske myndigheter et generelt reiseråd som frarådet alle reiser
som ikke var «strengt nødvendige», I forbindelse med påsken 2021 kom Regjeringen den
12. og 23. mars med anbefalinger i forbindelse med både inn-og utenlandsreiser. 

Slike råd fører til en generell nedgang til vilje blant befolkningen til å reise, noe som
igjen fører til kanselleringer. Følgelig ser SAS seg til å kansellere flyvninger på kort
varsel. Følgelig blir slike kanselleringer som klager opplevde en indirekte konsekvens av
pandemien. 

Nokså tidlig i pandemien innførte nasjonale myndigheter i verdens land forskjellige
type reiseråd og restriksjoner med det formål å forsøke å få kontroll over spredningen.
En direkte konsekvens av dette har imidlertid vært at menneskers bevegelsesfrihet
og reiselyst har blitt redusert til et minimum. I denne sammenheng må det nevnes at
rådene og restriksjonene har blitt innført, endret og opphevet med svært kort varsel
avhengig av utviklingen av viruset i hvert enkelt land. 

SAS sin forretningsmodell –som et globalt flyselskap –er å tilby de reisende valgfriheten
av hvor de ønsker å reise, når de ønsker å reise. En forutsetning for å kunne tilby en
slik valgfrihet er at de reisende står fritt til å utnytte et slikt tilbud uten restriksjoner.
Når myndighetene innfører råd og restriksjoner på reise, påvirker dette de reisendes
mulighet til å anvende seg av overnevnte tilbud. I tillegg til rådene har det i kortere
perioder vært enkelte forbud mot å operere flyruter mellom visse land. 

Gitt at SAS opererer til og fra de aller fleste europeiske land, samt noen utenfor Europa.
har selskapet dermed vært tvunget til å forholde seg til alle de forskjellige lands ulike
regler for inn- og utreise, og ikke minst når disse reglene har trådt i kraft eller har
blitt opphevet. På grunn av disse reglene har SAS ikke hatt muligheten til å operere
trafikkprogrammet slik det opprinnelig var planlagt. 

Ruteprogrammet planlegges 8-10 måneder i forveien.  Det er avgangstider og tillatelser
som skal ordnes med, flåten må planlegges med hvor det er best og fly, og ikke minst
besetning til disse flyene. Dette tas med for å gi et inntrykk av at det ikke bare er å «snu
på hælen» når uforutsette pandemier oppstår. 

Det må være klart at reiseindustrien har vært blant de mest berørte industriene under
pandemien, både operasjonelt og økonomisk. Når det er sagt er det ingen hemmelighet
at pandemien rent faktisk ikke forhindrer flyselskapene i å få fly opp i luften–det er
bortfallet av hele passasjergrunnlaget som er skylden i at flytrafikken er minimal. 

Bakgrunnen og formålet med forordningen var å forhindre at flyselskapene skulle nekte
passasjerer ombordstigning fordi flyet var overbooket. Dette fremgår i forordningens
fortale punkt 3. I forordningens forarbeider, utarbeidet av kommisjonen (Explanatory
Memorandum) fremgår det tydelig at bakgrunnen for lovforslaget var at kommisjonen
ønsket å adressere problemet med at flyselskapene kansellerte flyvninger og nektet
passasjerer ombordstigning av rene kommersielle grunner.

Kommisjonens mål for den nye forordningen var å få flyselskapene til å avveie
kostnadene for berørte passasjerer mot de kommersielle fordelene ved overbooking og
kansellering. På den måten skulle antallet berørte passasjerer reduseres. 

I forarbeidene er det forklart at de standardiserte satsene som er gitt i forordningen
skal –i tillegg til å kompensere berørte passasjerer –ha en avskrekkende effekt mot
flyselskapene for å forhindre planlagt overbooking eller kommersielle kanselleringer. 

Det var med denne bakgrunnen at bestemmelsen om standardiserte satser i artikkel 7
ble introdusert. Rettighetene til denne standardiserte kompensasjonen i artikkel 7 ble
innført som et incentiv for flyselskapene til å operere en flyvning de tidligere muligens
ville ha kansellert av kommersielle grunner.

På den annen side, må det samtidig være klart at passasjerer ikke skal ha denne retten
til kompensasjon i tilfeller der flyselskapene er tvunget til å kansellere en flyvning av
årsaker utenfor selskapets kontroll, slik som kanselleringer på grunn av kollisjon med
fugl eller vær som gjør det umulig å operere i utfra et sikkerhetsperspektiv. I slike tilfeller
vil jo ikke lenger bestemmelsen ha en avskrekkende effekt, da det rent faktisk ikke er
mulig å operere flyvningen. 

På samme måte er det vanskelig å se hvilken avskrekkende effekt, eller retningsgivende
funksjon en slik bestemmelse vil ha når det er tale om en verdensomspennende
pandemi. Den uventede og dramatiske nedgangen i etterspørsel for flyreiser var et
resultat av de tidligere nevnte restriksjoner for inn
- og utreise gitt av nasjonale myndigheter verden rundt som er klart utenfor selskapets
kontroll, ei heller en del av den daglige operasjonelle driften. 

I forarbeidene til forordningen–og i selve forordningen –er det tydelig at lovgiver ikke har
tatt høyde for at flyselskapene har vært tvunget til å kansellere flyvninger på grunn av
en slik pandemi der passasjergrunnlaget i prinsippet har vært ikke-eksisterende. I lys av
dette har Kommisjonen derfor sett det klare behovet for en veileder om hvordan reglene
skal tolkes i denne svært uvanlige situasjonen som nevnt i innledningen. 

Selv om det ikke har vært noe konkret forbud mot innenlandsreiser i de skandinaviske
landene, har innenlandstrafikken i stor grad likevel blitt berørt av rådene om at ingen
reiser skal  gjennomføres med mindre de er strengt nødvendige. I tillegg til dette må det
tas i betraktning at trafikken innenlands i stor grad berøres av kansellerte utenlandsfly.
Passasjerer, bade fra andre steder innenriks og fra utlandet, kan ha korresponderende
reiser. 

Av åpenbare grunner har ikke SAS mulighet til å influere eller påvirke de forskjellige
lands regjeringer og myndigheter i deres arbeid med å innføre eller oppheve reiseråd og
restriksjoner.  SAS har heller ikke kunnet påvirke eller treffe tiltak for å forhindre viruset
og spredningen av det. 

I «alminnelige» saker vil såkalte rimelige tiltak for å unngå ekstraordinære
omstendigheter for eksempel være å sette inn et reservefly, eller å omdirigere et fly
utenom områder med dårlig vær og tordenbyger. Slike tiltak kan opplagt ikke bli vurdert
i denne sammenhengen da den ekstraordinære hendelsen er at mennesker har blitt helt
eller delvis forhindret eller nektet å reise. 

SAS må med bakgrunn i ovennevnte avslå klagers krav om erstatning.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5 jf. artikkel 7.
Retten til standarderstatning faller bort i tilfeller hvor passasjeren har blitt opplyst om
endringen minst to uker før planlagt avgangstid, jf. artikkel 5 nummer 1 bokstav c punkt
i. 

SAS har blitt forespurt å kommentere alle kanselleringene. Selskapet har imidlertid kun
kommentert klagers planlagte utreiseflyvning den 2. april 2021.  Klager har imidlertid
anført at endringen på den éne flyvningen skjedde ca én og en halv måned før, og den
andre under 14 dager før. Ettersom endringen for utreiseflyvningen den 2. april 2021
skjedde under 14 dager før avreise, legger nemnda til grunn at endringen på den andre
(returen) skjedde ca én og en halv måned før avreise.

Klager har basert på ovenstående ikke rett på standarderstatning grunnet kanselleringen
av returreisen jf. artikkel 5 nummer 1 bokstav c. 

Spørsmålet for nemnda er om klager med reisefølge har rett på erstatning for
kansellering av utreiseflyvningen, hvor flyvningen ble flyttet fra 2. april 2021 til 1. april
2021. 

SAS har vist til at flyvningen ble kansellert som følge av covid-19. Nemnda mener at
covid-19 er en ekstraordinær omstendighet i forordningens forstand. Spørsmålet er om
SAS har dokumentert at det var nettopp covid-19 og ikke andre omstendigheter som
medførte at den aktuelle flyvningen ble kansellert.

Basert på fremlagt bookinghistorie ble klagers utreise flyttet fra 2. april 2021 til 1. april
2021. Basert på en helhetsvurdering av destinasjon,  tidspunktet for flyvning(ene) og
sakens øvrige dokumentasjon kan ikke nemnda se at SAS har tilstrekkelig sannsynliggjort
at kanselleringen skyldtes covid-19. Nemnda anbefaler med dette at SAS utbetaler
standarderstatning for kanselleringen på utreisen.

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at SAS utbetaler standarderstatning på 400 euro per
person for kanselleringen av klagers utreise.