Vedtak i Pakkereisenemnda

Sammendrag

Krav om refusjon av avbestillingsgebyret grunnet Covid-19.

Dato
09.12.2020

Saksnummer
2020-03360

Tjenesteytere
Unik Travel

Klager har i det vesentlige anført

Klagen gjelder en pakkereise til Salou, Barcelona, Spania i perioden 12.10.2020 -
19.10.2020. Totalpris 8 750 kroner.

Klager avbestilte turen per e-post til Unik Travel 27. august 2020 kl. 17:38. Unike Travel
bekreftet avbestillingen 28. august 2020.

Klager anfører at hun meldte seg på treningsturen til Salou i spania i regi av Spenst
Nesttun Bergen før 1.mars 2020. Klager betalte depositumet på 3 000 kroner via
nettbanken og ikke med sitt kredittkort der reiseforsikring er inkludert. Depositumet ble
betalt før 1. mars 2020.

Klager har ikke søkt om dekning/erstatning fra andre.

Klagers krav: Refusjon av depositumet på 3 000 kroner.

Det vises for øvrig til korrespondanse fra klager.

Tjenesteyterne har i det vesentlige anført
Unik Travel sendte ut informasjon til de reisende i august hvor de minnet deltagerne på
fristen for betaling av sluttfaktura. De opplyste om at dersom denne ikke ble overholdt,
ble det sett på som en avbestilling. Dersom sluttfaktura ble betalt og Unik Travel
kansellerte turen, ville innbetalt turpris bli refundert.

Unik Travel var helt frem til midten av september sikre på at deres oppsatte tur til Salou
skulle bli gjennomført. Fly til Spania gikk og deres samarbeidspartner i Spania oppdaterte
de jevnlig på smittesituasjonen der. Selv om Spania utover tidlig høst ble rød igjen, håpet

Unik Travel at dette ville snu like fort som det gjorde i juli. Gruppen var på 52 personer og
få hadde kansellert turen i august.

I begynnelsen av september var Spania rød og Unik Travel noterte at smitten var økende.
Dermed ble Unik Travel enig med sin agent om at det ikke så ut til å bli noen lysning
fremover og de kansellerte turen en måned før avreise. De som hadde betalt inn
turprisen fikk pengene refundert.

Unik Travel anfører at de frem til turen ble avlyst, har fulgt avbestillingsreglene på
turen. Klager meldte seg selv av turen 27.08.2020 – 3 uker før Unik Travel kansellerte
turen. Unik Travel oppfordret klager til å søke sitt forsikringsselskap for å få igjen tapt
depositum.

Det vises for øvrig til korrespondanse fra Unik Travel.

Nemnda bemerker

Klagen gjelder en pakkereise til Salou, Barcelona, Spania i perioden 12.10.2020 -
19.10.2020. Totalpris 8 750 kroner.

Klager avbestilte turen per e-post til Unik Travel 27. august 2020 kl. 17:38. Unik Travel
bekreftet avbestillingen 28. august 2020. Klagers krav er refusjon av depositumet på 3
000 kroner.

Nemnda har delt seg i et flertall og et mindretall.

Flertallet, nemndsleder og reisebransjens representanter, mener at pakkereiseloven
§ 22 ikke kommer til anvendelse når det er mer enn 14 dager før avreise. Når klager
kansellerer før avreise følger det av bransjepraksis og gammel pakkereiselov at
det gjelder en 14 dagers regel etter pakkereiseloven § 22. Nemnda kan derfor ikke
se at klager hadde rett til gebyrfri avbestilling etter pakkereiseloven § 22 på det
tidspunkt han valgte å avbestille reisen. Etter nemnda sin vurdering er det anledning
til å avbestille reisen etter pakkereiseloven § 21 også etter fristene som følger av
alminnelige reisevilkår punkt 5.2. Dette innebærer at klager skal ha anledning
til å avbestille mot et rimelig avbestillingsgebyr etter pakkereiseloven § 21. Når
avbestillingsgebyret er ikke er konkretisert i avtalen må dette settes til tjenesteyters
utgifter ved avbestillingen. Nemnda kan ikke se at det aktuelle beløpet er urimelig høyt
sett hen til avbestillingstidspunktet. Flertallet anbefaler at klager ikke gis medhold.

Mindretallet, forbrukerrepresentanten, er av den klare oppfatning at klager må få
medhold i sitt krav om gebyrfri avbestilling etter pakkereiseloven § 22. Etter mindretallets
oppfatning kan ikke tidligere bransjepraksis og tidligere lovgivning om en 14 dagers regel
legges til grunn i saker etter ny pakkereiselov. Regelen er ikke videreført i ny lov eller i
de alminnelige vilkår for pakkereiser, og en slik praksis vil derfor stride mot forbudet i
pakkereiseloven § 3 om å fravike loven til ulempe for den reisende. Mindretallet viser
til at pakkereiseloven § 22 åpner for å avbestille pakkereiser uten å betale gebyr ved
ekstraordinære omstendigheter. Covid-19 pandemien må anses som en ekstraordinær
omstendighet. I alminnelige vilkår for pakkereiser pkt. 5.1 presiseres at dette bl.a. gjelder
når det konstateres «farlige smittsomme sykdommer eller andre begivenheter som
må likestilles med de nevnte og som vil påvirke gjennomføringen av pakkereisen eller
transporten av kunden til reisemålet.» I Spania var smittebølge nummer to på vei, noe
som resulterte i at landet ble rødt på FHI sitt kart i begynnelsen av september med det
resultatet at turen ble kansellert 3 uker etter klagers avbestilling.

Vedtak blir etter dette truffet i samsvar med flertallets syn.

Vedtak

Pakkereisenemnda anbefaler at klager ikke gis medhold.

Vedtaket er fattet under dissens som fremgår ovenfor.