Vedtak i Transportklagenemnda - Fly

Sammendrag

Krav om erstatning for stjålet bagasje.

Dato
09.07.2013

Saksnummer
119/13F

Tjenesteyter
Norwegian Air Shuttle ASA

Krav om erstatning for stjålet bagasje.

Klager har i det vesentlige anført:

Klager reiste fra Gran Canaria til Stavanger den 19. februar 2013 med DY2834. Klager hadde
sjekket inn bagasje som inneholdt fotoapparat og et videokamera. Kofferten var låst med
hengelås.

Da klager ankom Stavanger var hengelåsen avklippet, og både kameraet og apparatet
forsvunnet fra kofferten. Klager oppdaget ikke dette før han var kommet hjem da det ikke var
noen synlige skader på kofferten.

Klager krever erstatning for frastjålet kamera og apparat, til sammen kroner 10 490.

Norwegian har i det vesentlige anført:

Norwegian hefter kun ved manglende/skadet innhold i innsjekket bagasje om passasjeren
har pakket i henhold til flyselskapets vilkår. Gjenstander som ikke skal oppbevares i innsjekket
bagasje dekkes ikke.

Da klager bestilte sin reise, krysset han av for å ha lest regler og vilkår, her står det at
innsjekket bagasje ikke skal inneholde verdifulle gjenstander som foto/videokamera. Videre
står det at passasjeren selv er ansvarlig for at bagasjen ikke inneholder disse artiklene.

I følge internasjonale konvensjoner plikter passasjeren å melde fra om skadet bagasje før
vedkommende forlater flyplassen. Gjør man ikke dette, ansees bagasjen som mottatt i samme
stand som ved innsjekk. Klager meldte først fra om hendelsen den 20. februar, dagen etter
ankomst.

På grunnlag av ovennevnte kan Norwegian ikke imøtekomme klagers krav.

Nemnda bemerker:

Norwegian er i henhold til luftfartsloven § 10-18 ansvarlig for reisegods som går tapt mens det
er i Norwegians varetekt.

Mottas reisegodset uten klage fra mottakerens side, formodes godset å være utlevert i god
stand om ikke annet blir godtgjort, jf. luftfartsloven § 10-26.

Klager mottok kofferten uten å klage på flyplassen, kofferten anses da utlevert i samme stand
som den var levert inn med mindre annet blir godtgjort. I saken har vi kun klagers påstand om
at fotoutstyret ble stjålet. Det foreligger ingen objektive momenter som underbygger dette i
tilstrekkelig grad. Nemnda kan således ikke se at klager har godtgjort at fotoutstyret ble stjålet
mens det var i Norwegians varetekt. Nemnda finner følgelig ikke å kunne anbefale at klager
gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.