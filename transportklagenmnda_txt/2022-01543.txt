Vedtak i Transportklagenemnda - Fly

Sammendrag

Krav om refusjon av ubenyttede cruisebilletter
som følge av kansellert fly og forsinkelsesrente

Dato
24.11.2022

Saksnummer
2022-01543

Tjenesteytere
SAS

Klager har i det vesentlige anført

To personer skulle opprinnelig reise med SAS fra Haugesund via København til
Barcelona den 29. juni 2022. Klager hadde bestilt et cruise med Royal Caribbean med
avgang fra Barcelona den 30. juni 2022.

Klager mottok beskjed fra SAS den 24. mai om en ruteendring, der ny avgang fra
Haugesund ble 30. juni med reise via Oslo. Avgang kl. 06:35 med ankomst kl.12:00. 
På grunn av pågående forhandlinger mellom SAS og fagforeningen og muligheten for
streik, avbestilte klager cruiset den 26. juni. 

Tidlig på morgenen den 29. juni ble det opplyst at forhandlingene og en eventuell streik
ble utsatt til den 1. juli, og at de kunne sjekke inn med SAS som planlagt. 
Klager valgte derfor på nytt å bestille cruise den 30. juni med avgang kl. 15:30 fra
Barcelona. 

På ettermiddagen den 29. juni mottok klager melding om at SK4685 fra Oslo til Barcelona
den 30. juni var kansellert, og at det ikke var mulig bli booket om av SAS.

Klager bekrefter å ha mottatt standarderstatning, 400 EUR per person fra SAS, men
krever i tillegg renter, samt erstatning for betalt cruise på 19 882 NOK.

Tjenesteyterne har i det vesentlige anført
SAS har ikke inngitt tilsvar til nemnda.

Til klager har SAS opplyst at de ikke dekker utgifter til forhåndskjøpte billetter.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3, tredje ledd. SAS
har tross oppfordring unnlatt å svare nemnda

Klager har fremsatt krav om refusjon av sine utgifter til et forhåndsbetalt cruise, som de
ikke fikk benyttet på grunn av kansellert fly. 

Det følger av luftfartsloven § 10-20 at fraktføreren er ansvarlig for tap som følge av
forsinkelse ved lufttransport av passasjerer, reisegods og gods, med mindre han godtgjør
at han selv og hans folk har tatt alle forholdsregler som med rimelighet kan kreves for å
unngå tapet, eller at dette ikke har vært mulig for dem.

SAS har ikke forklart hva som var årsaken til kanselleringen og har ikke godtgjort at de
har tatt alle forholdsregler som med rimelighet kan kreves eller at dette ikke har vært
mulig for dem. SAS er følgelig ansvarlig for det tap klager er påført.

Erstatningen kan settes ned eller helt falle bort dersom selskapet godtgjør at
den skadelidte ved egen skyld har medvirket til skaden, jf. luftfartsloven § 10-21
Montrealkonvensjonen artikkel 20. SAS har imidlertid ikke anført at det foreligger forhold
som gjør at erstatningen skal settes ned eller falle bort på dette grunnlaget.

Det er videre et grunnvilkår for erstatning at det aktuelle tapet er en adekvat, påregnelig
følge av det ansvarsbetingende forhold.

Nemndas flertall - bransjerepresentantene og nemdas leder - mener det aktuelle tapet
ligger utenfor det påregnelige. Cruiset er bestilt separat, dvs. at det ikke er bestilt en
pakkereise, og det anses ikke rimelig at flyselskap holdes ansvarlig for denne typen
utgifter. Det er mer nærliggende for klager å søke erstatning for denne typen tap
gjennom reiseforsikring eller andre private forsikringsordninger. 

Nemndas flertall anbefaler derfor ikke at SAS dekker klagers tap på 19 882 NOK.

Mindretallet - forbrukerrepresentantene - mener det aktuelle tapet ligger innenfor
det påregnelige, og legger også vekt på at SAS ikke har inngitt tilsvar eller kommentert
kravet. De viser ellers til dissensen i nemndas tilsvarende sak nr. 2022-01317.  

Vedtaket er truffet med dissens, slik det fremgår over.

Vedtak

Transportklagenemnda anbefaler ikke at klager gis medhold.