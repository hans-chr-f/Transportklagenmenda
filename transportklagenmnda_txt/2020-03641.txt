Vedtak i Transportklagenemnda - Fly

Sammendrag

Krav om standarderstatning samt full refusjon av flybilletter
grunnet kansellering som følge av covid-19 pandemien.

Dato
24.08.2021

Saksnummer
2020-03641

Tjenesteytere
Tripmonster / Tripmate
KLM
Korean Air

Klager har i det vesentlige anført

Klager (fem personer) hadde bestilt billetter hos Tripmonster for reise t/r Oslo - Seoul
den 4. - 12. april 2020. Den 30 mars ble klager informert om at reisen var kansellert som
følge av covid-19 pandemien. 

Klager krever standarderstatning 600 euro i henhold til EU-forordning 261/2004, samt full
refusjon av billettene, kroner 40 490.

Tjenesteyterne har i det vesentlige anført
Verken Korean Air, KLM eller Tripmonster har avgitt uttalelse til nemnda angående
kanselleringen. 

KLM har uttalt at de ikke kan finne reservasjonen da det ikke kan fremlegges et KLM-
billettnummer.

Nemnda bemerker

Verken Korean Air, KLM eller Tripmonster har fremmet tilsvar i saken. Nemnda kan
likevel treffe vedtak på grunnlag av de opplysningene som er fremkommet tidligere i
saken, jf. transportklagenemndforskriften § 5-3 tredje ledd. 

Klager hadde bestilt følgende reiserute hos Tripmonster, billetten var gjennomgående og
utstedt på Korean Air billettnummer (180-...):

4. april 2020:
KE6434 Oslo-Amsterdam (operert av KLM) 

KE926 Amsterdam-Seoul (Korean Air)

12. april 2020:
KE923 Seoul-Moskva (Korean Air)
SU2534 Moskva-Oslo (Aeroflot)

Nemnda legger til grunn at klagers billett ble kansellert under to uker før avgang. 

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7. Da
klager ble informert om kanselleringen ble det opplyst at dette skyldtes covid-19-
pandemien. Denne opplysningen styrkes av planlagt reiserute og dato for flyvningene.
Nemndas flertall, bransjerepresentantene og nemndas leder, finner det på denne
bakgrunn sannsynliggjort at kanselleringen skyldtes covid-19-pandemien. Dette er en
omstendighet som ikke kunne vært unngått med rimelige tiltak, og klager har da ikke rett
på standarderstatning. 

Mindretallet, forbrukerrepresentantene, mener at selskapet ikke har godtgjort at
kanselleringen skyldtes ekstraordinære omstendigheter, jf. EU-forordning 261/2004
artikkel 5 nummer 3, og at klager derfor har krav på standarderstatning, jf. artikkel
7. Mye kan tyde på at kanselleringen skyldtes covid-19-pandemien. Forklaringen
vedrørende kanselleringsårsaken er imidlertid generell, og det er ikke fremlagt
konkret dokumentasjon som viser årsaken til kanselleringen av flyvningene. Selv
om mange kanselleringer i denne perioden skyldtes pandemien, vil det fremdeles
være slik at kanselleringer kan ha andre årsaker som ikke fritar selskapene for
standarderstatningsansvar. Mindretallet kan derfor ikke se at en generell forklaring er
tilstrekkelig til å godtgjøre at kanselleringen skyldtes ekstraordinære omstendigheter.

Etter EU-forordningen artikkel 8 har den reisende rett på omruting eller refusjon etter
eget valg ved kansellering. Det er det transporterende luftfartsselskapet som er ansvarlig
etter forordningen. Klager har bedt om refusjon. Billettene er utstedt av Korean Air,
og nemnda er av den oppfatning at Korean Air da må anses som transporterende
luftfartsselskap etter forordningen. Klager har dermed krav på refusjon av hele
billettprisen fra Korean Air. 

Nemnda anbefaler etter dette at eier av billetten, Korean Air, refunderer klagers billetter
pålydende kr 40 490.

Vedtak

Transportklagenemnda anbefaler at Korean Air refunderer klagers billetter med kr 40
490.