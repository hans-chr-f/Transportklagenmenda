Vedtak i Transportklagenemnda
- Kollektivreiser

Sammendrag

Stoppet i kontrollsone uten billett.

Dato
08.02.2019

Saksnummer
2018-04112

Tjenesteytere
Ruter

Klager har i det vesentlige anført

Klager skulle møte en venn på Jernbanetorget T-banestasjon, og gikk derfor inn på
stasjonen. På vei ut blir klager stoppet i kontroll og ilagt gebyr fordi han befant seg
innenfor kontrollsone, hvor det var krav om gyldig billett. 

Klager forklarte situasjonen til kontrolløren, men fikk beskjed om at det var lite
kontrolløren kunne gjøre. Videre ble klager spurt om han ønsket faktura eller å betale på
stedet. Klager ba om faktura, men fikk aldri fakturaen. En måned senere mottar klager et
inkassovarsel fra Ruter på et gebyr som han aldri har mottatt. 

Klager viser til at hans overtredelse kom som en følge av manglende informasjon fra
Ruter. Ruters opplysninger om hvor kontrollsonen begynner følger ikke byggteknisk
forskrift § 12, eller Norges Blindeforbunds krav til universell utforming. Noen av kravene
til universell utforming fra Norges Blindeforbund er: "Informasjonen skal presenteres
som lyd og ha mulighet for forstørring." og "Informasjonsmonitorer skal plasseres i
øyehøyde, det vil si en senterhøyde på 150 cm". Klager kan ikke si at han har sett eller
hørt at dette er tilgjengelig på Jernbanetorget T-banestasjon. Grunnlaget for kravet til
utforming er for å hjelpe grupper som i hverdagen har vansker med lesing, eksempelvis
blinde og svaksynte. Et skilt i taket med kun tekst, og en markeringstripe på gulvet med
kun tekst, hjelper ikke denne gruppen som klager er en del av. 

Klager krever at Ruter frafaller gebyret.

Tjenesteyterne har i det vesentlige anført
Klager ble ilagt gebyr på Jernbanetorget T-banestasjon i en såkalt ut-kontroll. Gebyret ble
ilagt fordi klager ikke hadde noen billett. 

Ifølge Ruters transportvilkår må man ha gyldig billett før passering av kontrollsone på
T-banestasjonen, det er ikke tillatt å ferdes innenfor denne kontrollsonen uten gyldig
billett. Denne sonen er godt merket både i gulvet og med lysskilt i taket. Merkingen er
med font og kontrast som er i henhold til kravene om universell utforming. 

Klager fikk i kontrollen med seg en kvittering som inneholder opplysninger om konto,
beløp, KID nummer og betalingsfrist. Det er dette som er gebyret da Ruter ikke sender ut
gebyr, men en påminnelse dersom gebyret ikke blir betalt innen fristen. 

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble under en ut-kontroll på Jernbanetorget T-banestasjon ilagt gebyr som følge av
manglende billett.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Nemnda bemerker at klager oppholdt seg innenfor kontrollsonen uten billett. Vilkårene
for å ilegge gebyr var da til stede. 

Klager hevder at manglende informasjon var årsaken til at han befant seg innenfor
kontrollsonen. Han viser til at informasjonen ikke er utformet i samsvar med byggteknisk
forskrift § 12 eller Norges Blindeforbunds krav til universell utforming.

Nemnda viser til at informasjon om kontrollsonen er godt merket. Informasjon er gitt
både  med tydelig skrift på skilt opp under taket og på gulvet. Informasjonen er riktig nok
ikke gitt med lyd slik Blindeforbundet anbefaler

Nemnda bemerker at utforming av best mulig utforming av informasjon generelt er en
utfordring og særlig i forhold til ulike funksjonshemminger. Nemnda kan etter en samlet
vurdering ikke se at det er grunnlag for å hevde at informasjonen om kontrollsoner og
krav om gyldig billett ikke tilfredsstiller kravene til universell utforming   

Nemnda finner grunn til å føye til at det for personer med sterkt nedsatt syn, likevel kan
være vanskelig å få med seg denne informasjonen, i og med at skiltet med informasjon
om dette henger for høyt for en del synshemmede.  

I slike situasjoner bør det kunne utvises skjønn fra kontrollørenes side. Nemnda har ikke
grunnlag for å vurdere om klager var i en slik situasjon.

Det er ikke notert noe om påberopelse av nedsatt syn i gebyrrapporten, kun at klager
ventet på en venn.

Nemnda finner ikke grunnlag for å anbefale at klager gis medhold.

Vedtak

Transportklagenemnda Kollektivtransport finner ikke å kunne anbefale at klager gis
medhold.