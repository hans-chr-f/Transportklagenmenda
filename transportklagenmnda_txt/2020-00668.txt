Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
01.12.2020

Saksnummer
2020-00668

Tjenesteytere
SAS

Klager har i det vesentlige anført

Klager skulle reise fra Berlin til Bergen via Oslo på følgende reiserute den 8. desember
2019:

SK4828 Berlin-Oslo 14.20-15.55
SK277 Oslo-Bergen 16.50-17.45

Dagen før avreise ble SK277 kansellert, og klager ble booket om til SK273 som kun gav 20
minutter til flybytte på Gardermoen. Klager reiste med SK4828 som tok av fra Berlin med
en mindre forsinkelse. Klager rakk følgelig ikke SK273, og han ble booket om til SK283 fra
Oslo kl 18.45. Klager ankom Bergen mer enn tre timer forsinket.

Klager krever standarderstatning i henhold til EU-forordning 261/2004, 250 euro. 

Det vises for øvrig til klagers brev.

Tjenesteyterne har i det vesentlige anført
SAS har ikke avgitt uttalelse til nemnda. Til klager har flyselskapet i det vesentlige anført:

Årsaken til uregelmessigheten var ATC-restriksjoner, forhold utenfor SAS' kontroll.
Hendelsen er ikke kompensasjonsberettiget da årsaken var ekstraordinære
omstendigheter utenfor SAS' kontroll.

Nemnda bemerker

Flyselskapet SAS har tross oppfordring ikke avgitt uttalelse til nemnda. Nemnda
treffer vedtaket på grunnlag av opplysningene som er fremkommet tidligere i saken, jf
transportklagenemndforskriften § 5-3 tredje ledd.

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf EU-forordning 261/2004 artikkel 5 og 7. 

SAS har som nevnt ikke avgitt uttalelse til nemnda. Til klager har flyselskapet uttalt at
SK277 ble kansellert som følge av ATC-restriksjoner. Uttalelsen er ikke dokumentert eller
nærmere forklart. Selskapet har følgelig ikke godtgjort at kanselleringen skyldtes en
ekstraordinær omstendighet som ikke kunne vært unngått. Klager har etter nemndas syn
derfor krav på standardkompensasjon på 250 euro.

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda-fly anbefaler at SAS utbetaler 250 euro til klager.