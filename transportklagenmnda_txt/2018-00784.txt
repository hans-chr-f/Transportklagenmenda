Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
12.02.2019

Saksnummer
2018-00784

Tjenesteytere
SAS

Klager har i det vesentlige anført

Klager skulle reise fra Oslo til Bodø den 22. november 2017 kl 18.50 med SK4124.
Avgangen ble forsinket mer enn tre timer.

Klager krever standarderstatning 250 euro i henhold til EU-forordning 261/2004

Tjenesteyterne har i det vesentlige anført
SK4124 ble forsinket og landet i Bodø kl 01.01, istedet for kl 20.20. Årsaken til
forsinkelsen var dårlige værforhold på Gardermoen. Værforholdene førte til forsinkelser
gjennom hele dagen, til ATC-restriksjoner og til at Ground Handling på lufthavnen ble
hemmet. SAS viser til fremlagt dokumentasjon.

Hendelsen er ikke kompensasjonsberettiget i henhold til EU-forordning 261/2004, da
årsaken var ekstraordinære omstendigheter utenfor SAS kontroll. 

SAS kan ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Nemnda mener at flyselskapet SAS har godtgjort at verken forsinkelsen eller de
ekstraordinære omstendighetene kunne vært unngått selv om alle rimelige tiltak var
truffet. SAS har fremlagt dokumentasjon som viser at SK4124 fra Oslo til Bodø ble
forsinket grunnet dårlige værforhold på Gardermoen, samt ATC-restriksjoner som følge
av værforholdene. SAS kunne ikke gjort noe for å forhindre værforholdene. 

Forsinkelsen gir etter dette ikke rett til standarderstatning.

Vedtak

Transportklagenemnda - fly anbefaler ikke at klager gis medhold.