Vedtak i Transportklagenemnda - Fly

Sammendrag

Krav om standardkompensasjon ved forsinkelse. Selskapet har ikke inngitt tilsvar.

Dato
20.08.2019

Saksnummer
2018-02452

Tjenesteytere
Emirates

Klager har i det vesentlige anført

Klager skulle reise med Emirates' flyvning EK160 fra Oslo lufthavn (OSL) til Dubai (DXB)
18. januar 2018 kl. 11.10, og videre med EK376 til Bangkok (BKK) 19. januar kl. 03.30.
Flyvningen fra Oslo ble forsinket, og klager har på denne bakgrunn fremsatt krav om
standardkompensasjon i henhold til EU-forordning 261/2004 på 600 euro pr. person,
totalt 1 200 euro for to passasjerer .

Tjenesteyterne har i det vesentlige anført
Emirates har tross oppfordring ikke inngitt tilsvar til nemnda. Klager har opplyst at
selskapet heller ikke har besvart klagers reklamasjon.

Nemnda bemerker

Flyselskapet har tross oppfordring ikke avgitt uttalelse til nemnda. Nemnda treffer
da vedtak basert på opplysningene som er fremkommet tidligere i saken, jf.
transportklagenemndforskriften § 5-3 tredje ledd. 

Klagers representant har forklart at planlagt avgangstid var kl. 14.10, mens flyvningen
faktisk gikk kl. 19.10. Ankomst var planlagt kl. 23.55, men klager ankom Dubai kl. 04.55.
Nemnda legger da til grunn at klagerne ankom Dubai fem timer forsinket, og må ha
mistet sin videreforbindelse kl. 03.30. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Emirates har ikke gitt noen redegjørelse eller fremlagt noe dokumentasjon for at
forsinkelsen skyldtes ekstraordinære omstendigheter som ikke kunne vært unngått.
Forsinkelsen gir etter dette rett til standarderstatning på 600 euro pr. person, totalt 1 200
euro.

Vedtak

Transportklagenemnda - fly anbefaler at Emirates utbetaler til klager
standardkompensasjon på 1 200 euro.