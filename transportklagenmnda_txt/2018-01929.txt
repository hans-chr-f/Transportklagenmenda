Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
14.05.2019

Saksnummer
2018-01929

Tjenesteytere
Wizz Air

Klager har i det vesentlige anført

Klager skulle reise fra Torp til Skopje den 14. desember 2017 kl 21.35 med ankomst kl
00.45 med flight W6 7706. Pris for billetten var kroner 1 349. 
Flyet ble kansellert, og klager ble ikke tilbudt ombooking. Han pådro seg utgifter til nye
billetter fra Oslo til Pristina via Frankfurt den 17. desember, pris kroner 2 842, samt
transport med flybussen kroner 270, og mat kroner 133. 

Klager krever standarderstatning 400 euro i henhold til EU-forordning 261/2004, samt
refusjon av utgifter.

Tjenesteyterne har i det vesentlige anført
W6 7706 ble kansellert som følge av dårlige værforhold i Skopje, tåke og lav sikt. Wizz Air
viser til fremlagt dokumentasjon. 

Hendelsen er ikke kompensasjonsberettiget da årsaken var ekstraordinære
omstendigheter utenfor Wizz Airs kontroll. 

Wizz Air kan ikke imøtekomme klagers krav.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande/ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemnda mener at flyselskapet Wizz Air har godtgjort at verken kanselleringen eller de
ekstraordinære omstendighetene kunne vært unngått selv om alle rimelige tiltak var
truffet. Dokumentasjonen viser at klagers flyvning ble kansellert som følge av tåke og lav
sikt. 

Klager har etter dette ikke rett til standarderstatning.

Klager har videre fremlagt krav om refusjon av utgifter til nye flybilletter, mat og
transport. Slike utgifter er ikke dekningsmessige etter EU-forordningen. 
Nemnda mener derimot at flyselskapet  kan holdes ansvarlig for disse utgiftene i
medhold av luftfartsloven § 10-20 da nemnda ikke finner det sannsynliggjort at det er gitt
omrutingstilbud i henhold til forordningens artikkel 8 1 b. 

Dersom Wizz Air ikke har refundert klagers ubenyttede flybillett anbefales dette gjort.

Vedtak

Transportklagenemnda - fly anbefaler at Wizz betaler til klager mellomlegget mellom
opprinnelige og nye flybilletter samt utgifter til  mat og transport.