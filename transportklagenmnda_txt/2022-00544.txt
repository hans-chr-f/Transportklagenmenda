Vedtak i Pakkereisenemnda

Sammendrag

Krav om redusert avbestillingsgebyr.

Dato
16.06.2022

Saksnummer
2022-00544

Tjenesteytere
STS Alpereiser

Klager har i det vesentlige anført

Klagen gjelder en pakkereise for to personer med innkvartering på Pension Schipfinger,
Saalbach, Østerrike i perioden 15.01.2022 - 22.01.2022. Totalpris 20 452 kroner. 
Klager avbestilte reisen den 6. desember 2021. Klager mener STS Alpereiser ikke har rett
til å kreve et restgebyr på 5 780 fordi han ikke avbestilte reisen mer enn 40 dager før
avreise. 

Klager mener kravet om munnbind i skiheiser og på restauranter ville forringe klagers
skiferie og at avbestillingsvilkårene derfor var urimelige. Videre var avreisen endret fra
08:00 til ca. 11:30 og klager ville ikke få stått på ski på ettermiddagen ankomstdagen
som planlagt. Klager ville ikke ta sjansen på å opprettholde bestillingen da Østerrike var
nedstengt på forfallsdatoen for betaling av reisen. Klager valgte derfor å avbestille. 

Klagers krav: Refusjon av påmeldingsavgiften på 4 000 kroner og at restbeløpet på 5 780
slettes. 

Det vises for øvrig til korrespondanse fra klager.

Tjenesteyterne har i det vesentlige anført
Den 26.09.2021 da klager bestilte sin reise, var pandemien og dens mulige påvirkninger
som krav om munnbind godt kjent for allmennheten. STS Alpereiser anfører at krav om
at man må ha munnbind i heiser eller på restauranter ikke gir grunnlag for prisreduksjon
eller fri avbestilling.

Klager henviser til at Østerrike skulle være stengt, noe det ikke var på avreisedagen. STS
Alpereiser har ikke hatt noen grunn til å kansellere reisen da deres reiser og
målet med reisen kunne gjennomføres som planlagt. Det var ingen restriksjoner eller
fraråd fra å reise ved tidspunktet for avreise som ga mulighet til fri avbestilling.

Reisearrangøren anfører at det er opp til hver enkelte reisende å ha korrekt
reisedokumentasjon som vaksinepass, vanlig pass etc. Dette ansvaret ligger ikke på STS
Alpereiser som reisearrangør. Dersom klager selv velger å avbestille, gjelder ordinære
reisevilkår. STS Alpereiser anfører at de alltid følger pakkereiseloven, noe de også har
gjort i denne saken.

STS Alpereiser anfører at de som arrangør har rett til å justere flytidene uten at det er
grunn til kompensasjon forutsatt at det ikke innebærer vesentlig endringer eller er til stor
ulempe for kunden. STS Alpereiser kan ikke se at en justering av avreisetiden fra 08:00 til
11:30 kan regnes som en vesentlig endring.

STS Alpereiser avviser klagers krav.

Det vises for øvrig til korrespondanse fra STS Alpereiser.

Nemnda bemerker

Klagen gjelder en pakkereise for to personer med innkvartering på Pension Schipfinger,
Saalbach, Østerrike i perioden 15.01.2022 - 22.01.2022. Totalpris 20 452 kroner. 

Klager avbestilte reisen den 6. desember 2021. 
Klagers krav: Refusjon av påmeldingsavgiften på 4 000 kroner og at restbeløpet på 5 780
kroner slettes. 

Klager mener kravet om munnbind i skiheiser og på restauranter ville forringe klagers
skiferie og at avbestillingsvilkårene derfor var urimelige. Videre var avreisen endret fra
08:00 til ca. 11:30 og klager ville ikke få stått på ski på ettermiddagen ankomstdagen
som planlagt. Klager ville ikke ta sjansen på å opprettholde bestillingen da Østerrike var
nedstengt på forfallsdatoen for betaling av reisen. Klager valgte derfor å avbestille. 

Spørsmålet for nemnda er hvorvidt klager hadde adgang til å avbestille uten å betale
påmeldingsavgiften på 4 000 kroner og restbeløpet på 5 780 kroner. Slik nemnda
vurderer det foreligger det ikke anførte forhold i denne saken som skulle tilsi at
pakkereiseloven § 22 kommer til anvendelse. Det er ikke anført forhold som skulle tilsi
at det inntraff uunngåelige og ekstraordinære omstendigheter på reisemålet. Slik det er
opplyst ble reisen gjennomført som planlagt. Når klager selv velger å avbestille, gjelder
ordinære reisevilkår mellom partene. Heller ikke en justering av reisetidspunktet på
3,5 time skulle tilsi gebyrfri avbestilling. Pakkereisenemnda anbefaler at klager ikke gis
medhold.

Vedtak

Pakkereisenemnda anbefaler at klager ikke gis medhold.