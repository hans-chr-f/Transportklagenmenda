Vedtak i Transportklagenemnda - Fly

Sammendrag

Krav om at opptjente Eurobonuspoeng for familiemedlemmer blir registrert.

Dato
15.08.2019

Saksnummer
2018-02964

Tjenesteytere
SAS

Klager har i det vesentlige anført

Klager bestilte og betalte en reise for seg og sin familie (totalt to voksne og tre barn
under 18 år) fra Stavanger via København til New York med avreise i juli 2018. Klager
oppga samme Eurobonus nummer på alle billettene, men fikk ingen tilbakemelding fra
SAS om at man ikke kan opptjene poeng på billetter man bestiller og betaler for ektefelle
og barn. Klager viser til at på billettene han fikk tilsendt, så står det at Eurobonus er
registrert.  Han oppdaget selv at kontoen ble registrert med 6500 poeng for hans billett
og ikke 32500 poeng som han rettmessig hadde betalt for og opptjent. Da han kontaktet
SAS fikk han beskjed om at Eurobonus poeng må registreres på for hver enkelt reisende.
Han finner det urimelig at SAS kan registrere poeng på barn helt ned i 10-års alder.
Poeng som kan kan brukes på å handle diverse varer fra SAS og eventuelt flyreiser. Dette
må være i strid med hva som er tillatt av markedsføring mot barn.

I og med at SAS ikke opplyste om dette, så fikk heller ikke klager mulighet til å vurdere
alternative flyselskap for denne reisen. Klager krever at det registreres ytterligere 26000
poeng på hans Eurobonuskonto, alternativt at han erstattes kr. 5200 som SAS selv oppgir
på sine nettsider at poengene er verdt (1000 poeng er verdt kr. 200).

Tjenesteyterne har i det vesentlige anført
Klagers Eurobonusnummer er registrert i bestillingen og han har rettmessig tjent 6500
poeng på reisen. Klager har rettet et krav mot SAS om å få 6500 poeng for hver reisende i
bestillingen, da han har betalt reisen for alle passasjerene. 

Ved innmelding i SAS Eurobonus må det krysses av for at kunden har lest og forstått
medlemsvilkårene. Det er kun medlemmet selv som kan opptjene poeng for sine reiser
uavhengig av hvem andre som medlemmet betaler reisen for. Det vises til vilkårenes
punkt 2.2, 2.4 og 3.5. Ved bestilling av billetter online må passasjerer også krysse av for
at de har lest Eurobonus regler og vilkår før de går videre til betaling.

SAS kan ikke imøtekomme klagers krav i denne saken.

Nemnda bemerker

Saken gjelder forståelsen av vilkårene i SAS Bonusprogram som klager er medlem av.
Dette er et kommersielt fordelsprogram der man ved kjøp av flybilletter fra selskapet
etter nærmere regler kan opptjene poeng som igjen kan benyttes til kjøp av flyreiser,
innkjøp ombord, oppgradering, billetter til festivaler et cetera.

Tolkningen av vilkårene i slike kommersielle fordelsprogrammer ligger utenfor nemndas
mandat.

Saken blir etter dette å avvise.

Vedtak

Saken avvises.