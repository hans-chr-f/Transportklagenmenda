Vedtak i Transportklagenemnda - Fly

Sammendrag

Krav om refusjon av opprinnelig bestilling og mellomlegg for nye flybilletter.

Dato
20.10.2020

Saksnummer
2020-00451

Tjenesteytere
Mytrip
Lufthansa German Airlines
Air Canada

Klager har i det vesentlige anført

Klager skulle fly fra Oslo til Honolulu via Frankfurt og San Francisco den 14. oktober
2019, med hjemreise den 28. oktober med reiserute Honolulu-Vancouver-Frankfurt-
Oslo. På utreisen ble de to første segmentene operert av Lufthansa, og det siste av
United Airlines. På hjemreisen ble første segment operert av Air Canada, og de to siste av
Lufthansa. Billettene ble kjøpt gjennom reisebyrået Mytrip for 7 300 NOK.

Ti dager før avreise fikk klager beskjed om at hele bestillingen hans var kansellert.
Han fikk videre beskjed om at Mytrip hadde vært i kontakt med flyselskapet, men at
de dessverre ikke hadde noen alternativer å tilby. Derfor måtte hele avbestillingen
kanselleres, og klager ville få full refusjon av bookingen (inkludert de bekreftede
flyvningene i bookingen).

Klager ble nødt til å kjøpe helt nye flybilletter gjennom et annet selskap, noe som ble
dyrere enn den opprinnelige bestillingen. I tillegg ble klager nødt til å flytte hele reisen
en dag frem. Klager har fremsatt krav om refusjon av den opprinnelige bestillingen, samt
mellomlegget for de nye dyrere flybillettene som kostet 10 005 NOK. Klager har ventet
lenge, men kun fått beskjed om at Mytrip avventer autorisasjon fra flyselskapene.

Tjenesteyterne har i det vesentlige anført
Saken ble sendt for tilsvar til Mytrip, Lufthansa og Air Canada.

Mytrip har anført følgende:

Den 26. august 2019 booket klager en tur- og returreise mellom Oslo og Honolulu på
Mytrips hjemmesider. Mytrip kan bekrefte at flyselskapet foretok endringer som påvirket
returreisen den 28. oktober.

Mytrip er en formidler av flyselskapets billetter og kan ikke holdes ansvarlige for
tidtabellendringer, forsinkede eller kansellerte fly. Dette ansvaret ligger på flyselskapet.
Ved tidtabellsendringer som leder til at flyet avbookes, kan Mytrip kun refundere
billettene dersom flyselskapet autoriserer dette og Mytrip har mottatt pengene på sin
konto. Mytrip har ikke mottatt beløpet for klagers billetter og har således ikke utført
noen refusjon.

En utredning viser likevel at Mytrip har vært utydelige i den informasjonen som ble
sendt til klager. Mytrip vil derfor refundere billettens pris til klagers konto. Mytrip avslår
kompensasjonskravet, da EU-forordning 261/2004 gjelder direkte for flyselskapene. En
refusjon på 7 299,76 NOK er refundert til klagers konto. Mytrip mener basert på dette at
klagers sak bør avsluttes.

Mytrip avviser også klagers krav om refusjon av nye billetter, og viser til at de kun er
en formidler av tjenestene til flyselskapene. Klager aksepterte vilkårene ved kjøp av
billettene.

Air Canada har anført følgende:

Det er uklart hvorfor reisebyrået informerte passasjeren om at flyvningene var kansellert,
da det ser ut til at dette ikke stemmer. Passasjeren hadde en bekreftet booking og står
som «NO SHOW».  Den eneste endringen som ble gjort i bookingen fra Air Canadas
side, var at den opprinnelige flyvningen AC1744 ble endret til AC2410, noe som var en
weatlease-operasjon. Denne endringen var nødvendig grunnet groundingen av B737
MAX-flyene. Flyvningen hadde avgangstid kun ti minutter tidligere, med avgang fra
Honolulu 28. oktober 2019 kl. 22.20.  Det ser ut til at det har blitt gjort en feil av hans
reisebyrå. Som en «goodwill» vil Air Canada sende inn deres billett for refusjon.

Lufthansa har anført følgende:

Lufthansa vil ikke imøtekomme klagers krav om refusjon av billetten og kostnadene
for ny flybillett. Ifølge Lufthansas systemer ble bestillingen kansellert da klager var «no
show» på LH865 fra Oslo til Frankfurt den 14. oktober 2019. Når en passasjer trer ut
av kontrakten med flyselskapet, er de berettiget refusjon av ubenyttede segmenter i
bestillingen. Ettersom klager booket billetten gjennom et reisebyrå, er det reisebyrået
som må sette i gang prosessen gjennom IATAs BSP-system. I tillegg bemerkes det at
billetten ikke er utstedt gjennom Lufthansa. Lufthansa kan derfor ikke informere om
refusjonen er utstedt eller ikke.

Nemnda bemerker

Klager har fått refundert sine opprinnelige flybilletter kjøpt gjennom Mytrip. Spørsmålet
for nemnda er om klager kan være berettiget erstatning for nye flybilletter som måtte
kjøpes, da billettene ble kansellert.

I denne saken skjedde det en liten tidtabellendring på AC1722, som ble endret til AC2410
med avgang ti minutter tidligere. Air Canada har uttalt at klager fortsatt hadde en gyldig
booking og at det ikke er klart hvorfor reisebyrået har informert klager om at reisen ble
kansellert. Mytrip har i sitt tilsvar skrevet at flyselskapene foretok endringer som påvirket
klagers booking. Dette er imidlertid ikke dokumentert eller forklart nærmere. Nemnda
legger med dette til grunn at det skjedde en liten ruteendring på første segmentet på
hjemreisen (AC-1722-AC2410), men at dette ikke hadde noen påvirkning på klagers
booking som sådan.

Det fremgår av EU-forordningen 261/2004 artikkel 3 om forordningens virkeområde at
forordningen kommer til anvendelse dersom «passasjerer som reiser fra en lufthavn
som ligger i en tredjestat til en lufthavn som ligger på territoriet til en medlemsstat der
traktaten får anvendelse, og det transporterende luftfartsselskap for flygingen er et EF-
luftfartsselskap». I dette tilfellet skjedde endringen i rutetid på flyvningen fra Honolulu til
Vancouver med Air Canada. EU-forordningen kommer med dette ikke til anvendelse for
denne hendelsen.

Spørsmålet er imidlertid om noen kan stilles til ansvar for klagers utgifter til nye
flybilletter.

Slik nemnda ser det, har Mytrip i denne saken gitt villedende informasjon til klager. Ifølge
flyselskapene gikk klagers flyvninger. Air Canada valgte likevel å refundere flybillettene
som et unntakstilfelle. Nemnda mener at dersom klager ikke hadde fått feilinformasjon
om at hans booking ikke lenger var gjennomførbar, ville han ikke hatt noe tap i form
av kjøp av nye flybilletter. Nemnda anbefaler derfor at Mytrip refunderer mellomlegget
mellom allerede refunderte flybilletter og de nye flybillettene klager måtte kjøpe. Dette
utgjør 2705 NOK.

Vedtak

Transportklagenemnda - fly anbefaler at Mytrip erstatter klager med NOK 2 705 for nye
flybilletter.

Forbrukerrepresentant Maite de Geus-Cossard, Forbruker Europa, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.