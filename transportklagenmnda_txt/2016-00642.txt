Vedtak i Transportklagenemnda - Fly

Sammendrag

Krav om standardkompensasjon som følge av forsinkelse.

Dato
16.05.2017

Saksnummer
2016-00642

Tjenesteytere
Norwegian

Klager har i det vesentlige anført

Klager skulle reise fra Oslo Lufthavn (OSL) til Ålesund (AES) med Norwegians flyvning
DY414 22. april 2016 kl. 17.55. 

Flyet tok av og fløy mot Ålesund. Flymaskinen ble truffet av lyn ved landing. Landingen
ble avbrutt, flyet sirklet rundt Ålesund i en god stund før piloten fikk beskjed om å
fly tilbake til Oslo i stedet for å lande i Ålesund. Det ble informert om at det ikke var
teknikere tilgjengelig i Ålesund. Klager ble booket om til ny flyvning ca. kl. 22.00. 

Klager krever standardkompensasjon i henhold til EU-forordning 261/2004 på 250 euro
som følge av denne forsinkelsen.

Tjenesteyterne har i det vesentlige anført
Norwegians flyvning D414 fra Oslo til Ålesund 22. april 2016 ble omdirigert tilbake til Oslo
som følge av lynnedslag under flyvningen på vei til Ålesund. 

Norwegians teknikere plikter å undersøke flyet for om skade har oppstått på maskinen.
Det sikreste i dette tilfellet var å lande i Oslo, der teknikere var klare til å bistå
umiddelbart. Etter inspeksjon ble flymaskin LN-NHF satt på bakken. Selskapet viser
til fremlagt Movement Log, rapporter fra teknikere, status fra operasjonssentralen og
tekstmeldinger sendt til passasjerene. 

Selskapet anfører at de gjorde rimelige tiltak ved å booke passasjerene om med ny
flyvning – DY8414 – til Ålesund med flymaskin LN-NIA. 

Berørte passasjerer mottok forpleining i henhold til EU-forordning 261/2004. 

Flyselskapene er unntatt fra videre kompensasjon hvis forsinkelsen er under tre timer
eller årsaken til forsinkelsen er ekstraordinære omstendigheter utenfor flyselskapets
kontroll som forhindrer flyvningen, jf. EU-domstolens dom i C-402/07 (Sturgeon-
dommen). Norwegian anfører i denne forbindelse at uregelmessighetene i denne saken
–lynnedslag og påfølgende inspeksjon av fly – var utenfor selskapets kontroll. 

Norwegian avviser på ovennevnte grunnlag klagers krav om standardkompensasjon i
henhold til EU-forordning 261/2004.

Nemnda bemerker

D414 fra Oslo til Ålesund 22. april 2016 kl. 17.55 ble omdirigert til Oslo, og klager ble
booket om til ny flyvning. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7, jf. artikkel 5 nr. 3, jf. EU-
domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

Nemnda legger på bakgrunn av fremlagt dokumentasjon til grunn at årsaken til
forsinkelsen i dette tilfellet skyldtes lynnedslag under flyvningen på vei til Ålesund. Flyet
ble derfor omdirigert. 

Nemnda er av den oppfatning at lynnedslag må anses som en ekstraordinær
omstendighet i forordningens forstand. Videre kan flertallet ikke se at forsinkelsen
kunne vært unngått selv om alle rimelige tiltak var truffet. Klager ble booket om til en ny
flyvning.

Nemnda kan heller ikke se at forsinkelsen gir rett til erstatning på annet grunnlag.

Vedtak

Transportklagenemnda - fly anbefaler ikke at klager gis medhold.