Vedtak i Transportklagenemnda - Fly

Sammendrag

Krav om standarderstatning som følge av kansellering.

Dato
15.09.2023

Saksnummer
2023-00453

Tjenesteytere
SAS

Klager har i det vesentlige anført

Klager skulle reise fra Oslo til Bergen 22. januar 2023 med SAS sin flyvning SK297. Klager
mottok melding om kansellering fra SAS klokka 20:50, ca. en halvtime før avgang. Klager
ble omrutet til ny flyvning neste dag. 

Klager har fremmet krav om standarderstatning, men har fått avslag fra SAS med
begrunnelsen at kanselleringen skyldtes værforhold/ekstraordinære omstendigheter.
Klager påpeker at flere medpassasjerer på samme flyvning har fått utbetalt
standarderstatning. 

Klager hevder at han i informasjonsskranken på flyplassen fikk beskjed om at det ikke var
nok avisingsmaskiner, noe som medførte at deres fly ikke ble aviset. Samtidig gikk det et
Norwegian-fly på samme tid til Bergen, samt et SAS-fly til Bergen rundt kl. 21:40. Klager
anfører at SAS derfor ikke kan ha truffet alle rimelige tiltak for å unngå kanselleringen.

Tjenesteyterne har i det vesentlige anført
SAS har i det vesentlige anført: 

Flyet ble innstilt på grunn av mangel på bakkepersonale forårsaket av enorme
forsinkelser. Værforholdene på ettermiddagen forårsaket isdannelse i motorer. Å varme
opp motorene tar tid og krever flere personer – hvilket inkluderer blant annet noen som
kan holde "fläktarna"  (turbinbladene) ved motoren, en inspektør, og de redskaper som
trengs for å avise motorene.

På grunn av disse forsinkelsene hadde vi ikke nødvendig bakkepersonale
(bagasjepersonale) tilgjengelig for service av fly senere på dagen. 

Denne mangelen på personale kan kobles direkte til forsinkelsene som ble forårsaket
av værforholdene (frosttåke, frosset regn, og snø). METAR og TAF fra ettermiddagens
værforhold som forårsaket forsinkelsene finnes vedlagt. 

SAS bestrider kravet.

Nemnda bemerker

Kansellering gir rett til standarderstatning med mindre flyselskapet godtgjør at
kanselleringen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5 og 7. 

Værforhold som påvirker flytrafikken ved at det ikke er mulig å lande/ta av, ved at
det oppstår overbelastning på flyplassen eller lignende, kan være en ekstraordinær
omstendighet i forordningens forstand som medfører at den reisende ikke har krav
på erstatning. Dette må vurderes konkret. Det er flyselskapet som må godtgjøre at det
foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå forsinkelsen, jf. EU-domstolens dom C-315/15. 

Basert på den fremlagte dokumentasjonen er det for flertallet -
forbrukerrepresentantene og nemdas leder - ikke klart hva den konkrete årsaken
til kanselleringen av klagers flyvning var, om det f eks var været i seg selv, eller
bemanningsutfordringer som følge av tidligere værforhold. Det er heller ikke fremlagt
dokumentasjon som viser oppgitt årsak eller kanselleringskode for klagers konkrete
flyvning. SAS har videre ikke kommentert hvilke rimelige tiltak som ble truffet for
å unngå kanselleringen eller gitt noen forklaring for hvorfor det ikke var mulig å
unngå kanselleringen med rimelige tiltak. Flertallet mener derfor at selskapet ikke har
sannsynliggjort at kanselleringen skyldtes ekstraordinære omstendigheter som ikke
kunne vært unngått selv om alle rimelige tiltak var truffet. Flertallet mener derfor klager
har krav på 250 euro i standarderstatning. 

Mindretallet - bransjerepresentantene - mener at klager ikke har krav på
standarderstatning, da kanselleringen skyldes ekstraordinære forhold som selskapet
gjorde tilstrekkelige anstrengelser for å unngå virkningene av. 

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Vedtaket er avsagt med dissens slik det fremgår over.

Vedtak

Transportklagenemnda anbefaler at SAS utbetaler 250 euro i standarderstatning til
klager.