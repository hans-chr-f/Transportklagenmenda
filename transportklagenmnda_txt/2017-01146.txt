Vedtak i Transportklagenemnda - Fly

Sammendrag

Krav om refusjon av ubenyttet hotellovernatting
ved kansellering. Værforhold 24. april 2017.

Dato
31.01.2018

Saksnummer
2017-01146

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY1502 fra Oslo lufthavn (OSL) til Praha
(PGR) 24. april 2017. Flyvningen ble kansellert. 

Klager har fått refundert kroner 1 429 for mellomlegg mellom opprinnelig og ny
transport, øvrige kostnader og den opprinnelige flybilletten med Norwegian. Klagers
gjenstående krav er ubenyttet hotellovernatting til kroner 946. 

Klager anfører at værforholdene var varslet to døgn før avreise, og at flyselskapene
ofte er dårlig bemannet og derfor er dårlig rustet til å takle uforutsette situasjoner. Han
anfører at værvarsling lang tid i forveien gir flyselskapene muligheter til å iverksette
tilstrekkelig beredskap. 

Klager har på ovennevnte bakgrunn fremsatt krav om refusjon på kroner 946.

Tjenesteyterne har i det vesentlige anført
Norwegians flyvning DY1502 fra Oslo lufthavn til Praha 24. april 2017 ble kansellert
som følge av kraftig snøfall denne dagen. I nyhetsartikler sammenlignes situasjonen
med askeskyen som oppstod i april 2010. Den enorme nedbørsmengden medførte
forsinkelser ved Oslo lufthavn, og mer enn 50 flyvninger ble kansellert. 

Det planlagte kabinpersonalet måtte ha sin lovpålagte hviletid. Kabinpersonale ble
omrokert for å unngå kanselleringer, men alt av reservemannskap var kalt inn. Det var
ikke mulig å unngå driftsforstyrrelser denne dagen. 

Norwegian anfører at de ovennevnte værforhold er en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
kanselleringen ikke kunne vært unngått selv om alle rimelige tiltak ble truffet. Selskapet
viser også til luftfartsloven § 10-20 og Montrealkonvensjonens artikkel 19, og avviser også
klagers krav på dette grunnlag. 

Norwegian avviser på ovennevnte bakgrunn klagers refusjonskrav.

Nemnda bemerker

Norwegians flyvning DY1340 fra Oslo til Praha 24. april 2017 ble kansellert. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak ble truffet, jf. EU-forordning 261/2004 artikkel 5. 

Værforhold som påvirker flytrafikken ved at det ikke er mulig å lande eller ta av,
ved at det oppstår store forsinkelser eller lignende, kan være en slik ekstraordinær
omstendighet som medfører at den reisende ikke har krav på erstatning. Dette må
vurderes konkret. Det er flyselskapet som må godtgjøre at det foreligger et slikt spesielt
tilfelle. Flyselskapet må videre godtgjøre at de har truffet alle rimelige tiltak for å unngå
forsinkelsen. 

Nemnda mener at det kraftige snøfallet denne aktuelle dagen må anses som
en ekstraordinær omstendighet i forordningens forstand. Det vises til fremlagt
dokumentasjon. Værforholdene førte til store uregelmessigheter ved Oslo lufthavn, og
alt reservemannskap var etter det opplyste kalt ut. Klager har fått dekket utgifter til nye
billetter. Nemnda legger til grunn at kanselleringen ikke kunne vært unngått selv om alle
rimelige tiltak ble truffet. Kanselleringen gir etter dette ikke rett til standarderstatning.
Nemnda kan heller ikke se at klager kan kreve erstatning på annet rettslig grunnlag.

Vedtak

Transportklagenemnda - fly anbefaler ikke at klager gis medhold.