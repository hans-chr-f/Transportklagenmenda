Vedtak i Transportklagenemnda - Fly

Sammendrag

Krav om standarderstatning og refusjon av fly- og fergebilletter.

Dato
15.10.2022

Saksnummer
2022-00487

Tjenesteytere
SAS

Klager har i det vesentlige anført

To personer skulle reise med SAS den 22. oktober 2021 fra Oslo til Düsseldorf, avgang kl.
09:15 med ankomst kl. 11:05.

Klager fikk beskjed om kansellering den 22. oktober kl. 07:29. Klager fikk tilbud om ny
reise den 23. oktober med KLM via Amsterdam, avgang kl. 17:20, ankomst kl. 22:25. Det
var viktig for klager å være i Tyskland tidlig den 23. oktober. Klager valgte av den grunn å
bestille ferge fra Oslo til Kiel den 22. oktober, slik at de ankom Tyskland kl. 10:00 den 23.
oktober.

Klager krever standarderstatning og erstatning for fly- og fergekostnader.

Tjenesteyterne har i det vesentlige anført
SAS har tross oppfordring ikke fremmet tilsvar for nemnda.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7. SAS har
ikke dokumentert at innstillingen skyldes ekstraordinære omstendigheter og klager har
derfor krav på standarderstatning med 400 euro pr. person.

Klager krever refusjon av billettene i henhold til EU-forordning 261/2004 artikkel 8
nummer 1. Det er flyselskapene som er ansvarssubjektet etter EU-forordning 261/2004,
og det er det transporterende luftfartsselskapet som skal tilby omruting eller refusjon.
Nemnda mener at SAS, som det transporterende flyselskapet, må refundere klagers
ubenyttede billetter fra Oslo til Dusseldort

Det følger av fast nemndpraksis og av EU-kommisjonens tolkningsveileder til
forordningen at klager kan kreve refusjon av utgifter til omruting gjort på egenhånd
dersom selskapets tilbud og assistanse ikke kan regnes som tilstrekkelig etter
forordningen. Klager ble tilbudt omruting med KLM avgang den 23. oktober 2021 klokka
17:20, ankomst klokka 22:25. Etter nemndas oppfatning er det ikke et tilstrekkelig godt
alternativ å tilby klager omruting over et døgn etter opprinnelig avgang. Klager har rett
til omruting «snarest mulig». Det var også viktig for klager å komme tidlig frem den 23.
oktober. Nemnda mener derfor at SAS skal refundere mellomlegget mellom utgiftene til
transport med Color Line og den opprinnelige billetten med SAS. Nemnda bemerker at
passasjeren ikke skal reise gratis.

Vedtak

Transportklagenemnda anbefaler at SAS betaler 400 euro i standarderstatning pr.
person, refunderer klagers ubenyttede billetter og erstatter mellomlegget mellom
ubenyttet billetter og fergekostnader.