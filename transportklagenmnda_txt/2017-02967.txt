Vedtak i Transportklagenemnda - Fly

Sammendrag

Krav om refusjon av utgifter grunnet forsinkelse.

Dato
11.09.2018

Saksnummer
2017-02967

Tjenesteytere
Ryanair

Klager har i det vesentlige anført

Klager skulle reise fra Torp til Malaga søndag den 15. oktober 2017 med FR2564 kl 19.55.
Avgangen ble mer enn 13 timer forsinket. 
Klager har fått tilkjent standarderstatning på 400 euro per person.

Klager tok drosje til et familiemedlem i Tønsberg (en halv time fra flyplassen) og
overnattet der. 

Klager krever i tillegg refundert utgifter til mat i ventetiden (kroner 476) og drosje t/r Torp
- Tønsberg (kroner 1275), klager vises til fremlagte kvitteringer.

Tjenesteyterne har i det vesentlige anført
Ryanair har ikke avgitt uttalelse til nemnda. Til klager har selskapet i det vesentlige
anført:

FR2564 ble forsinket som følge av uforutsett teknisk problem. Ryanair har utbetalt 400
euro per person i henhold til EU-forordning 261/2004.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Nemnda viser til EU-forordning 261/2004 artikkel 6 jf. artikkel 7, jf. artikkel 5, jf. EU-
domstolens avgjørelser i sak Sturgeon-Condor av 19. november 2009 og i sak Nelson
m.fl. av 23. oktober 2012 (C-581/10).

Flyselskapet har i dette tilfellet utbetalt standarderstatning med 400 euro for
forsinkelsen. Klager krever imidlertid også erstattet utgifter til mat i ventetiden og taxi.

Nemnda mener at klager har krav på refusjon av sine dokumenterte  utgifter til mat i
ventetiden med kr 476. 
Når det imidlertid gjelder drosje, viser nemnda til at det er god offentlig kommunikasjon
mellom Torp og Tønsberg:
Det går buss hver time (siste går kl 21.38 på søndager) fra Torp til Tønsberg, kr 94 per
person, 22 minutters kjøretid. 
Det går også tog hver time (siste går kl 22.51 på søndager), pris kr 51 per person, 15
minutters kjøretid. 
Etter dette er det nemndas syn at klager ikke kan kreve refusjon av utgifter til taxi, men at
han har krav på refusjon med kr 51 per person for transport til Tønsberg.

Nemnda anbefaler at klager gis delvis medhold i sitt krav og mottar en refusjon på
tilsammen kr 578.

Vedtak

Transportklagenemnda - fly anbefaler at klager gis delvis medhold.