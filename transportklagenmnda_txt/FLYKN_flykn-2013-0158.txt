Vedtak i Transportklagenemnda - Fly

Sammendrag

Krav om refusjon av gebyr for ekstra bagasje.

Dato
15.10.2013

Saksnummer
158/13F

Tjenesteyter
Air France

Klager har i det vesentlige anført:

Klager hadde kjøpt en billett t/r Oslo - Havanna. På forhånd fikk klager tilbud fra Air France
om oppgradering av billetten, noe han takket ja til på utreisen. Klager fikk da sete med ekstra
benplass, samt anledning til å sjekke inn en ekstra koffert. Pris for oppgradering av utreisen
kostet kroner 1 252.

Klager regnet med at han også på returen fikk sjekket inn begge koffertene gratis, men ble i
stedet bedt om å betale USD 100 for å sjekke inn kolli nummer to. Klager stiller seg kritisk til
at Air France lokker med oppgradering og ekstra bagasje, men at antall ekstra kolli kun gjelder
for den strekningen man oppgraderer.

Hadde klager vært klar over at han kun fikk ta med to kofferter den ene veien, ville han aldri
benyttet seg av tilbudet om oppgradering.

Klager krever refundert utgift til ekstra bagasje, USD 100.

Det vises for øvrig til klagers brev.

Air France har i det vesentlige anført:

Oppgraderingen klager betalte for gjaldt kun på den strekningen klager oppgraderte. Klager
kunne på sin opprinnelige billett ta med seg ett kolli på maks 23 kilo. Ved å oppgradere
utreisen fikk klager ta med seg et ekstra kolli på 23 kilo. Siden klager ikke betalte for
oppgradering av returen, var det kun tillatt med ett kolli på denne strekningen, i henhold til
billettbetingelsene.

Air France personale handlet korrekt ved å ta betalt for ekstra bagasje i Havanna. Selv om
klager oppgraderte utreisen, forble vilkårene på returen uendret.

På grunnlag av ovennevnte kan Air France dessverre ikke imøtekomme klagers krav.

Det vises for øvrig til Air Frances brev.

Nemnda bemerker:

Klager aksepterte et tilbud om oppgradering på strekningen Oslo - Havanna. Oppgraderingen
innebar bl.a. at klager kunne ha med ett kolli bagasje ekstra.

Klager aksepterte tilbudet og hadde således rett til å ha med to kolli på 23 kilo hver på
utreisen.

Air France kom ikke med et tilsvarende tilbud for returen. På denne strekningen var det
således kun anledning til å ha med ett kolli på 23 kilo. Bagasje ut over dette måtte det betales
ekstra for.

Nemnda er av den oppfatning at det fremkommer av tilbudet at det gjaldt strekningen Oslo -
Havanna. Etter nemndas vurdering kan ikke Air France lastes for at klager misforstod dette /
ikke tenkte på konsekvensene på returreisen. Air France var således berettiget til å kreve
betaling for bagasje ut over 23 kilo på hjemreisen.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.