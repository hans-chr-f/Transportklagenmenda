Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
22.02.2012

Saksnummer
340/11F

Tjenesteyter
US Airways

Krav om standarderstatning grunnet forsinkelse.

Klager har i det vesentlige anført:

Klager skulle reise fra Philadelphia til Oslo via Frankfurt den 8. juli 2011 med US702 kl. 20:30.
Klager skulle deretter videre til Tromsø, kjøpt i separat billett.

Flyet ble forsinket i to timer, noe som resulterte i at klager mistet sine videreforbindelser i
Frankfurt og på Gardermoen. Klager landet i Tromsø 20 timer forsinket.

Klager krever standarderstatning i henhold til EU forordningen.

US Airways har i det vesentlige anført:

US702 ble forsinket som følge av teknisk feil.

Da US Airways ikke er medlem av EU, og denne avgangen startet i USA, har US Airways ingen
plikt i å utbetale kompensasjon i henhold til EU forordningen.

US Airways vil vurdere å erstatte klagers utgifter til hotell i Frankfurt, men kan ikke
imøtekomme hans krav utover dette.

US Airways ønsker likevel å tilby klager et reisegavekort på USD 125 per person.

Nemnda bemerker:

Nemnda legger på bakgrunn av de foreliggende opplysninger til grunn at klager ankom Oslo
syv timer forsinket. Forsinkelsen medførte at klager ikke rakk sin videreforbindelse, noe som
igjen påførte klager utgifter til hotell m.v.

EU forordning 261/2004 fastsetter felles regler for erstatning til flypassasjerer ved bla.
forsinkelser. Forordningen gjelder imidlertid ikke til flyreiser til EU området med et ikke-EU
selskap, jf. forordningen artikkel 2 pkt 1 b). Forordningen gjelder således ikke for flygning med
US Airways fra USA til EU-området.

US Airways er imidlertid forpliktet etter Montrealkonvensjonen som er godkjent av USA. I
henholdt til konvensjonen artikkel 19 er US Airways ansvarlig for tap som skyldes forsinkelse
med mindre det godtgjør at det har tatt alle forholdsregler som med rimelighet kan forlanges
for å unngå skaden, eller at dette ikke har vært mulig. US Airways har i dette tilfellet ikke
godtgjort at de har tatt alle forholdsregler som med rimelighet kan forlanges for å unngå
forsinkelsen eller at dette ikke har vært mulig for dem. Selskapet plikter således å erstatte det
tap forsinkelsen påførte klagerne. Tapet må dokumenteres.

Vedtak:

Flyklagenemnda anbefaler at US Airways erstatter klagernes dokumenterte tap.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines