Vedtak i Pakkereisenemnda

Sammendrag

Krav om prisavslag, samt standarderstatning i henhold til
EU-forordning 261/2004, for forsinkelse på hjemreisen.

Dato
28.08.2015

Saksnummer
163/14PF

Tjenesteyter
Ving Norge AS

Saken gjelder:

Krav om prisavslag, samt standarderstatning i henhold til EU-forordning 261/2004, for
forsinkelse på hjemreisen.

Klager har i det vesentlige anført:

Klager og hans familie, totalt 14 personer, hadde hatt en flott ferie på Mallorca, men
hjemreisen ble dessverre alt annet enn grei med flyforsinkelse, stadig endring av
hjemreisetidspunkt og uvanlig mye venting før innsjekking.

På hjemreisedagen den 24.05.14 fikk de sms kl. 06.30 om at noen reisende måtte forvente
inntil 5 timer flyforsinkelse på grunn av service på flyet som hadde planlagt avgang kl. 11.55.
Klager og hans reisefølge sjekket så inn kofferter m.m i Ving sin skranke på hotellet. Klokken
08.40 var det bussavgang til flyplassen. På flyplassen stilte de seg i kø for innsjekking og fikk
muntlig beskjed om at de ikke hadde kontroll på hvem som skulle reise når, men at ingen
måtte forlate området da ny melding kunne komme.

Kl. 11.30 fikk de beskjed om at passasjerlistene var klare og at innsjekking kunne starte. De
som måtte vente på neste fly fikk avgang kl. 16.30. Hvem som skulle reise med hvilket fly ville
gå frem av boardingkortet. De mottok boardingkort med beskjed om at de ville bli busset til et
«ventehotell». Etter å ha ventet i mer enn tre timer i innsjekkingskø med fire barn i reisefølget
i alderen 3 måneder til 5 år, valgte klager og hans reisefølge å oppholde seg på flyplassen der
de benyttet tiden til å sove, handle, spise osv.

Kl. 16.00 kom det melding på informasjonstavlene om at flyavgangen  ville være kl. 18.15.
De ankom Oslo Lufthavn mer enn 6 timer forsinket. Klager stiller seg kritisk til hvordan
forsinkelsen ble håndtert fra Vings side. Klager krever et prisavslag for mangelen som
flyforsinkelsen utgjorde ved reisen, samt standarderstatning i henhold til EU-forordning
261/2004.

Ving har i det vesentlige anført:

Saken er forelagt Thomas Cook Airlines som viser til at forsinkelsen skyldtes en plutselig
oppstått alvorlig feil på det planlagte flyets motor. Det viste seg å være en «indre» oljelekkasje,
en feil som ikke kunne forutsees og først ble oppdaget ved nærmere undersøkelse. Feilen
ble oppdaget da flyet ble undersøkt på kvelden den 21.05.14. Det vises til teknisk logg og
dokumentasjon der det fremgår at dette er en type feil man ikke kan fly med og hva som
videre ble gjort for å reparere feilen ved at det først ble bestemt at deler av motoren skulle
skiftes ut. Motordelene ble bestilt fra England og ankom først ved midnatt den 22.05.14. Neste
morgen, den 23.05.14, ble det foretatt en prøve og konstatert at det fortsatt var oljelekkasje.
Det ble senere samme dag bestemt at motoren skulle skiftes. Det ble søkt etter erstatningsfly
som kunne gjennomføre flyvningene, først fra Oslo til Mallorca og så retur igjen til Oslo, noe
som dessverre tok en del tid. For å minimere forsinkelsen ble passasjerene fordelt på to fly,
i stedet for å vente på et fly med tilsvarende størrelse som det planlagte. Forsinkelsen fra
Mallorca til Oslo den 24.05.14 ble på 6 timer og 36 minutter.

Thomas Cook Airlines viser til at forsinkelsen skyldtes ekstraordinære omstendigheter
som ikke kunne vært unngått selv om alle rimelige tiltak var truffet, jf. EU-forordning
261/2004 artikkel 5. pkt. 3 og betraktning nr. 14, samt EU-domstolens faste praksis, herunder
Wallentin-dommens premisser nr. 22, 23, 34 og 41 [C-549/07]. Flyselskapet viser videre til
Pakkereisenemndas vedtak i en lignende sak nr. 9/14PF [PRKN-2014-9].

Verken flyselskapet eller Ving er som følge at dette forpliktet til å utbetale standarderstatning i
henhold til EU-forordning 261/2004 til klager og hans reisefølge i dette tilfellet.

Nemnda bemerker:

Den rett til erstatning en flypassasjer har etter Art.7 i EU-forordning 261/2004 gjelder ikke
dersom flyselskapet/turarrangør kan godtgjøre at forsinkelsen skyldes «ekstraordinære
omstendigheter som ikke kunne ha vært unngått selv om alle rimelige tiltak var truffet» - Art.5
nr.3. Det er flyselskapet som etter dette må godtgjøre at det foreligger slike ekstraordinære
omstendigheter. Bestemmelsen tolkes strengt.

Reklamasjonsnemnda har tidligere lagt til grunn at også når det gjelder tekniske feil,
er det flyselskapet som må godtgjøre at slike feil er «ekstraordinære omstendigheter» i
forordningens forstand. Det er flyselskapet som har størst mulighet til å påvirke og forhindre
at tekniske feil oppstår. Også preventive hensyn tilsier at flyselskapet i utgangspunktet må
bære ansvaret ved tekniske feil.

At flyselskapet har utført normalt obligatorisk vedlikeholdsprogram og feilen oppstår
plutselig eller oppdages plutselig før avgang, betyr ikke uten videre at det foreligger slike
ekstraordinære omstendigheter som forordningen krever for å bli fritatt for ansvar.

I det foreliggende tilfelle har Luftfartstilsynet fått seg forelagt saken. Luftfartstilsynet har ingen
bemerkninger til dokumentasjonen.

Ut fra dokumentasjonen oppsto feilen den 21. mai 2014. Den aktuelle flyvningen skulle
finne sted den 24. mai 2014 kl. 11.55 fra Mallorca, Spania. Det fremgår av DK875 22-05-2014
OY-VKH Delay Tech Report at feilen ble oppdaget om kvelden den 21. mai, at feilen ble
forsøkt utbedret ved at man skiftet filtere, og at flyet fremdeles hadde oljelekkasje etter
prøveoppstart på formiddagen den 23. mai. Det ble besluttet å bytte motor, hvilket var
tidkrevende idet motoren måtte fraktes inn fra England. Det ble innleid fly til å foreta
flyvningen fra Mallorca til Oslo. Passasjerene ble delt på to avganger. Nemnda finner å måtte
legge til grunn at forsinkelsen skyldtes en feil som oppsto plutselig, og som ikke kunne ha
vært forutsett. At flyet ble tatt ut av trafikk medførte at det måtte leies inn flere fly til å foreta
de forskjellige flyvningene det ødelagte flyet skulle ha operert. I den forbindelse oppsto det
forsinkede avganger og ankomster. Forsinkelsen i denne saken gir etter nemndas syn ikke rett
til erstatning etter EU-forordning 261/2004.

Som nevnt ovenfor ble flyet forsinket med 6 timer og 36 minutter i følge forsinkelseserklæring
fra Thomas Cook Airlines.

Selv om en forsinkelse ikke gir rett til erstatning etter EU-forordningen, kan den utgjøre
mangel ved reisen i pakkereiselovens forstand, jfr. Alminnelige vilkår for pakkereiser punkt 8.2
V. Bestemmelsen pålegger i utgangspunktet arrangøren et objektivt kontraktsansvar. Det vises
til Ot.prp.nr.35 (1994-1995) side 89, første spalte. En forsinkelse av en lengde som i denne
saken er imidlertid for kort til å berettige til prisavslag etter pakkereiselovens bestemmelser
når feriens lengde er på to uker.

Nemnda har merket seg at arrangøren tilbød gjestene busstransport, dagrom på et hotell og
mat i ventetiden. Det er i samsvar med arrangørens plikter etter rådsforordningens artikkel 9.

Vedtak:

Reklamasjonsnemnda for pakkereiser kan ikke se at klageren har krav på prisavslag i dette
tilfellet.

Vedtaket er enstemmig.