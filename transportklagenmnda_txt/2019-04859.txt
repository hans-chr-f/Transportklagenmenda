Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
25.08.2020

Saksnummer
2019-04859

Tjenesteytere
Air Baltic

Klager har i det vesentlige anført

Klager skulle reise fra Oslo til Vilnius via Riga den 27. oktober 2019. Ut fra Oslo med
BT154 kl. 19:30 og ankomst Vilnius kl. 00.05 den 28. oktober 2019. Flyvningen fra Oslo ble
forsinket og klager fikk ny avreisetid. Avreise fra Oslo kl. 21:40 med ankomst Vilnius kl.
08:35 den 28. oktober.

Klager krever standarderstatning i henhold til EU-forordning 261/2004.

Tjenesteyterne har i det vesentlige anført
BT154 ble forsinket grunnet sent innkommet fly. Flyet som skulle operere BT154 Oslo -
Riga var BT153 Riga - Oslo (flyindivid YL-CSL). Årsaken til forsinkelsen var en teknisk feil,
elektronisk kontrollsystemfeil på høyre motor. Det ble foretatt flybytte fra YL-CSL til YL-
AAT, og sistnevnte tok av fra Riga og ankom Oslo 2 timer og 45 minutter forsinket. 

Den tekniske feilen ble bekreftet av produsent og gjelder på flytypen Airbus A220-300.
I henhold til EU-dom C-257/14 er åpenbare produksjonsfeil utenfor flyselskapet sitt
ansvar.

Air Baltic mener at dette er en ekstraordinær hendelse og kan derfor ikke imøtekomme
klagers krav.

Nemnda bemerker

Forsinkelse som medfører at passasjerene kommer mer enn 3 timer senere frem
enn planlagt til det endelige bestemmelsesstedet, utløser en plikt for flyselskapet til å
utbetale standarderstatning med mindre selskapet godtgjør at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf EU-forordning 261/2004 artiklene 5, 6 og 7 og EU-domstolens avgjørelser
i sak Sturgeon-Condor av 19.11.2009 (C-402/07) og Nelson med flere av 23.10.2012
(C-581/10).

Teknisk feil er som regel ikke en ekstraordinær omstendighet som fritar flyselskapet
fra plikten til å betale standarderstatning, jf EU-domstolens avgjørelse av 17.09.2015
Corina van der Lans - KLM (C-257/14) og Kommisjonens veileder av 15.06.2016
punkt 5.2. Unntakene er fabrikasjonsfeil, skader på flyet på grunn av sabotasje eller
terrorhandlinger, og videre ved birdstrike, lynnedslag og foreign object damage.

Flyselskapet Air Baltic hevder årsaken til forsinkelsen var fabrikasjonsfeil, og har
fremlagt teknisk rapport. Det er imidlertid ikke fremlagt utskrift fra motorprodusenten
som viser at den tekniske feilen var en produksjonsfeil. Nemnda kan etter dette ikke
se at Air Baltic har følgelig ikke godtgjort at forsinkelsen skyldtes en ekstraordinær
omstendighet som ikke kunne vært unngått. Klager har etter nemndas syn derfor krav på
standardkompensasjon på 250 euro.

Vedtak

Transportklagenemnda - fly anbefaler at Air Baltic betaler standarderstatning til klager
med 250 euro.