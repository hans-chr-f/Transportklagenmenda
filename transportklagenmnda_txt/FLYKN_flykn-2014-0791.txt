Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
09.07.2015

Saksnummer
791/14F

Tjenesteyter
Qatar Airways

Krav om standarderstatning grunnet forsinkelse.

Klager har i det vesentlige anført:

Klager skulle reise fra Oslo til Doha den 23. juni 2014 kl. 16:10 med QR176. Avgangen ble 24
timer forsinket. Klager stiller seg kritisk til den manglende informasjonen.

Klager krever standarderstatning i henhold til EU-forordning 261/2004, 600 euro per person.

Det vises for øvrig til klagers brev.

Qatar Airways har ikke avgitt uttalelse til nemnda. Til klager har selskapet i det
vesentlige anført:

QR176 ble forsinket som følge av teknisk feil.

Hendelsen er ikke kompensasjonsberettiget i henhold til EU-forordning 261/2004, da årsaken
ble forårsaket av en uforutsett hendelse utenfor Qatar Airways kontroll.

Qatar Airways beklager dersom klager fant informasjonen på Gardermoen mangelfull, men
flyselskapet kan ikke imøtekomme klagers krav om standarderstatning.

Det vises for øvrig til Qatar Airways brev.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Qatar Airways ved nemndas e-post av 15. august 2014 med frist til 3.
oktober 2014 for eventuelle bemerkninger. I e-posten opplyses det bl.a. om at flyselskapet
har bevisbyrden ved påberopelse av ekstraordinære omstendigheter som kan gi grunnlag
for fritak for ansvar. Det fremgår videre at nemnda vil legge passasjerens opplysninger til
grunn dersom disse ikke imøtegås av flyselskapet. Det blir også opplyst at saken vil bli forelagt
nemnda selv om flyselskapet ikke avgir uttalelse.

Qatar Airways har ikke avgitt uttalelse til nemnda. Nemndas avgjørelse treffes på bakgrunn av
de foreliggende opplysninger.

Nemnda legger på bakgrunn av de foreliggende opplysninger til grunn at flygningen ble
forsinket med 24 timer.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Qatar Airways har opplyst ast forsinkelsen skyldtes en teknisk feil. Selskapet har ikke redegjort
nærmere for denne. Den er heller ikke dokumentert gjennom teknisk log eller lignende. Qatar
Airways har følgelig ikke godtgjort at forsinkelsen skyldtes en ekstraordinær omstendighet
som ikke kunne vært unngått selv om ale rimelige tiltak var truffet. Passasjeren har da
rett til standarderstatning etter EU-forordningen. Nemnda anbefaler at Qatar utbetaler
standarderstatning på 600 euro per person.

Ved lengre forsinkelser plikter flyselskapet å informere passasjerene om deres rettigheter.
Selskapet skal sikre at det ved innsjekkingsskranken, godt synlig for passasjerene, finnes en
tydelig melding med følgende ordlyd: «Dersom du nektes ombordstigning eller din flyging
er innstilt eller forsinket i minst to timer, kan du få et eksemplar av bestemmelsene om dine
rettigheter, særlig med hensyn til erstatning og assistanse, ved innsjekkingsskranken eller
utgangen til flyet», jf. artikkel 14.

Flyselskapet skal videre gi alle berørte passasjerer en skriftlig melding om bestemmelsene om
erstatning og assistanse i henhold til EU forordningen. Passasjerene skal også få detaljerte
skriftlige opplysninger om hvordan de kan komme i kontakt med det nasjonale organ som
behandler slike saker.

Nemnda legger på bakgrunn av de foreliggende opplysninger til grunn at Qatar Airways ikke
oppfylte sin informasjonsplikt i dette tilfellet.

Vedtak:

Transportklagenemnda-fly anbefaler at Qatar Airways utbetaler en standarderstatning på 600
euro per person.

Vedtaket var enstemmig.