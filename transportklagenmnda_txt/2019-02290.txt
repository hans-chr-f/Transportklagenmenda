Vedtak i Transportklagenemnda - Fly

Sammendrag

Krav om refusjon av transportutgifter ved sen ankomst.

Dato
19.12.2019

Saksnummer
2019-02290

Tjenesteytere
Norwegian Air Shuttle

Klager har i det vesentlige anført

Klager reiste med Norwegians flyvning DY1817 fra Las Palmas (LPA) til Oslo lufthavn
(OSL) 11. mai 2019. Flyvningen hadde planlagt ankomst i Oslo kl. 23.55, men
flyvningen ble forsinket med to timer og 15 minutter. Klager hadde sjekket at det
ikke gikk kollektivtrafikk fra Oslo lufthavn på dette tidspunktet og at første mulige
transportalternativ var kl. 06.30 neste morgen. Som følge av at klager reiste med små
barn og skulle på jobb neste dag, måtte de ta taxi. Klager har dessuten vist til at han
kontaktet Norwegian på telefon, som ba ham om å søke refusjon for sine utgifter. 

På bakgrunn av det ovennevnte har klager fremsatt krav om refusjon av sine taxiutgifter
fra Oslo lufthavn til hjemsted til kroner 1 543,85.

Tjenesteyterne har i det vesentlige anført
Norwegians flyvning DY1817 fra Las Palmas til Oslo 11. mai 2019 ble forsinket med
to timer og 15 minutter. Klager har følgelig ikke krav på standardkompensasjon, da
forsinkelsen er kortere enn tre timer, jf. EU-domstolens avgjørelse i C-402/07 (Sturgeon). 

Klager har fremlagt taxikvittering til kroner 1 543,85. Kvitteringen gir derimot ingen
informasjon om destinasjon eller opprinnelse for denne taxituren. Norwegian har
følgelig avvist klagers krav om refusjon av taxiutgifter etter ankomst.

Nemnda bemerker

Norwegians flyvning DY1817 fra Las Palmas til Oslo 11. mai 2019 ble forsinket med to
timer og 15 minutter. 

Klager har fremsatt krav om refusjon av sine utgifter til taxi etter ankomst. Det følger
av luftfartsloven § 10-20 at fraktfører er ansvarlig for tap som følge av forsinkelse
ved lufttransport, med mindre han godtgjør at "han selv og hans folk har tatt alle
forholdsregler som med rimelighet kan kreves for å unngå tapet, eller at dette ikke har
vært mulig for dem". 

I dette tilfellet har Norwegian ikke oppgitt hva som var årsaken til forsinkelsen. Av
den vedlagte dokumentasjonen fremgår det at forsinkelsen dels skyldtes kommersiell
overbooking, restriksjoner ved avgangsflyplassen og følgeforsinkelser fra tidligere i
ruteprogrammet. Norwegian har ikke godtgjort at alle rimelige forholdsregler er tatt, og
nemnda mener derfor at det er ansvarsgrunnlag i saken. 

Klager ble påført utgifter til taxi som følge av forsinkelsen, som nemnda mener at
flyselskapet må erstatte. Til fradrag kommer to voksenbilletter med kollektivtransport til
kroner 380. Total refusjon blir derfor kroner 1 163,85.

Vedtak

Transportklagenemnda - fly anbefaler at Norwegian utbetaler til klager refusjon på
kroner 1 163,85.