Vedtak i Transportklagenemnda - Fly

Sammendrag

Krav om standarderstatning grunnet kansellering og forsinkelse.

Dato
31.01.2017

Saksnummer
2016-00483

Tjenesteytere
Norwegian

Klager har i det vesentlige anført

Klager skulle reist fra Oslo til Las Palmas 21. januar 2016 kl. 17:30 med D85201. Denne
flyvningen ble kansellert og klager ble booket om til den 22. januar kl. 10:45 med D86600.

På flyvningen D85201 ble klager sittende inne i flyet frem til ca. kl. 20:45, og det ble gitt
lite og utilstrekkelig informasjon fra besetningen. Det ble oppgitt mange grunner til
forsinkelsen, og flyvningen ble til slutt kansellert på grunn av at crew måtte ha hviletid.
Klager fikk så en tekstmelding hvorpå ny avgang ble dagen etter kl. 10:45. 

Flyvningen med D86600 ble klager igjen sittende i flyet og vente, da kapteinen opplyste
om at det manglet noen dokumenter. Etter en stund returnerte flyet til gaten og det ble
opplyst at det var en teknisk feil. Ca. kl. 12:45 var flyet klart til å ta av, men det var noen
passasjerer som ønsket å gå av. Flyet tok av kl. 14:15.

Klager fikk dekket overnatting  ved Oslo lufthavn og et måltid, men fikk ingen beskjed om
sine rettigheter. 

Flyet landet på flyplassen i Las Palmas kl. 22:15 lokal tid, nesten et døgn senere enn
planlagt.

Klager krever standardkompensasjon på 2 400 euro totalt i henhold til EU-forordning
261/2004 for begge forsinkelsene, da det var to uavhengige hendelser

Tjenesteyterne har i det vesentlige anført
D85201 fra Oslo til Las Palmas 21. januar 2016 hadde is i rotorbladene på flymaskinen
EI-FHX. Grunnet lang ventetid på avising gikk kabinpersonalet ut på tid og flyvningen
måtte kanselleres. Samtlige passasjerer ble booket om til påfølgende dag med D86600.

De mottok også en tekstmelding, det vises til tre stykker som ble sendt ut, og de mottok
forpleining i henhold til EU-forordning 261/2004.

Norwegian viser til vedlagt rapport fra tekniker. 

I henhold til dom C-402/07 i EU-domstolen (Sturgeon-dommen), er flyselskapene
unntatt fra videre kompensasjon hvis forsinkelsen er under tre timer eller årsaken
til forsinkelsen er ekstraordinære omstendigheter utenfor flyselskapets kontroll som
forhindrer flyvningen. En omstendighet som er utenfor Norwegians kontroll er hendelser
som ikke er forårsaket av en handling eller unnlatelse av flyselskapet. 

På samme måte som under Montrealkonvensjonen bør luftfartsselskapenes forpliktelser
være begrenset eller bortfalle i tilfeller der en hendelse er forårsaket av ekstraordinære
omstendigheter som ikke kunne vært unngått selv om alle rimelige tiltak var truffet.
Slike omstendigheter kan særlig inntreffe i tilfeller med politisk ustabilitet, værforhold
som gjør det umulig å gjennomføre flygingen, sikkerhetsrisiko, uforutsette mangler ved
flysikkerheten og streiker som påvirker driften til det transporterende selskap.

Norwegian vurderer at årsaken til denne uregelmessigheten var utenfor deres kontroll
og kan derfor ikke tilby EU-kompensasjon for denne flyvningen.

D86600 fra Oslo til Las Palmas 22 januar 2016 har klager allerede blitt kompensert for, og
klager har fått utbetalt 400 Euro i henhold til EU-forordning 261/2004.

Nemnda bemerker

Nemnda behandler kun den innstilte flyvningen 21. januar 2016, da det er opplyst at
klager allerede er blitt kompensert for flyvningen den 22. januar 2016. 

D85201 fra Oslo til Las Palmas 21. januar 2016 ble forsinket og til slutt kansellert.

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.

Nemnda legger på bakgrunn av opplysningene i saken til grunn at det kalde vinterværet
21. januar 2016 medførte ekstrem is i rotorbladene på maskinen til EI-FHX. Det vises til
fremlagte rapporter og fotografier av rotorbladene. Det var stor pågang og lang ventetid
for av-ising, og av denne grunn gikk kabinpersonalet "ut på tid". De måtte ha sin pålagte
hviletid, og flyvningen måtte kanselleres.

Etter nemndas flertalls syn skyldtes kanselleringen ekstraordinære omstendigheter som
ikke kunne vært unngått til tross for at alle rimelige tiltak var truffet. Kanselleringen gir
derfor ikke rett til standarderstatning i henhold til forordningen. Den gir heller ikke rett til
erstatning på annet grunnlag.

Mindretallet, forbrukernes representanter, mener det ikke er godtgjort at kravet til
rimelig tiltak er oppfylt, da det ikke er dokumentert hvorfor crewet gikk ut på tid etter en
forholdsvis kort forsinkelse.

Vedtak

Transportklagenemnda - fly anbefaler ikke at klager gis medhold.