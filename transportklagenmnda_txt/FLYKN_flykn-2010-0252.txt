Vedtak i Transportklagenemnda - Fly

Sammendrag

Krav om betaling av bot på grunn av manglende visum.

Dato
04.09.2013

Saksnummer
252/10F

Tjenesteyter
Lufthansa

Krav om betaling av bot på grunn av manglende visum.

Klager har i det vesentlige anført:

Klager skulle reise fra Stavanger via København og München til Timisoara i Romania med
Lufthansa 13. januar 2010.

Klager er filippinsk statsborger og har visum til alle EU land. Romania er medlem i EU så klager
trodde dermed han hadde papirene i orden for å reise til Romania.

Klager reiste og hadde ingen problemer underveis verken i København eller München, men da
han ankom Timisoara ble han stoppet av immigrasjonspolitiet og fikk beskjed om at han ikke
hadde gyldig visum. Klager ble sendt tilbake til München.

Lufthansa er ilagt en bot på 15 000 RON av rumenske myndigheter. Lufthansa krever
regress hos klager for beløpet. Klager avviser ansvar. Klager var i god tro, og det må være
flyselskapets ansvar å sjekke at passasjerene har de nødvendige papirer.

Lufthansa har i det vesentlige anført:

Selv om Romania er medlem i EU må man som filippinsk statsborger ha spesiell
innreisetillatelse til landet. Det følger av Lufthansas reisevilkår at den reisende er ansvarlig for
å ha med gyldige reisedokumenter og nødvendige visa.

Siden klager reiste uten gyldig visa, ble Lufthansa ilagte en bot på 15 000 RON av rumenske
myndigheter. Lufthansa kan ikke holdes ansvarlig for manglende reisedokumenter og har
videresendt denne regningen til passasjeren/klager.

Lufthansa er villig til å dekke deler av boten, RON 5.000

Nemnda bemerker:

Passasjeren plikter selv å sørge for å ha nødvendige reisdokumenter herunder visum.
Manglende visum kan føre til at passasjeren ikke får reise inn i vedkommende land. Utgifter
passasjeren blir påført i den forbindelse må i utgangspunktet betales av passasjeren selv.

Det fremkommer av Lufthansas reisebetingelser at passasjerene selv er ansvarlig for å
fremskaffe alle nødvendige reisedokumenter, herunder visa. Det fremkommer videre at
dersom passasjeren blir nektet innreise til et land, er vedkommende selv ansvarlig for å betale
enhver bot og ethvert krav flyselskapet blir pålagt av vedkommende myndighet.

Klager hadde i dette tilfellet ikke gyldig visum til Romania og fikk av denne grunn ikke reise inn
i landet. Lufthansa ble av rumenske myndigheter ilagt en bot på RON 15 000 (ca NOK 30.000)
fordi de ikke hadde avvist klager ved innsjekk. I henhold til Lufthansas vilkår kan Lufthansa
kreve dette tilbake fra klager.

Nemnda har ved vurderingen av saken delt seg i et flertall og et mindretall.

Nemndas flertall, lederen og forbrukernes representanter, er etter en samlet vurdering
av den oppfatning at  kravet er urimelig, og at vilkåret ikke uten videre kan anses
som gyldig. Flertallet viser for det første til at boten er ilagt Lufthansa. Ileggelsen er
begrunnet med feil fra Lufthansas side. Lufthansa har en selvstendig plikt til å sikre at
passasjerer de bringer til et annet land tilfredsstiller landets innreisebestemmelser. Om
flyselskapet enkelt kan overføre konsekvenser av egen forsømmelse til passasjeren,
vil det etter flertallets vurdering undergrave denne forpliktelsen og botens preventive
effekt. Botens størrelse indikerer videre at boten er gitt til flyselskapet. Så vidt
flertallet kjenner til er det uvanlig i slik tilfelle å kreve boten erstattet av passasjeren.

Flertallet er etter en samlet vurdering av den oppfatning at Lufthansa ikke har anledning til
å kreve at klager erstatter Lufthansas utgifter til boten og anbefaler at Lufthansa frafaller sitt
krav.

Nemndas mindretall, flyselskapenes representanter, har et annet syn på saken, og
mener Lufthansa har hjemmel for å søke regress hos klager. Det var klagers plikt
å undersøke innreisebestemmelsene før reisen startet. Klager har hatt god tid til å
undersøke hvilke innreiseregler som gjelder for klagers statsborgerskap, og kunne
ha undersøkt dette med sitt lands myndigheter før avreise og forsikret seg om at
alle innreisekrav var innfridd. Ansvaret for at klager skal undersøke dette er godt
beskrevet i Lufthansas transport vilkår- samt konsekvensen dersom klager ikke har
innreisedokumenter i orden.

I motsetning til klager som kan planlegge å undersøke på forhånd, skal Lufthansa på sin side
forholde seg til mange passasjerer som på kort tid skal gå om bord i flyet hvor det vil være
risiko for at passasjerer uten tilstrekkelige innreise dokumenter passerer.

På bakgrunn av flertallets vurdering traff nemnda slikt

Vedtak:

Flyklagenemnda anbefaler at Lufthansa frafaller kravet om at klager skal betale boten ilagt
Lufthansa.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Janne G. Soløy, Widerøe's Flyveselskap

Olav Grøttland, SAS