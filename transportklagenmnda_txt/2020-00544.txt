Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
14.09.2020

Saksnummer
2020-00544

Tjenesteytere
Turkish Airlines

Klager har i det vesentlige anført

Klager skulle reise fra Oslo til Baku via Istanbul den 29. juni 2019 på følgende reiserute
med Türkish Airlines:

TK1752 OSL IST 11.25 - 16.15
TK 334  IST GYD 17.15 - 21.05 

Flight TK1752 ble forsinket slik at klager mistet sin videreforbindelse. Han ble booket om
og ankom endelig bestemmelsessted mer enn tre timer forsinket.

Klager krever standarderstatning 600 euro i henhold til EU-forordning 2618/2004.

Tjenesteyterne har i det vesentlige anført
TK1752 ble forsinket, men dette fikk ingen følger for klagers videre reiserute. Han rakk
likevel sin videreforbindelse fra Istanbul til Baku med flight TK336 med avgang kl 21.15.

Türkish Airlines kan ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Klager har fremlagt kopi av sin reiserute som viser at han hadde videreforbindelse med
TK334 fra Istanbul til Baku med avgang kl 17.15. Türkish Airlines hevder klager ikke
mistet sin videreforbindelse med TK336 kl 21.15 fra Istanbul. Flyselskapet har lagt frem
dokumentasjon som viser at klager reiste på denne avgangen. 

TK336 var imidlertid ikke den avgangen klager hadde bekreftet plass på, men var
den avgangen klager etter all sannsynlighet ble booket om på etter at han mistet sin
videreforbindelse med TK334.  

Flyselskapet har ikke lagt ved dokumentasjon på årsaken til forsinkelsen. Nemnda mener
at flyselskapet ikke har godtgjort at forsinkelsen ikke kunne vært unngått selv om alle
rimelige tiltak var truffet. 

Forsinkelsen gir etter dette rett til standarderstatning.

Vedtak

Transportklagenemnda - fly anbefaler at Türkish Airlines utbetaler standarderstatning
med 600 euro til klager.