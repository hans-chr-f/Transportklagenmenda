Vedtak i Pakkereisenemnda

Sammendrag

Krav om prisavslag.

Dato
30.08.2023

Saksnummer
2023-01243

Tjenesteytere
TUI Norge AS

Klager har i det vesentlige anført

Klagen gjelder en pakkereise for fire personer med innkvartering i 2 stk. 2-roms
leiligheter i Puerto Rico, Gran Canaria i perioden 11.02.2023 - 18.02.2023. Totalpris 47
440 kroner.

Den 24.09.2022 bestilte klager 2 stk. 2-roms leiligheter med havutsikt og markterrasse
på Leiligheter Riosol. Den 4. januar 2023 fikk klager en melding fra TUI om pågående
vedlikeholdsarbeid på Riosol. 

Klager valgte å bytte hotell til Leiligheter Rio Piedras under forutsetning av at de fikk
tilsvarende rom/leiligheter som de hadde på Riosol; 2 stk 2-roms leiligheter med
havutsikt med beliggenhet i 3. etasje. Da klager endret bestillingen til Rio Piedras ble
bestillingsbekreftelsen endret til følgende: «1-3 etasje 2-roms leilighet med Balkong».
Ønskemål*:"Customer would like to have apartments on floor 3 that are as close as
possible to each other please. Preferably at least not floor 1. *(kan IKKE garanteres.)
Klager skriver at de fikk tildelt rom/leilighet helt nederst på Rio Piedras med en liten
overbygget veranda/altan; rom 207 og 209. Havutsikten var minimal/ begrenset.

TUI har følgende informasjon på sine nettsider: Apartementos Rio Piedras: "Strandnært
leilighetshotell med store balkonger". Klager skriver at Rio Piedras ikke har balkonger,
men at de fleste leilighetene har relativt store terrasser og noen få med små altaner/
veranda. Klager fikk tildelt leiligheter som hadde altan på 6 - 7 m2. 

Klager fikk ikke leilighet med stor balkong og havutsikt på Rio Piedras som klager ble
lovet per telefon med TUI 4. januar 2023.

Klagers krav: 12 708 kroner.

Det vises for øvrig til korrespondanse fra klager.

Tjenesteyterne har i det vesentlige anført
Umiddelbart etter bestilling av reisen den 24.09.2022 mottok klager en bekreftelsesmail
som inneholdt en ordrebekreftelse og en hotellbeskrivelse. I hotellbeskrivelsen står det
blant annet: 
"Viktig informasjon
Pågående renoveringsarbeid på hotellet og et hotell i nærheten av Riosol til og med
31/3-2023. Dette kan tidvis oppleves som forstyrrende." 

Da oppussingsarbeidet ikke var ferdigstilt til planlagt tid 31.01.2023 - primært pga.
forsinket levering av diverse materialer og interiør - skrev TUI til klager 4. januar 2023 og
tilbød ham å bytte til et annet hotell. Hotel Riosol var fortsatt åpent, så det var bare ett
tilbud og ikke et krav for å flytte til et annet hotell. Det var ikke mulig for TUI å forklare
nøyaktig hvor og hvor mye renoveringsarbeidet kom til å plage hotellgjestene på Riosol
ettersom det involverte både innvendig og utvendig oppussing. 

TUI har vedlagt versjon 1 av billetten, hvor det fremgår at klager opprinnelig hadde
bestilt 2 stk. «2-roms leiligheter med havutsikt og markterrasse» på Riosol. Det er ingen
ekstra kostnad for stor balkong/terrasse, men hotellet er bygget slik at leilighetene
generelt har store balkonger/terrasser.

TUI har anført at Rio Piedras både har store og mindre balkonger og at det må betales
et ekstra tillegg for leiligheter med store balkonger. TUI kan ikke se om leilighetene med
ekstra tillegg for store balkonger var tilgjengelige da klageren den 5. januar 2023 booket
om reisen til Leiligheter Rio Piedras.

Siden Riosol har TUI-kategori TT+ og Rio Piedras har TUI-kategori TTTT, kan TUI se at de
har gitt klager en rabatt på 10 480 kroner, slik at klager og medreisende fikk reisen til
samme pris som før endringen. TUI har lagt ved dokumentasjon på dette.

TUI har videre lagt ved informasjon med tidspunktene klager kontaktet TUI, men
innholdet i meldingene/telefonsamtalene slettes etter 90 dager. TUI kan ikke se at klager
kontaktet TUI 4. januar 2023 slik som klager har anført. 

TUI beklager at klager ikke fikk den størrelsen balkongen han forventet, men siden det
opprinnelig ikke ble betalt tillegg for stor balkong, har TUIs salgskonsulent forsøkt å finne
det best passende alternativet for reisefølget.

TUI er sikre på at klager og medreisende, mot betaling av et ekstra tillegg direkte til
hotellet, kunne ha flyttet til leiligheter med store balkonger på Rio Piedras da klager
skriver at flere av disse var ledige under klagerens opphold på hotellet. Imidlertid kunne
klager ikke forventet at TUI skulle betale denne kostnaden da stor balkong ikke var
garantert i avtalen med TUI. 

TUI kan ikke se at det foreligger en mangel som berettiger til kompensasjon.

Det vises for øvrig til korrespondanse fra TUI Norge AS.

Nemnda bemerker

Klagen gjelder en pakkereise for fire personer med innkvartering i 2 stk. 2-roms
leiligheter i Puerto Rico, Gran Canaria i perioden 11.02.2023 - 18.02.2023. Totalpris 47
440 kroner.

Den 24.09.2022 bestilte klager 2 stk. 2-roms leiligheter med havutsikt og markterrasse
på Leiligheter Riosol. Den 4. januar 2023 fikk klager en melding fra TUI om pågående
vedlikeholdsarbeid på Riosol. 

Klager valgte å bytte hotell til Leiligheter Rio Piedras under forutsetning av at de fikk
tilsvarende rom/leiligheter som de hadde på Riosol; 2 stk. 2-roms leiligheter med
havutsikt med beliggenhet i 3. etasje.

Klager fikk ikke leilighet med stor balkong og havutsikt på Rio Piedras som klager ble
lovet per telefon med TUI 4. januar 2023.

Klagers krav: 12 708 kroner.

Klager hadde opprinnelig bestilt 2 stk. «2-roms leiligheter med havutsikt og
markterrasse» på Riosol. Det er ingen ekstra kostnad for stor balkong/terrasse, men
hotellet er bygget slik at leilighetene generelt har store balkonger/terrasser. Dette stilte
seg annerledes på Rio Piedras hvor det både er store og mindre balkonger og det må
betales ekstra for leiligheter med store balkonger. Klager fikk ikke merkostnad ved
hotellbytte og fikk en rabatt på 10 840 kroner da det nye hotellet er et dyrere hotell enn
det klager opprinnelig hadde bestilt. 

Etter nemndas vurdering har klager fått det han har bestilt og det foreligger ikke
grunnlag for prisavslag. Pakkereisenemnda anbefaler at klager ikke gis medhold.

Vedtak

Pakkereisenemnda anbefaler at klager ikke gis medhold.