Vedtak i Pakkereisenemnda

Sammendrag

Fotballreise til Spania, 16. - 19. april 2010. Avlysing grunnet
vulkanutbrudd på Island. Krav om refusjon av innbetalt beløp.

Dato
..

Saksnummer
65/10

Tjenesteyter
Fotball Norge

Sakens dokumenter ble lagt frem.

Klager: X

Turarrangør: Fotball Norge

Antall reisende: 3

Reisens pris: kr 21.114

Saken gjelder:

Fotballreise til Spania, 16. - 19. april 2010. Avlysing grunnet vulkanutbrudd på

Island. Krav om refusjon av innbetalt beløp.

Klager har i det vesentlige anført:

Grunnet vulkanutbruddet på Island ble flyet til Spania innstilt.

Klager fikk ikke reist. Fotball Norge har refundert utgifter til flybillettene.

Klager krever refundert resten av reisens pris, kr 15.912.

Fotball Norge har i det vesentlige anført:

Grunnet askeskyen fra Island ble flyavgangen kansellert.

Samme dagen Fotball Norge fikk beskjed om at flyet ikke gikk, ble flyselskapet kontaktet, og
Fotball Norge fikk sørget for refusjon på vegne av kunden.

Fotball Norge får ikke refusjon for kampbillettene. Fra hotellet har de fått kr 3.122. Klager er
tilbudt dette beløpet, men har taket nei.

Kunden må gå veien via sitt forsikringsselskap for ytterligere refusjon.

Nemnda bemerker:

Dersom kunden hever avtalen fordi pakkereisen vil ha vesentlige mangler, eller arrangøren
avlyser pakkereisen, har kunden i henhold til pakkereiseloven § 5-2 rett til straks å få tilbake
samtlige beløp som er betalt i henhold til avtalen.

Bestemmelsen gjør ikke unntak for avlysninger som skyldes forhold som ligger utenfor
arrangørens kontroll.

Pakkereisen måtte i dette tilfellet avlyses fordi den ikke kunne gjennomføres grunnet
askeskyen fra vulkanutbruddet på Island. Klager har i henhold til pakkereiseloven § 5-2 rett til
å få refundert hele det innbetalte beløp.

Nemnda anbefaler at det resterende beløp utbetales klager.

Vedtak:

Reklamasjonsnemnda for pakkereiser anbefaler at klager refunderes kr 15.912.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Anne-Haugen-Flermoe, Forbrukerrådet

Marianne Delbekk, Apollo Reiser AS

Eva Pettersen, Ving Norge AS