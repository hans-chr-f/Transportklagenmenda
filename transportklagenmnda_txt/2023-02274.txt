Vedtak i Transportklagenemnda
- Kollektivreiser

Sammendrag

Krav om dekning av utgifter til drosje som følge av innstilt buss.

Dato
09.08.2024

Saksnummer
2024-01243

Tjenesteytere
Reis Nordland / Nordland fylkeskommune

Klager har i det vesentlige anført

Klager skulle reise med buss fra Mo til Nordsjona den 29. januar 2024 kl. 16:00.

Klager anfører at han ble stående å vente i én time, og at det var en kald fornøyelse.
Klager anfører at han fikk vite at bussen var innstilt, og han måtte derfor ta drosje for å
komme seg hjem. 

Klager anfører at han tok kontakt med Boreal, som ikke hadde noe med hva
passasjerene skulle gjøre. Klager anfører at Boreal skulle ha gitt beskjed før om at
bussene var innstilt, da all annen busstrafikk gikk som normalt. Klager anfører at det var
bra forhold på veiene. Klager anfører at det var i Stokkvågen, cirka 70-80 km fra Mo, det
var værproblemer og ferger innstilt. Klager anfører at han bare skulle til Nordsjona, 50
km fra Mo, og at det ikke var noen problemer på veien dit. Klager anfører at passasjerer
har rett til å komme seg hjem på den åpne veien. 

Klager krever å få dekket 1000 kroner i utgifter til drosje.

Tjenesteyterne har i det vesentlige anført
Hovedregelen er at reisegarantien alltid gjelder. Dersom avviket er forhåndsannonsert
eller du vet eller burde vite at årsaken til forsinkelsen ikke ligger hos bussoperatøren,
kan Nordland fylkeskommune likevel ikke tilby refusjon. Reisegarantien gjelder
heller ikke når det inntreffer omstendigheter som bussoperatøren ikke kan styre, for
eksempel ekstreme værforhold, ulykker, islagte fjorder og vegstengninger som gjør at
transportmiddelet ikke kommer fram, streik og lignende.

I en slik situasjon som dette, vil Nordland fylkeskommune ikke kunnet tilby refusjon da
dette skyldes vær- og føreforhold.

Rute 100 fra Mo i Rana mot Nesna som klager viser til ble ikke kjørt hele dagen. Dette ble
lagt ut som trafikkmelding kl. 09:42 på formiddagen og lå ute til kl 23.30. Dette ble meldt
fra på forhånd.

Nordland fylkeskommune står derfor på sin avgjørelse og kan ikke tilby reisegaranti.

Nemnda bemerker

Klager har fremsatt krav om dekning av utgifter til drosje som følge av at bussen han
hadde planlagt å reise med den 29. januar 2024 ble innstilt.

Det følger av Reis Nordland/Nordland fylkeskommune sin reisegaranti at utgifter til
alternativ transport vil refunderes på visse vilkår dersom den reisende blir forsinket.
Reisegarantien gjelder ikke dersom innstillingen skyldes forhold utenfor transportørens
kontroll. Refusjon tilbys heller ikke dersom avviket er forhåndsannonsert. 

Klager skulle reise med busslinje 100 fra Mo kl. 16:00. Tjenesteyter har oppgitt og
dokumentert at avgangen ble innstilt på grunn av vær- og føreforhold. Videre har
tjenesteyter fremlagt dokumentasjon på at de publisert en trafikkmelding 29. januar
2024 kl. 09:42 om at alle avganger fra Nesna til Mo i Rana, og retur fra Mo til Nesna ble
innstilt den aktuelle dagen grunnet vær- og føreforhold. 

Nemnda finner det sannsynliggjort at innstillingen skyldtes vær- og føreforhold,
og det er dokumentert at avviket var annonsert flere timer før klagers planlagte
reise. Etter nemndas syn kommer ikke reisegarantien til anvendelse i slike tilfeller.
Nemda bemerker at den reisende selv har ansvar for å sjekke trafikkmeldinger og
planlegge sin reise ut ifra informasjonen som er tilgjengelig på opererende transportørs
kommunikasjonsplattformer.

Nemnda finner etter dette at klager ikke har krav på å få dekket utgifter til drosje etter
reisegarantien. Nemnda kan heller ikke se at klager har rett på å få dekket utgifter til
drosje på annet grunnlag. Klager har oppgitt at han ikke hadde kjøpt billett til avgangen,
og det er dermed ikke aktuelt med refusjon av billett.

Vedtak

Transportklagenemnda kan ikke anbefale at klager gis medhold.