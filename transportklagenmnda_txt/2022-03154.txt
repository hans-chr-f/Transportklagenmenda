Vedtak i Transportklagenemnda - Fly

Sammendrag

Krav om reparasjon/erstatning av koffert og sokkel på byste.

Dato
28.04.2023

Saksnummer
2022-03154

Tjenesteytere
Norwegian Air Shuttle

Klager har i det vesentlige anført

Klager reiste med Norwegian DY1641 fra Edinburgh til Oslo den 20. august 2022.

Ved avreise fra Edinburgh spurte klager purser på flyet om det var mulig å få plass til
kofferten inne i flyet et sted idet han var redd den kanskje var for tung til bagasjehyllen.
Det skulle bli ordnet. Resultatet ble at kofferten forsvant inn i lasterommet til tross for at
klager sa det var verdifull byste i kofferten. 
Ved ankomst Oslo, var ikke kofferten å oppdrive. 

Kofferten ble levert hjem til klager etter en uke. Det ble da oppdaget at draget på
kofferten satt fast, styreskinnen hadde fått en knekk. En byste inne i kofferten hadde
knekt fra sokkelen. 

Koffert ble kjøpt inn i år 2002 til 300 AUD. Klager har forsøkt å få kofferten reparert, noe
den ikke lar seg gjøre. 

Klager krever erstatning av kofferten og montering av sokkelen tilbake på bysten.

Tjenesteyterne har i det vesentlige anført
Norwegian har anført at klager meldte fra om forsinket bagasje ved ankomst Oslo og
fikk gjort en PIR rapport. Bagasjen ble levert den 26. august 2022 og den 30. august 2022
mottar Norwegian informasjon og bilder av den skadede kofferten og en byste. 

Norwegian har anbefalt klager om å ta kontakt med en forhandler for om mulig reparere
kofferten. Det ble samtidig informert om at den skadde bysten ikke dekkes da dette
ansees som en skjør gjenstand som ikke skal ligge i innsjekket bagasje. 

Klager har skrevet at han spurte om å få ta med kofferten inn i kabinen og sette den
et sted for å beskytte innholdet. Det er mulig å undersøke dette, men det bygger på et
prinsipp om at det er ledig plass å håndtere bagasjen på denne måten. Dette er ikke noe
representantene på flyplassen eller Norwegian selv kan garantere. 

Da kofferten både overgikk størrelsen og vekt som er lov for håndbagasje i kabinen, ble
det vurdert slik at det ikke var plass til å oppbevare den i kabinen og kofferten ble lastet
som vanlig innsjekket bagasje.

Norwegian viser til sin reiseinformasjon om følgende håndbagasje: Billettypen din
avgjør hvor mye bagasje du kan ta med: 1 liten veske (under setet) (30 x 20 x 38 cm) + 1
håndbagasje (bagasjehylle) (55 x 40 x 23 cm) max 10 kg totalt. Det vises også til at man
både før og etter reisen kan lese om hva Norwegian ikke tillater i innsjekket bagasje.

Flyselskapets ansvar ved skadet bagasje er begrenset iht. gjeldende
luftfartsbestemmelser og transportvilkår. Vi opererer ut ifra en verdireduksjon og ikke en
"ny for gammel" erstatning. Basert på dette reduseres bagasjens
angitte verdi med 20%, og deretter 10 % pr. påbegynte år mot gyldig dokumentasjon.
Da bagasjen til klager er eldre enn 5 år, vil vi trekke 50% av prisen.

Norwegian vil imøtekomme kravet om erstatning for skadet koffert med 1057 NOK.

Nemnda bemerker

Klager har krevd erstatning for ødelagt koffert og for skader på en byste som var pakket i
kofferten.

I henhold til luftfartsloven § 10-18 første ledd er fraktfører ansvarlig for skader på
reisegods «såfremt den hendelse som har forårsaket skaden, er inntruffet om bord
på luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset.

Nemnda forstår saken var kofferten med bysten utenfor de mål og den vekt som
tillates som håndbagasje. Selv om klager forsøkte å få kofferten med som håndbagasje,
kunne ikke klager basere seg på at det var mulig og han må derfor selv ta risikoen for at
bagasjen ble lastet som vanlig innsjekket bagasje.

Skader på skjøre gjenstander som ikke tåler normal bagasjehåndtering omfattes ikke
av selskapets ansvar og kan ikke kreves erstattet. Dersom slike gjenstander plasseres i
innsjekket bagasje, sendes de på passasjerens egen risiko. 

Nemnda mener på dette grunnlag at flyselskapet ikke er ansvarlig for de skadene som
har oppstått på bysten.

Når det gjelder skaden på kofferten, har Norwegian tilbudt klager 1057 NOK i erstatning.

Ved totalskade må erstatningen i utgangspunktet baseres på gjenanskaffelsesverdien
– det vil si det beløpet passasjeren må betale for å skaffe seg en tilsvarende koffert.
Passasjeren skal imidlertid ikke tjene på skaden, og det gjøres derfor fradrag for slitasje
og verdiforringelse ellers på den skadede gjenstanden. Kofferten er ti år gammel og
kostet 300 AUD. Nemnda mener at Norwegians tilbud om å erstatte klager 1057 kr
for kofferten er passende erstatning sett hen til koffertens alder og pris. Nemnda kan
dermed ikke se at klager har krav på ytterligere erstatning i saken.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Bransjerepresentant Maglasang fikk uventet forfall, og de øvrige medlemmene
fant det forsvarlig å behandle saken med bare én bransjerepresentant, jf.
transportklagenemndforskriften § 5-5 femte ledd.

Vedtak

Transportklagenemnda kan ikke anbefale at klager gis medhold utover det tilbudet
flyselskapet allerede har gitt om 1057 NOK i erstatning.