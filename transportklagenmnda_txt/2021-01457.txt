Vedtak i Transportklagenemnda - Fly

Sammendrag

Krav om refusjon av nyinnkjøpt tur-retur-billett Bergen-Svalbard
via Oslo ,som følge av at hele reisen var blitt kansellert, og ikke

bare utreisen fra Bergen til Oslo som klager hadde bedt om.

Dato
17.01.2022

Saksnummer
2021-01457

Tjenesteytere
Flysmarter.no

Klager har i det vesentlige anført

Klager bestilte via FlySmarter en gjennomgående tur-retur-billett med Norwegian
fra Bergen til Svalbard via Oslo med avreise den 5. september 2021, og retur den
8. september 2021. Billetten kostet 2358 kroner. Den 18. august kontaktet klager
FlySmarter, da hun ville gi beskjed om at hun ikke trengte å benytte reisen fra Bergen til
Oslo, og at de derfor kunne avbestille denne strekningen, slik at andre kunne få benytte
setet. Selskapet svarte da at ved frivillig avbestilling av reisen kunne de kun refundere
skatter og avgifter på totalt 272 kroner. Selskapet ba klager bekrefte dersom hun ønsket
at dette skulle gjøres, noe klager gjorde samme dag. Ved avreise fra Oslo, viste det seg at
hele billetten var blitt slettet, og klager måtte derfor kjøpe ny billett fra Oslo til Svalbard
som kostet kr 2549. Klager opplevde det samme på returen fra Svalbard, og måtte
kjøpe ny billett til Bergen som kostet 3485 kroner. I FlySmarters svar til klager den 10.
september 2021, skrev de at kunne kansellere hele bestillingen; « we can cancel whole
booking». De forklarer også at flyselskapet ikke godtar refusjon av kun en strekning.

Tjenesteyterne har i det vesentlige anført
FlySmarter har ikke besvart denne konkrete saken, men kun sendt en generell
tilbakemelding til nemnda om at de følger flyselskapenes regler i forhold til refusjoner og
ombooking

Nemnda bemerker

FlySmarter har ikke fremmet noe konkret tilsvar til Transportklagenemnda. Nemnda
kan likevel treffe vedtak basert på opplysninger fremkommet tidligere i saken, jf.
transportklagenemndforskriften § 5-3 tredje ledd.

Det er ikke uvanlig at flyselskaper setter som krav at flybilletter benyttes i den sekvensen
som står oppgitt i bookingen. Dette er knyttet til pris og etterspørsel. Det vil da ikke være
mulig å avbestille deler av reisen, og samtidig benytte seg av andre deler av reisen. Slik
nemnda forstår det var dette tilfellet for klagers booking. Det vises til FlySmarter sin
forklaring til klager.

Spørsmålet for nemnda er om FlySmarter kan anses å ha villedet klager, og om dette
medfører erstatningsrettslig ansvar for klagers økonomisk tap. Klager måtte kjøpe nye
flybilletter.

Vilkårene for erstatning er:
1) Ansvarsgrunnlag
2) Et økonomisk tap
3) Adekvat årsakssammenheng 

Relevant ansvarsgrunnlag er uaktsomhet. 

Basert på kommunikasjonen mellom klager og FlySmarter mener nemnda at FlySmarter
har opptrådt erstatningsbetingende uaktsomt. I klagers e-post datert 18. august 2021
kl. 08:45 kommer det etter nemndas oppfatning tydelig frem at klager kun ønsker å
avbestille den første flyvningen fra Bergen til Oslo den 5. september. FlySmarter har
så svart klager kl. 10:36. I sitt svar henviser de til "your booking". Dette kan riktignok
tolkes tolkes slik at de sikter til hele bookingen. Nemnda mener imidlertid at dette ikke
fremgår tydelig nok. I og med at klager sin e-post er tydelig på hva hun ønsker, mener
nemnda at FlySmarter burde gitt klager tydeligere informasjon ved å informere eksplisitt
om at det ikke er mulig å kun kansellere deler av reisen. Dersom dette hadde vært gjort,
mener nemnda at klager hadde hatt muligheten til å handle annerledes, og således hatt
mulighet til å unngå det økonomiske tapet. 

Nemnda anbefaler basert på ovenstående at FlySmarter dekker klagers innkjøp av nye
flybilletter. Det kan i denne forbindelse gjøres fratrekk for allerede refundert sum i den
opprinnelige bookingen.

Vedtak

Transportklagenemnda anbefaler at FlySmarter dekker klager sine merkostnader til nye
flybilletter.