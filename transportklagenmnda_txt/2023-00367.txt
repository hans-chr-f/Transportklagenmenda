Vedtak i Transportklagenemnda - Fly

Sammendrag

Krav om standarderstatning og refusjon av utgifter grunnet forsinkelse.

Dato
22.06.2023

Saksnummer
2023-00367

Tjenesteytere
SAS
Emirates
Sembo

Klager har i det vesentlige anført

Klager (fire personer) skulle reise fra Oslo til Asmara i Eritrea den 3. juli 2022 via
København og Dubai. Flybillettene ble bestilt hos reisearrangøren Sembo og kostet
kroner 45 024. Flybillettene ble betalt med faktura fra faktureringsselskapet Captum.

SK1469 fra Oslo til København ble forsinket slik at klager mistet sin videreforbindelse.
Klager ble innlosjert på hotell i København av SAS i påvente av nye flybilletter. Etter fire
døgn i København klarte SAS enda ikke klare å finne nye flybilletter til klager, og de ble
sendt tilbake til Oslo.  

Klager har mottatt standarderstatning fra SAS med 600 euro per person, til sammen 2
400 euro. 

SAS sier de ikke er ansvarlig for refusjon, da flybillettene er utstedt på Emirates
dokument og må refunderes av Emirates. Emirates henviser klager til reisearrangøren.
Sembo sier at de ikke kan refundere fordi Emirates har avvist refusjonssøknaden.  

Klager krever full refusjon av flybillettene, samt forsinkelsesrente. Siste faktura fra
Captum var på kroner 49 617.

Tjenesteyterne har i det vesentlige anført
SAS har i det vesentlige uttalt:

SAS ønsker å utbetale 600 euro per person.

Sembo har i det vesentlige uttalt: 

Sembo kan ikke refundere flybillettene før de har mottatt autorisasjon fra Emirates.  

Emirates har i det vesentlige uttalt: 

Sembo kan refundere flybillettene fullt ut, og behøver ingen ytterligere godkjenning fra
Emirates.

Nemnda bemerker

SK1469 fra Oslo til København ble forsinket slik at klager mistet sin videreforbindelse.
SAS har tilbudt klager standarderstatning med 600 euro i henhold til forordningen, og
klager har mottatt utbetalingen.

Klager har krevet full refusjon av flybillettene. 

I dette tilfellet er flybillettene kjøpt hos reisearrangøren Sembo og utstedt på Emirates
dokument. Sembo hevder de ikke har mottatt autorisasjon fra Emirates til å refundere
flybillettene, mens Emirates på sin side har uttalt at de har gitt full autorisasjon for
refusjon til reisearrangøren.  

Det er i henhold til dom avsagt av EU-domstolen C-302/16 flyselskapene som er
ansvarssubjekter etter forordningen, også om billetten er kjøpt av et online reisebyrå.
Flyselskapet er i henhold til dommen i disse tilfellene henvist til å søke regress hos den
ansvarlige hvis nasjonal rett åpner for det. Dette gjelder selv om flyselskapet har utbetalt
refusjonsbeløpet til reisebyrået. Nemnda anbefaler etter dette at Emirates refunderer
klagers flybilletter direkte til klager. 

Klager har i tillegg krevet forsinkelsesrenter. I henhold til forsinkelsesrenteloven § 2 kan
en fordringshaver kreve rente etter forsinkelsesrenteloven når kravet ikke innfris ved
forfall. Renten løper fra forfallsdag når denne er fastsatt i forveien, og ellers fra 30 dager
etter at fordringshaveren har sendt skyldneren skriftlig påkrav med oppfordring om
å betale. Nemnda viser til at det følger av forordningens artikkel 8 nr. 1 a) at refusjon
skal utbetales 7 dager etter at kravet er meldt. Kravet ble fremsatt den 9. juli 2022.
Forsinkelsesrenter løper derfor fra 16. juli 2022 og til betaling skjer.

Vedtak

Transportklagenemnda anbefaler at Emirates refunderer klagers flybilletter fullt ut, med
tillegg av forsinkelsesrente.