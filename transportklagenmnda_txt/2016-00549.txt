Vedtak i Transportklagenemnda - Fly

Sammendrag

Krav om refusjon av utgifter til ny billett som følge av kansellert hjemreise.

Dato
14.03.2017

Saksnummer
2016-00549

Tjenesteytere
Travelnet Reisevarehuset

Klager har i det vesentlige anført

En gruppe på 17 personer bestilte en reise t/r Trondheim - Amsterdam hos Travelnet
Reisevarehuset i Trondheim, for reise 23. - 26. mai 2016 med KLM. En person i reisefølget
hadde kommet seg til Amsterdam på egen hånd, og benyttet seg derfor ikke av sin
utreisebillett. Overraskelsen var stor da returbilletten til denne personen viste seg å være
kansellert som følge av at utreisen var ubenyttet. Reisefølget ble ikke på noe tidspunkt
verken av KLM eller reisebyrået informert om denne praksisen.

Klager krever refusjon av utgifter til ny returbillett, kroner 4 100.

Tjenesteyterne har i det vesentlige anført
Travelnet Reisevarehuset har ikke avgitt uttalelse til nemnda. Til klager har byrået i det
vesentlige anført:

Lavprisbillett hos KLM får man kun dersom man kjøper en tur-retur billett. En ènveis
billett hos KLM er vanligvis mye dyrere enn en tur-retur billett. 

I KLMs regler og vilkår står det at flyselskapet har rett til å kansellere en passasjers
flybillett dersom vedkommende ikke har møtt opp til utreisen.

Nemnda bemerker

Klageren kjøpte tur- / returreise for en gruppe på 17 personer gjennom Travelnet
Reisevarehuset som selger flybilletter med forskjellige selskap. For reisen gjelder det
aktuelle flyselskapets - det vil her si KLMs - vilkår. En person i gruppen fikk hjemreisen
kansellert fordi hun ikke hadde benyttet utreisebilletten.

Det er ikke uvanlig at flyselskap selger tur- / returreiser rimeligere enn to enveisbilletter.
Ofte vil en enveisbillett være dyrere enn en tur- / returbillett. Det vil gi passasjeren en
urimelig fordel om man i et slikt tilfelle kunne benytte seg kun av returen. 

Flertallet - lederen, flyselskapenes representanter og forbrukernes representant Bente
Foshaug - mener at det fremgår klart nok av KLMs vilkår og hjemmeside at selskapet
har forbeholdt seg retten til å avbestille reisen hvis passasjeren ikke overholder fastsatt
oppmøtetid / endrer reiseplanen. Klageren har ved bestillingen av tur- / returbilletten,
akseptert disse vilkårene. Han hadde all mulig oppfordring til å undersøke vilkårene /
hjemmesiden ved endring av reiseplanen sin. 

Nemnda ser etter dette utgiften som klageren ble påført ved kjøp av ny hjemreisebillett,
som en følge av at flyselskapets vilkår ble brutt, og finner da ikke grunnlag for kravet om
refusjon av denne utgiften.

Mindretallet - forbrukernes representant Anne Sofie Faye-Lund - mener at det aktuelle
vilkåret er vanskelig tilgjengelig for passasjerene, og at klageren derfor ikke kan anses
for å ha vedtatt dette vilkåret før avreise. Det vises til KLMs omfattende vilkår og til dette
konkrete vilkårets utforming, jf overskriften Flykupong bruksrekkefølge. Selv om vilkåret
omtales på flyselskapets nettside, er vilkåret vanskelig å forstå for folk flest.

Vedtak

Transportklagenemnda - fly anbefaler ikke at klageren gis medhold.