Vedtak i Transportklagenemnda - Fly

Sammendrag

Krav om full refusjon av reise avbestilt innen 24 timer.

Dato
01.12.2020

Saksnummer
2020-00688

Tjenesteytere
SAS

Klager har i det vesentlige anført

Den 8. desember 2019 bestilte klager en reise til sin nevø for reise 13. - 15. mars t/r
Kristiansund - Oslo. Reisen var bestilt med Eurobonuspoeng. Klager ble belastet kroner
419 + kroner 700 i skatter og avgifter. Dagen etter den 9. desember avbestilte klager
reisen innenfor 24 timer. SAS har refundert kroner 419, men ikke kroner 700.

Den 14. januar mottok klager en epost som sa hun ville motta kroner 700, men ingen
sum kommer inn på klagers konto. Klager sjekket sin konto jevnlig i ettertid, men ingen
penger dukket opp.

Klager krever at SAS refunderer utestående beløp kroner 700.

Tjenesteyterne har i det vesentlige anført
SAS har ikke avgitt uttalelse til nemnda. Til klager har flyselskapet i det vesentlige uttalt:

SAS har refundert klager kroner 700 den 14. januar 2020.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. 
SAS har tross oppfordring unnlatt å svare nemnda.

Nemnda legger til grunn at klager har krav på å få refundert kroner 700 etter at hun
avbestilte en reise innenfor 24 timers fristen i henhold til SAS' regler og vilkår. SAS hevder
de har refundert pengene den 14. januar. Klager på sin side hevder pengene ikke er
kommet inn på hennes konto.

SAS har som nevnt ikke avgitt uttalelse til nemnda. Nemnda legger etter dette klagers
anførsler til grunn og anbefaler at SAS refunderer kroner 700 til klager.  

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda fly anbefaler at SAS refunderer kroner 700 til klager.