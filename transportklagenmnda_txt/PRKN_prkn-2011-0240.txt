Vedtak i Pakkereisenemnda

Sammendrag

Saken gjelder plassering/fordeling av familie på reisemålet - Solaris, Kroatia.

Dato
14.03.2012

Saksnummer
240/11

Tjenesteyter
Apollo Reiser AS

Klager: X

Turarrangør: Apollo Reiser AS

Antall reisende: 8

Reisens pris: kr 67.704

Saken gjelder:

Saken gjelder plassering/fordeling av familie på reisemålet - Solaris, Kroatia.

Klager anfører at det ved bestillingen ble presisert at den leilighet barna (fire i alder
13-19 år) skulle bo i, måtte ligge i umiddelbar nærhet til de fire voksnes hotellrom. Den
viste seg å ligge 1 km unna hotellet.

Dette fremgår ikke av informasjonen de fikk. På billetten står det bare Solaris uten nærmere
spesifikasjon. Klager måtte bytte leilighet og dette kostet kr. 7.360,- som kreves refundert.

Apollo anfører at leiligheter og hotellrom som regel ligger i nærheten av hverandre på
slike hotellkomplekser. Det fremgår tydelig av beskrivelsen av anlegget at leilighetene
ligger i en bygning et stykke unna hotellets hovedområde.

Kjøper har plikt til, som en del av avtalen, å sette seg inn i informasjonen og vilkårene for
reisen. Antagelig har det oppstått en misforståelse om hva som ble bestilt slik at reiseleder
ikke oppfattet viktigheten av å bo nær hverandre.

Apollo ser ikke at det er grunnlag for å gi noen kompensasjon. Bennett, som solgte reisen, har
tilbudt et gavekort på kr. 2.000,- som gjelder alle reiser som Bennett forhandler.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen -
pakkereiseloven § 6-1. Mangler kan gi grunnlag for et forholdsmessig prisavslag med mindre
de avhjelpes innen rimelig tid.

Fører mangelen til økonomisk tap for kunden, kan kunden også kreve erstatning - § 6-4.

I dette tilfelle synes det klart - og ikke bestridt av Bennett som solgte reisen - at klager gjorde
det helt klart at leilighet og hotellrom måtte ligge i umiddelbar nærhet av hverandre. På de
billetter som ble utstedt, sto det bare «Solaris» som reisemål.

Klager hadde derfor ingen foranledning ut fra opplysningene på billetten til å sjekke nærmere
via nettsiden til Apollo om avstanden, men måtte kunne legge til grunn at det han fikk, var det
han hadde bestilt.

Klagenemnda finner derfor at det foreligger en mangel i forhold til det som var forutsatt i
avtalen og som selger var innforstått med. Mangelen lot seg ikke avhjelpe på stedet. Klager
ble dermed påført et tap som han er berettiget til full kompensasjon for, jf. nevnte § 6-4 i
pakkereiseloven.

Vedtak:

Reklamasjonsnemnda for pakkereiser anbefaler at klager refunderes kr. 7.360,-.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Eva Pettersen, Ving Norge AS

Hanne Åsell, Star Tour AS.