Vedtak i Pakkereisenemnda

Sammendrag

Krav om erstatning for ødelagt ferie grunnet forsinket bagasje.

Dato
25.04.2019

Saksnummer
2019-00149

Tjenesteytere
Ticket

Klager har i det vesentlige anført

Klager bestilte en pakkereise til med fly tur/retur Barcelona, Hotel i Barcelona den første
natten og cruise med Norwegian Cruise Line i perioden 14.07.2018 - 22.07.2018. Totalt
kr. 67.796.

Ved ankomst Barcelona var bagasjen savnet. 

Klagers barnebarn fikk sin koffert 14.07.2018 kl. 22.30, mens klager og hennes datter
først fikk bagasjen to dager etter hjemkomst. 

Klager ankom Barcelona fredag ettermiddag den 13.07 og sjekket inn på cruiseskipet
søndag formiddag den 15.07.2018 uten bagasje. De hadde ikke noe pent å ha på seg på
kveldene. Det var ikke mulig å få kjøpt penklær, skikkelig undertøy, pensko, små vesker
etc. Klager følte seg nesten som blindpassasjerer. Hver dag om bord på båten var preget
av savnet av eget tøy og toalettsaker. De hadde det heller ikke komfortabelt på dagtid
med de rimelige shortsene og t-skjortene de handlet på H&M. Det var veldig varmt og
ubehagelig å kjøpe klær når de var i land. De hadde jo også helt andre planer for dagene.
Det var vanskelig å finne klær som var større enn størrelse 40.

Klager har fått dekket forsinket bagasje fra sine forsikringsselskap med kr. 5.000
per person for innkjøp av det mest nødvendige. Kvitteringer er sendt deres
forsikringsselskap. 

Klager krever erstatning for en ødelagt ferie.

Det vises for øvrig til korrespondanse fra klager.

Tjenesteyterne har i det vesentlige anført

Klager har kjøpt to separate ordrer/bestillinger. Ticket anfører at cruiset ikke skal tas inn
i denne saken da cruiset ikke er solgt som en pakkereise. Ticket skriver at deres tilsvar
er skrevet i forhold til den bestillingen der klager har to komponenter, fly + to netter på
hotell Barcelona.

Klager kontaktet Ticket ved ankomst den 14.07.2018 med informasjon om at deres
bagasje ikke var ankommet Barcelona. Hun snakket med en av Tickets selgere som ringte
flyselskapet og videreformidlet kontaktinformasjon med flyselskapet Vueling Airlines til
klager.

Klager kontaktet Ticket etter hjemkomst og de har hjulpet klager med å rette en klage
direkte til flyselskapet. Flyselskapet har ikke besvart Tickets henvendelser.

Ticket kan ikke se at det foreligger grunnlag for prisavslag fra Tickets side da savnet
bagasje er flyselskapets ansvar og forhold utenfor Tickets kontroll. Ticket mener også at
forsinket og bortkommet bagasje er en forsikringssak.

Det vises for øvrig til korrespondanse fra Ticket.

Nemnda bemerker

Reisen ble bestilt 23. mai slik at pakkereiseloven, slik den lød før 1. juli 2018, gjelder.

Nemnda legger til grunn at Ticket på samme dag, 23. mai 2018, solgte en pakkereise som
besto av fly tur/retur Barcelona samt hotellopphold, og formidlet en ukes cruise med
Norwegian Cruise Line i perioden 14.07.2018 - 22.07.2018.  Turen kostet totalt kr. 67.796,
hvorav kr. 20.053 gjaldt fly og hotell og kr. 47.743 var betaling for cruiset.

Bagasjen kom ikke frem samtidig med klageren.  Hennes barnebarn fikk sin bagasje før
de gikk ombord i skipet, men etter at han hadde gjort nødvendige innkjøp.  Klageren og
hennes datters bagasje kom først til rette etter at de hadde kommet hjem.  Alle tre fikk
kr. 5.000 gjennom reiseforsikringen til dekning av helt nødvendig utstyr.  De fikk handlet
inn noe, men klageren fant det vanskelig å handle inn klær sin størrelse.

Ticket antar at de ikke er rette vedkommende for et krav om prisavslag/erstatning fordi
de kun formidlet cruiset.  Dette medfører ikke riktighet.  I medhold av pakkereiseloven
§ 7-1 slik den lød før lovendring, hefter formidleren overfor kunden for krav som i
medhold av loven kan reises overfor arrangøren.  I de nordiske lovene ble det fastsatt
et felles solidarisk mangels- og erstatningsansvar overfor kunden, dvs. et ansvar
som for formidlerens vedkommende går lenger enn etter avtalerettslige regler om
oppdragsformidling og fullmakt.  Felles heftelse for arrangør og formidler anses som
prinsipalt solidarisk ansvar.  

I den foreliggende saken er det forøvrig den forutgående pakkereisen som ikke gikk
som planlagt. Nemnda har i sin praksis lagt til grunn at det er en turarrangørs ansvar å
få bagasjen frem til bestemmelsesstedet samtidig med den reisende. Ticket er derfor,
uansett synsvinkel, rett adressat for kravet.

Det foreligger etter dette en mangel ved reisen i pakkereiselovens forstand, jf. § 6-1.
Nemnda legger til grunn at det svært lite hyggelig å være ombord i et cruiseskip uten
å ha sine egne klær og andre eiendeler.  Noe kan man som regel kjøpe i land, men det
er et vesentlig skår i gleden å forsøke å finne klær mens de øvrige passasjerene har
anledning til sightseeing etc.  Klageren har dessuten fremhevet at det ikke var lett for
henne å finne noe som passet, og at hun følte at hun var upassende kledd.

Turen kostet kr. 67.796 for tre personer. Nemnda anbefaler at de to som ikke fikk
bagasjen gis et prisavslag på 40 % av sin del av reisens pris, hvilket avrundet utgjør kr.
18.000.

Koffertene har kommet til rette, slik at nemnda legger til grunn at det ikke foreligger
direkte økonomisk tap av betydning. For ordens skyld presiseres det at det som ble
utbetalt av forsikringsselskapet gikk til nødinnkjøp som hadde vært helt unødvendig
hvis bagasjen hadde ankommet sammen med klagerne. Beløpet kommer derfor ikke til
fradrag.

Vedtak

Pakkereisenemnda anbefaler at det gis et prisavslag på kr. 18.000, slik som beregnet
ovenfor.