Vedtak i Transportklagenemnda - Fly

Sammendrag

Krav om erstatning av ødelagt bagasje.

Dato
08.01.2013

Saksnummer
521/12F

Tjenesteyter
Lufthansa German Airlines

Krav om erstatning av ødelagt bagasje.

Klager har i det vesentlige anført:

Klager reiste fra Sydney til Stavanger via Abu Dhabi og Frankfurt, og landet i Stavanger den 29.
juni 2012.

Klagers bagasje ble levert på døren da den var forsinket ved ankomst Sola Lufthavn.

Personen som leverte bagasjen forsvant før klager rakk å kontrollere bagasjen. Det viste seg
at en bag var revnet og at en barnevogn var ødelagt.

Klager krever erstatning for verdien av skadet barnevogn, kroner 4 000, samt erstatning for
revnet bag.

Lufthansa har i det vesentlige anført:

Lufthansa beklager at klagers bagasje ble forsinket på hans reise.

Det er passasjerenes ansvar å rapportere skadet bagasje før man forlater flyplassen. Man
kan også sende en skriftlig klager innen 7 dager og legge ved bevis for at skaden skjedde i
flyselskapets varetekt.

Bagasjen ble levert hans hjemsted den 30. juni. Lufthansa mottok en skriftlig klage fra klager
den 9. juli, over 7 dager etter at bagasjen ble levert.

Av godvilje ønsker Lufthansa å gi klager en kompensasjon på 250 euro, men siden klager ikke
har oppfylt ovennevnte krav, kan Lufthansa dessverre ikke imøtekomme kravet utover dette.

Det vises for øvrig til Lufthansas brev.

Nemnda bemerker:

Luftfartsloven § 10-26 lyder:

Mottas innskrevet reisegods eller gods uten klage fra mottakerens side, formodes godset å
være utlevert i god stand og overensstemmende med befordringsdokumentet eller de på
annen måte registrerte opplysninger jf. § 10-15 annet ledd første punktum, om ikke annet blir
godtgjort.

Er godset skadet eller delvis tapt, må mottakeren klage om det til fraktføreren umiddelbart
etter at skaden eller tapet oppdages, og senest innen 7 dager for innskrevet reisegods og 14
dager for gods, regnet fra mottakelsen. Ved forsinkelse må det klages senest innen 21 dager
fra den dag da godset ble stilt til rådighet for mottakeren.

Enhver klage skal være skriftlig og overlevert eller avsendt innen fristens utløp.

Det følger av luftfartsloven § 10-27 at dersom klage om skaden ikke blir gitt innen den frist
som følger av § 10-26, faller ethvert krav mot fraktføreren bort, med mindre han har handlet
svikaktig.

Tilsvarende bestemmelse er for internasjonale flygninger inntatt i Montrealkonvensjonen
artikkel 31.

Skaden ble i dette tilfellet ikke påpekt ved mottakelsen av bagasjen. Skriftlig klage ble heller
ikke innlevert innen fristen.

Nemnda er på denne bakgrunn av den oppfatning at Lufthansa ikke er ansvarlig for klagers
tap og finner ikke å kunne anbefale at klager gis medhold.

Lufthansa har tilbudt klager en kompensasjon på 250 euro. Dersom beløpet ikke er utbetalt,
anbefales det gjort.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Janne G. Soløy, Widerøes Flyveselskap AS

Olav Grøttland, SAS