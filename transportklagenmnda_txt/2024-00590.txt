Vedtak i Transportklagenemnda
- Kollektivreiser

Sammendrag

Krav om at lydnivået på stoppsignalet om bord på bussen dempes.

Dato
28.10.2024

Saksnummer
2024-01894

Tjenesteytere
FRAM

Klager har i det vesentlige anført

Klager anfører at lydnivået på lydsignalet som kommer når noen trykker på
stoppknappen om bord på bussen er langt over det som er helsemessig forsvarlig, og
sannsynligvis langt over det som er lovlig. Klager anfører at han har tinnitus og andre
utfordringer i forbindelse med hørsel og lyd, i tillegg til at han er musiker, noe som gjør
problemstillingen ekstra aktuell for han. 

Klager anfører at det har gått flere dager siden han fikk svar fra FRAM, og at stoppsignal-
lyden fremdeles er like høy på bussene. Klager anfører at han nå må kjøpe seg nye
støykansellerende hodetelefoner, eller slutte å bruke bussen som han i utgangspunktet
er avhengig av. 

I sin seneste kommentar til saken, mottatt 11. september 2024, anfører klager at
problemet fremdeles er uendret. Klager anfører at over halvparten av bussene han har
reist med de siste par ukene har hatt høy stoppsignal-lyd. Klager anfører at han har
klaget til den det er rimelig å rette klagen mot, herunder FRAM, og han ber om at klagen
hans for reelle konsekvenser og at ansvaret ikke blir pulverisert ved at FRAM skylder på
Vy Buss, og at Vy Buss skylder på misforståelser i kommunikasjon eller lignende. 

Klager krever at lydnivået på stoppsignalet om bord på bussen må dempes.

Tjenesteyterne har i det vesentlige anført
Denne saken gjelder vognmateriell. Dette er noe operatørene er ansvarlige for å holde
vedlike. I dette tilfellet er det VY Buss avdeling Ålesund som er operatør og ansvarlig for
vedlikehold av vognmateriell.

FRAM har gjentatte ganger videreformidlet problemet med høy lyd til de som er
ansvarlige. Siste tilbakemelding FRAM har mottatt fra de var 3. juni. Etter dette har FRAM
mottatt flere tilbakemeldinger fra klager om at problemet vedvarer. FRAM har flere
ganger prøvd å få svar fra operatør etter dette, men dessverre ikke mottatt noe tilsvar
per dags dato.

FRAM vedkjenner at her skulle selskapet ha informert klager om at det er Vy Buss som
står ansvarlig og at videre henvendelser burde vært rettet direkte til Vy Buss avdeling
Ålesund.

Nemnda bemerker

Klager har fremsatt krav om at lydnivået på stoppsignalet om bord på bussen må
dempes.

Klager har anført at lydnivået på stoppsignalet om bord på bussen er langt over det som
er helsemessig forsvarlig, og sannsynligvis langt over det som er lovlig. 

FRAM har anført at de gjentatte ganger har videreformidlet problemet til Vy Buss
avdeling Ålesund, som er operatør og ansvarlig for vedlikehold av vognmateriell. Det
følger av fremlagt dokumentasjon at FRAM mottok tilbakemelding fra Vy Buss den 3. juni,
med informasjon om at de hadde prøvd en innstilling og at de i løpet av dagen ville få
tilbakemelding fra sjåfør om hvordan lydstyrken var. FRAM har anført at de ikke har hørt
noe fra Vy Buss etter dette, og at klager har gitt flere tilbakemeldinger om at problemet
vedvarer. 

Nemnda finner at saken ikke egner seg for behandling i nemnda da den omhandler
forhold nemnda ikke har kompetanse til å uttale seg om, og at måling av støynivået
krever en annen bevisførsel enn nemnda er lagt opp for. Saken avvises derfor i henhold
til transportklagenemndforskriften § 6-2 bokstav d.

Vedtak

Saken avvises.