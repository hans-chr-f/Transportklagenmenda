Vedtak i Transportklagenemnda - Fly

Sammendrag

Krav om refusjon av utgifter til endring av returbillett.

Dato
10.05.2016

Saksnummer
0855/15F

Tjenesteyter
Supersaver

Klager har i det vesentlige anført:

Klager hadde bestilt en reise t/r Stavanger - Bangkok via Oslo for reise 10. september 2014
- 15. april 2015. Utreisen gikk som normalt. En uke før hjemreisen ble klager syk og han
kontaktet Supersaver for å endre returdato. Klager hadde avbestillingsforsikring. Han fikk
beskjed per telefon at endring var ok, men kun mot et gebyr på kroner 2&nbsp;325. Klager
takket ja, men mottok aldri en skriftlig bekreftelse. Klager antok derfor at endringen ikke var
blitt gjennomført.

Klager følte seg etter en tid fortsatt ikke frisk nok til å reise og kontaktet igjen Supersaver, uten
å få svar på flere dager. Klager purret og fikk til slutt svar om at Supersaver ikke kunne hjelpe
klager og at han selv måtte arrangere transport fra Bangkok til Stavanger.

Etter mye om og men fikk klager omsider noen reisealternativer fra Supersaver som koster
fra kroner 5&nbsp;000 og oppover. Han godtok til slutt en reise fra Bangkok til Stavanger til
kroner 5&nbsp;427. Det viste seg at det var satt opp en retur til Bangkok på denne billetten
uten at klager hadde blitt informert om dette.

Klager bor i Bangkok og kontaktet derfor Supersaver igjen for å få endret den returdatoen
reisebyrået hadde satt opp til en mer passende dato for klager. Dette kunne de kun gjøre mot
nok et gebyr på kroner 3&nbsp;697.

Klager krever refusjon av alle gebyr han har blitt avkrevd i denne saken:

-ubenyttet retur på opprinnelig billett som kostet kroner 6&nbsp;753

-første endringsgebyr som han aldri fikk bekreftet, kroner 2&nbsp;325

-ny billett Bangkok - Stavanger - Bangkok, pris kroner 5&nbsp;427

-endringsgebyr Stavanger - Bangkok på ny billett, kroner 3&nbsp;697

Klager er villig til å se bort fra det første kravet, da han innser at det å bli syk ikke er en gyldig
grunn for ikke å reise.

Det vises for øvrig til klagers brev.

Supersaver har i det vesentlige anført:

Klager hadde avbestillingsforsikring. Denne gjelder mot sykdom, men kun frem til utreise.
Da klager kontaktet Supersaver for å endre returdato ble han informert om dette. Han ble
forklart at en endring til ønsket dato ville medføre et gebyr på kroner 2&nbsp;325. Klager
aksepterte det.

Tre dager senere kontaktet klager på nytt Supersaver med spørsmål om det var
mulig å kansellere returreisen mot avbestillingsforsikringen. Han fikk på nytt svar at
avbestillingsforsikring kun gjelder frem til avreise. Klager ville da endre returdatoen til en
annen dato. Supersaver ga beskjed om at han kunne ta kontakt når han visste hvilken dato
han ville endre til.

Dagen etter at klagers returdato var forbi kontaktet han på nytt Supersaver for å endre
returdato. Klagers reservasjon var da registrert som no-show, og billetten kunne ikke lenger
endres. Av godvilje sendte Supersaver klager fem ulike tilbud på ny reise fra Bangkok til
Stavanger. Supersaver satte opp disse forslagene med retur tilbake til Bangkok for å få ned
prisen (en t/r billett er billigere enn en enveis billett), klager aksepterte en reise til kroner
5&nbsp;427.

Klager informerte aldri Supersaver om at han ønsket å reise tilbake til Bangkok igjen,
reisebyrået kunne da funnet en rute som passet han bedre. Prisen ville da ha blitt dyrere enn
den klager fikk tilbud om til kroner 5&nbsp;427.

Supersaver kan ikke holdes ansvarlig for at klager ikke benyttet sine opprinnelige returdatoer.
Reisebyrået har gjort hva de kunne for å hjelpe klager i dette tilfellet, og kan ikke imøtekomme
hans krav om refusjon av alle gebyr og ny billett Bangkok - Stavanger.

Supersaver kan ikke imøtekomme klagers krav.

Det vises for øvrig til Supersavers brev.

Nemnda bemerker:

Klager hadde opprinnelig en tur/retur-billett Stavanger - Bangkok med utreise 10. september
2014 og retur 15. april 2015. Han hadde kjøpt avbestillingsforsikring. Det fremkommer av
Supesavers vilkår at forsikringen gjelder frem til første reise (utreisen). Forsikringen gjelder
således ikke ved hjemreisen.

Klager ble syk rett før hjemreisen og kunne ikke benytte returbilletten. Denne ble endret
til 22. april 2015 mot et gebyr på kr 2.235. Nemnda legger til grunn at dette er i henhold til
Supersavers regler og til avtalen mellom klager og Supersaver.

Noen dager før den nye returreisen ble det klart for klager at han ikke kunne benytte seg
av den nye returbilletten. Han ba om å få endret denne til et senere tidspunkt. Supersaver
tilbød å endre billetten mot et gebyr. Etter nemndas vurdering var også dette i tråd med
Supersavers regler. En stod overfor en ny endring, og dersom man endret hjemreisedato
måtte det betales et gebyr.

Klager fikk ikke avklart/bestemt nytt aktuelt hjemreisetidspunkt før 22. april. Returbilletten
ble følgelig ikke benyttet. Den ble heller ikke endret. Etter nemndas vurdering må klager bære
ansvaret for dette.

Klager sto etter dette uten hjemreisebillett og måtte kjøpe ny billett til Stavanger.

Supersaver sa seg villig til å finne ny hjemreisebillett til klager. Klager aksepterte en reise via
Amsterdam og Oslo til kr 5.427.

Klager ble senere oppmerksom på at Supersaver hadde kjøpt en tur/returbillett Bangkok -
Stavanger for å sikre lavest mulig pris på reisen Bangkok - Stavanger. Supersaver opplyser at
en tur/returbillett var rimeligere enn en enveis billett Bangkok - Oslo. Nemnda er kjent med at
flyselskapene ofte priser en enveisbillett høyere enn en tur/returbillett, og legger til grunn at
klager fikk rimeligst mulig hjemreise.

Klager, som senere skulle reise tilbake til Bangkok, fant det urimelig at Supersaver hadde
bestilt returbillett uten å spørre ham og til et tidspunkt som ikke passet ham. Nemnda har
forståelse for dette. Etter nemndas vurdering burde Supersaver ha opplyst klager om at de
ville bestille en tur/returbillett slik at klager fikk vurdert om han ville benytte returreisen. Dette
ville imidlertid kunne ført til en dyrere billett, avhengig av tilgjengelige billetter. (Supersaver
hadde bestilt en ugunstig og billig returbillett). På den annen side hadde klager akseptert den
oppgitte pris for reisen Bangkok - Stavanger, og det fremgår ikke av e-postskorrespondansen
at klager ville annet enn hjem til Stavanger. Prisen for billetten var den rimeligste som kunne
skaffes.

Nemnda er etter en samlet vurdering av den oppfatning at det ikke er grunnlag for klagers
krav om refusjon, og finner ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.