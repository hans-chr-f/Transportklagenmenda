Vedtak i Transportklagenemnda - Sjø

Sammendrag

Krav om å få opphevet nektet ombordstigning

Dato
06.06.2019

Saksnummer
2019-01332

Tjenesteytere
Stena Line Norge AS

Klager har i det vesentlige anført

Klager reiste fra Oslo til Frederikshavn med Stena Line den 4. oktober 2018. Klager
reiser ofte med dette skipet. På siste turen så klager et barn som satt alene ved en benk
og klager tok kontakt. Barnet forteller at han leker gjemsel. Klager kommer så med et
forslag at barnet kunne gjemme seg i klagers lugar. Hvor på barnet sier nei.

Klager mener dette ikke er et lovbrudd, men forstår at dette kan oppfattes feil da han
prøvde å være hyggelig og morsom. 
Klager er av den oppfattelse at han ikke har opptrådt uaktsomt ovenfor barnet og han
ønsker med dette at Stena Line lar han få reise på skipet igjen.

Tjenesteyterne har i det vesentlige anført
Klager nektes å reise med MS Stena Saga som skyldes en hendelse om bord på MS Stena
Saga hvor rederiet mottok en henvendelse fra en meget bekymret mor til en sønn på 8
år.

Gjesten har i denne forbindelse opptrådt uaktsomt overfor kvinnens sønn på 8 år.

Konsernet Stena Line vil ikke politianmelde gjesten for denne hendelsen da dette vil være
opp til fornærmede og hans mor, men Stena Line har som et privat selskap lov til å nekte
ham videre utreiser.

Nemnda bemerker

Klagen gjelder nektelse av å reise med Stena Line på grunn klagers påståtte atferd
overfor en gutt på åtte år på en tidligere reise.

Nemnda er av den oppfatning at saken bør avvises i medhold av
transportklagenemndforskriften § 6-2. Etter nemndas syn er det tvilsomt om saken
er innenfor nemndas kompetanse, jf. § 6-2 a. Uansett er saken av en slik art at vedtak
ikke kan fattes på forsvarlig vis uten at partene og de berørte passasjerer avgir muntlig
forklaring, og saken reiser for øvrig bevismessige spørsmål som vanskelig kan avklares
under saksbehandlingen, jf. § 6-2 c og d.

Vedtak

Saken avvises fra behandling i Transportklagenemnda Sjø.