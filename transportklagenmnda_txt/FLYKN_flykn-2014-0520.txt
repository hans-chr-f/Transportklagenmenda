Vedtak i Transportklagenemnda - Fly

Sammendrag

Krav om refusjon av utgifter grunnet nektet ombordstigning.

Dato
10.11.2014

Saksnummer
520/14F

Tjenesteyter
KLM

Krav om refusjon av utgifter grunnet nektet ombordstigning.

Klager har i det vesentlige anført:

Klager hadde bestilt en billett fra Oslo til Accra via Amsterdam t/r med utreise den 4. februar
2014. Klager har vært flere ganger i Ghana og alltid fått visum ved ankomst, han stiller seg
derfor undrende til at han ble nektet ombordstigning grunnet manglende visum.

Klager stiller seg kritisk til KLMs uvitenhet vedrørende immigrasjonsbestemmelsene i Ghana.
Det er helt normalt å få visum ved ankomst, klager viser til en nettside som bekrefter dette. I
klagers pass har han 3 visum fra tidligere reiser til Ghana, som KLMs ansatte valgte å overse. I
tillegg hadde han med seg informasjonen som kreves for å motta visum ved ankomst.

KLM viser til Wikipedia i sine anførsler. Klager mener det er uprofesjonelt av flyselskapet å vise
til en uoffisiell nettside som oppdateres av frivillige personer. KLM viser videre til en nettside
som ikke er opprettholdt av ghanesiske myndigheter. Det er hele 50 år siden ghanesiske
myndigheter startet med visa-on-arrival. Det er kritikkverdig at KLM ikke holder seg oppdatert
på visumbestemmelser til hvert enkelt land.

Klager krever refusjon av ubenyttet flybillett som følge av hendelsen. Videre krever han
kompensasjon for ødelagt ferie.

Det vises for øvrig til klagers brev.

KLM har i det vesentlige anført:

Norske statsborgere må ha visum for å komme inn i Ghana, det vises til fremlagt
dokumentasjon. Alternativt kan man få forhåndsavtalt visum ved ankomst dersom man legger
frem visa-on-arrival godkjennelse utstedt av ghanesiske myndigheter minst 48 timer før
avreise.

Klager hadde ikke nødvendig dokumentasjon med seg ved innsjekk og ble av den grunn
nektet ombordstigning. Han hevder han hadde nødvendig dokumentasjon med seg ved
innsjekk, men KLM kan ikke se at klager har fremlagt bevis på dette.

Flyselskap får store bøter dersom de sender passasjerer uten gyldige papirer til land som
krever det. KLM anbefaler klager å undersøke hvert lands regler vedrørende visum før avreise.

KLM kan på grunnlag av ovennevnte ikke imøtekomme klagers krav.

Det vises for øvrig til KLMs brev.

Nemnda bemerker:

Passasjeren plikter selv å sørge for å ha nødvendige reisedokumenter herunder visum.
Manglende visum kan føre til at passasjeren ikke får reise inn i vedkommende land.
Flyselskapet plikter å kontrollere at passasjerene har nødvendige reisedokumenter før avreise.
Dersom nødvendige reisedokumenter mangler, kan flyselskapet nekte passasjeren å være
med.

Det er på det rene at klager ikke hadde visum til Ghana. Partene er uenige om det ved
innreise til Ghana er nødvendig med forhåndsutstedt visum eller om dette kan ordnes på
flyplassen ved ankomst.

Nemnda tviler ikke på at klager tidligere har fått kjøpt visa ved ankomst. Klager har også
fremlagt dokumentasjon som viser at det er i overensstemmelse med reglene. På den annen
side har KLM lagt frem dokumentasjon som viser at visum må være ordnet før ankomst.

Nemnda har ikke eget kjennskap til visumreglene for Ghana og finner det på bakgrunn
av de foreliggende opplysninger vanskelig å ta stilling i saken. Nemnda finner etter
omstendighetene å avvise klagen, jf. transportklagenemndforskriften § 6-2 bokstav d.

Vedtak:

Klagen avvises.

Vedtaket var enstemmig.