Vedtak i Transportklagenemnda - Fly

Sammendrag

Krav om standarderstatning grunnet kansellering. Covid-19.

Dato
08.04.2021

Saksnummer
2020-02009

Tjenesteytere
SAS

Klager har i det vesentlige anført

Klager skulle reise fra Oslo til Longyearbyen 15. juni 2020 med SK4496. Flyvningen ble
kansellert grunnet covid-19 pandemien. Klager fikk beskjed om kanselleringen den 4.
juni, mindre enn 14 dager før avreise. 

Klager krever standarderstatning i henhold til EU-forordning 261/2004.

Tjenesteyterne har i det vesentlige anført
Flyvningen SK4496 den 15. juni mellom Oslo og Longyearbyen ble kansellert grunnet den
globale Corona-pandemien. 

Klagers flyvning skulle ha funnet sted i juni 2020, en viss tid etter at pandemien for
alvor brøt ut i Europa. Situasjonen kan likevel ikke sies for å ha normalisert seg, og
det er fortsatt en meget uavklart situasjon rundt smittevern, regler for karantene og
reiserestriksjoner og -råd. UD og regjeringen har opprettholdt de strenge reiserådene,
og det gjaldt fremdeles i juni et generelt råd om at alle reiser som ikke strengt tatt er
nødvendige ikke bør foretas. 

Dette gjør at passasjergrunnlaget minsker betraktelig og det vises til den øvrige
fremstillingen rundt dette. SAS anfører at slike kanselleringer som denne – også i juni –
må falle innunder unntaket i forordningen om kanselleringer på grunn av ekstraordinære
omstendigheter all den tid samfunnet og verden for øvrig fremdeles står midt oppi en
pandemi. 

På bakgrunn av det ovennevnte vil SAS ikke imøtekomme klagers krav om
standarderstatning etter EU-forordning 261/2004.

Nemnda bemerker

Klager har bemerket at SAS sitt tilsvar kom inn til nemnda etter oppsatt frist. I henhold
til sakens dokumenter var første fristen til å svare i det aktuelle saksnummeret den 5.
september 2020. Det ble deretter sendt en påminnelse med ny frist den 26. september
2020. Tilsvaret kom inn den 24. september 2020. Tilsvaret ble imidlertid journalført
og sendt til klager på en senere dato, noe som er vanlig praksis ved stor saksmengde.
Nemnda bemerker uansett at tilsvarsfristene til nemnda ikke er preklusive. 

Nemnda legger til grunn at klagers flyvning ble kansellert den 4. juni 2020. Dette er
mindre enn to uker før avreise. Klager vil da ha rett til standarderstatning med mindre
flyselskapet godtgjør at innstillingen skyldes ekstraordinære omstendigheter som ikke
kunne vært unngått selv om alle rimelige tiltak var truffet, jf. EU-forordningen 261/2004
artikkel 5.

I dette tilfellet mener nemnda at flyselskapet ikke i tilstrekkelig grad har godtgjort at
kanselleringen skyldtes ekstraordinære omstendigheter i forordningens forstand,
som ikke kunne vært unngått selv om alle rimelige tiltak var truffet. Nemnda mener
at den dokumentasjonen som er fremlagt er for generell. Det henvises blant annet til
smittesituasjonen i Europa, UD-reiseråd og regler for karantene. Nemnda kan ikke se
hvordan dette er relevant for klagers innenlandsreise. Nemnda mener det ikker er ikke
dokumentert at hvorfor akkurat denne flyvningen ble kansellert grunnet covid-19. 

Klager har derfor krav på standarderstatning på 400 euro.

Vedtak

Transportklagenemnda anbefaler at SAS utbetaler 400 euro i standarderstatning til
klager.