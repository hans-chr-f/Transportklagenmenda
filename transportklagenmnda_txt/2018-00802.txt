Vedtak i Pakkereisenemnda

Sammendrag

Krav om prisavslag grunnet insekter på rommet.

Dato
24.05.2018

Saksnummer
2018-00802

Tjenesteytere
Ving Norge AS

Klager har i det vesentlige anført

Klager bestilte en pakkereise for to voksne og to barn med innkvartering i et dobbeltrom
med to ekstrasenger på Miramar Hotel, Puerto de la Cruz, Tenerife i perioden 07.01.2018
- 14.01.2018. Totalpris kr. 14.190.

Hotel Miramar var gammelt, slitt og ekkelt. Klager hadde mange små insekter på veggen
bak sengen og de måtte bytte rom. Også på det nye rommet var det masse insekter.
I tillegg var låsen til altandøren ødelagt slik at det ikke var mulig å låse/lukke døren
skikkelig igjen. Rommet lå i 7. etasje og klager hadde med to små barn. Klager forsøkte
flere ganger å få flytte til et nytt hotell, men Vings representanter mente klager måtte
dekke en eventuell flytting selv. Rommet ble sprayet med insektsspray, men det krydde
likevel av insekter neste morgen. Klager prøvde igjen å få byttet hotell, men fikk beskjed
om at Ving kun ville hjelpe klager med et nytt rom på samme hotell. Klager fikk til slutt
et nytt rom uten insekter, men da hadde de allerede tilbrakt tre døgn på ulike rom med
insekter. Klager mener Ving burde sørget for kostnadsfri flytting til et annet hotell. 

Klager fikk ødelagt ferien på grunn av disse insektene og den dårlige servicen de
opplevde. I stedet for å slappe av måtte klager lese som veggdyr og hvordan de skulle
unngå å få dem med hjem i bagasjen. Klager hadde også mye styr med frysing av
kofferter og kokvask av alle klær etter de kom hjem for å unngå å få veggdyr inn i huset.
Klager synes det er problematisk at Ving påstår at dyrene var maur og ikke veggdyr. Det
vises ikke til noe dokumentasjon på hvilke typer insekter det var og hotellet påstod til og
med hele tiden at det ikke var noen insekter der. Det vises også til at veggdyr er vanskelig
å oppdage og at disse som regel kommer frem om natten. Det var nettopp om natten
og morgenen klager opplevde at de kom frem også. Hotellet og Ving sjekket klagers rom
på dagtid, men da var insektene ikke fremme og de påstod at det ikke var insekter på
rommet.

Klager anfører at det av loggen som Ving har vedlagt tydelig fremkommer at klager ikke
ble trodd, at hotellet ikke tok problemet med insekter på alvor og at Ving ikke gjorde nok
for å hjelpe klager. Ving viser til forbehold om insekter, men klager stiller spørsmål om
hvor mange insekter man skal kunne regne med å måtte leve med på hotellrommet og
om det er greit at det kravler flere titalls insekter oppetter veggen, bak sengen og opp i
sengen. 

Det fremkommer av loggen fra Ving at prosessen trakk unødvendig ut fordi hotellet ikke
ønsket å spraye rommet siden de mente det ikke var insekter der. Klager mener Ving
kunne styrt denne prosessen bedre ved å stille større krav til hotellet og hjelpe klager
med hotellbytte. Klager opplevde i stedet at Ving trodde mer på hotellet enn på klager, til
tross for gjentatt kontakt fra klagers side og dokumentasjon med bilder og videoer.

Det vises i loggen fra Ving at Ving meldte fra om den ødelagte altandøren til hotellet og
at denne ble fikset. Klager anfører at døren aldri ble fikset så lenge de bodde på rommet.
De byttet rom og tok derfor ikke den saken videre.

Ving viser til en tidligere sak som er behandlet i nemnda der klager ikke fikk medhold.
Grunnen til at klager i det tilfellet ikke fikk medhold, var at klager ikke opprettholdt sin
plikt til å melde fra til reisearrangøren innen rimelig tid. Klager meldte fra direkte til
Ving med en gang de oppdaget insektene og meldte fra flere ganger om det samme
problemet. Likevel opplevde klager at Ving ikke tok saken på alvor.

Klager opplever at ferien ble betydelig påvirket av disse insektene, samt hotellets og
Vings behandling av saken. Klager mener derfor at erstatningen på kr. 2.000 som er
utbetalt av Ving, ikke står i forhold til ulempene de har hatt. 

Klager krever et prisavslag på totalt kr. 10.000. 

Det vises for øvrig til korrespondanse fra klager.

Tjenesteyterne har i det vesentlige anført
Dagen etter ankomst, 8. januar, tok klager kontakt med Ving og fortalte om insekter på
rommet. Klager fikk byttet rom samme morgen. Om de hadde ønsket å bli på rommet for
å unngå bytte, hadde Ving fulgt opp bruk av insektsbekjempende middel. 

Dagen etter, 9. januar, ble Ving kontaktet om at det også var insekter i rommet de hadde
byttet til. De ba i tillegg om utbedring av låsen i balkongdøren. Dette ble fulgt opp med
hotellet. Hotellet var først motvillig til å benytte insektsbekjempende middel da de ikke
kunne se insekter i rommet da de var på befaring, men etterkom Vings ønske om å bruke
dette og rommet ble sprayet samme dag. 

Da problemet med insekter ikke var løst selv om rommet var blitt sprayet 9. januar,
ønsket gjestene å bytte rom nok en gang. Det er ikke uvanlig at det kan være behov
for gjentatt bruk av insektsbekjempende middel. Det ble ordnet slik at de fikk nytt rom
10. januar. Ved oppfølging 11. januar fikk guiden bekreftet at alt nå var bra. Etter dette
hadde Ving ikke kontakt med klager.  

Ving viser til Reiseinformasjonen på ving.no og forbeholdet om insekter:

"Insekter og dyr
Insekter som maur, mygg eller kakerlakker kan forekomme uavhengig av hotellstandard.
Gi i så fall beskjed og det vil bli sprøytet."

Guidene har registrert informasjon om oppfølging av gjestene og hotellet i anledning
saken. Slik det vil fremgå av loggen har de ikke tidligere fått klager på insekter fra andre
gjester som hadde bodd på hotellet. Ving har sett igjennom henvendelser fra gjester
under hele vintersesongen og dette er den eneste klagen som er registrert om dette. 

Det er ikke påvist veggdyr i de aktuelle rommene eller på hotellet. Veggdyr har en annen
form enn insektene som her er dokumentert. Som oftest er det vanskelig å få øye på
veggdyr og vanligvis blir en først oppmerksom på dette etter at en har fått insektbitt. Det
finnes et tusentalls maurarter i verden og alt tyder på at det var maur de så i rommene,
men at dette kan ha vært en annen art enn den vi er vant til å se her hjemme. 

Ving vil i anledning saken vise til tidligere vedtak i sak nr. 2017-02958 som er fattet i
Pakkereisenemnda og som har likhetstrekk med denne aktuelle saken. 

Ving har utbetalt kr. 2.000 til klager. 

Det vises for øvrig til korrespondanse fra Ving Norge AS.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår
for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes
innen rimelig tid og uten vesentlig ulempe for de reisende, jf. pakkereiseloven § 6-2.
Turarrangøren har etter pakkereiseloven en rett til å avhjelpe mangler.

Klageren oppdaget insekter på rommet morgenen etter ankomst.  Han har vedlagt bilder
av insekter som, etter det som er opplyst, befant seg bak sengen.  Klageren fikk bytte
rom flere ganger, inntil han etter tre dager opplyste til den stedlige representanten at det
siste rommet var i orden.  I ett av rommene han bodde på var det en altandør som ikke
lot seg lukke.  Dette var en stor ulempe for klageren som hadde med seg små barn.

Nemnda legger til grunn at klageren fikk tre av syv feriedager forstyrret av gjentatte
flyttinger.  Nemnda besitter ikke kunnskap om forskjellige insektarter i sydlige land, men
har fra tid til annen behandlet saker der det har vært påvist veggdyr.  Disse kommer frem
om natten og blir stort sett oppdaget fordi gjestene får mange kløende utslett.  I denne
saken er det ikke opplyst at gjestene fikk utslett.  Nemnda tillater seg derfor å tvile på at
det dreide seg om veggdyr siden ingen ble bitt, men det er uansett ikke behagelig å ha
insekter i stort antall på et rom.

Etter at problemet ble tatt opp fikk klageren bytte rom, slik som beskrevet ovenfor.  Det
fremgår av loggen fra reisemålet at hotellet ikke syntes at det var nødvendig å spraye.
Det ble imidlertid gjort da den stedlige reiselederen insisterte på det.  Slik sett ble klagen
tatt alvorlig.

Alle større reiseoperatører tar i sine vilkår et generelt forbehold om at det kan befinne
seg insekter på rommet, og at virkemidlet mot dette er spraying. Av den foreliggende
sak fremgår det at klageren følte seg spesielt plaget. Det er forståelig at man er spesielt
årvåken når man har med seg små barn.  

Nemnda finner at pakkereisen, slik den fortonet seg for klageren, led av mangler, nemlig
insektplage i tre dager samt en ødelagt altandør i ett av rommene.  Mangler gir grunnlag
for et forholdsmessig prisavslag.  Arrangøren har utbetalt kr. 2.000.  Nemnda anbefaler
etter en samlet vurdering at klageren gis et prisavslag på 50% av reisens pris for de
tre dagene han tilbragte med å flytte ut og inn av rom.  En slik start på ferien gir etter
nemndas syn lite feriefølelse. Døgnprisen blir avrundet kr. 2.000.  Samlet prisavslag blir
etter dette kr. 3.000, hvorav kr. 2.000 allerede er utbetalt.

Vedtak

Pakkereisenemnda anbefaler at klageren får et prisavslag på kr. 3.000.  Til fradrag går det
beløpet som allerede er utbetalt.