Vedtak i Transportklagenemnda - Fly

Sammendrag

Krav om refusjon av utgifter grunnet kansellering.

Dato
17.01.2019

Saksnummer
2018-00102

Tjenesteytere
Widerøe

Klager har i det vesentlige anført

Klager skulle reise fra Trondheim til Sandnessjøen den 7. desember 2017 kl 13.25
med ankomst kl 14.15 med WF731. Flyet ble kansellert, og det ble satt opp buss på
strekningen. Bussen gikk ikke fra Værnes før etter 4 1/2 time etter oppsatt rutetid, dette
medførte at klager ankom Sandnessjøen kl 00.10.

Klager skulle videre med ferje til Herøy/Dønna, da siste båt gikk kl 22.35/22.45 måtte han
ta inn på hotell.

Klager krever refusjon av hotellutgift, kroner 1 295.

Tjenesteyterne har i det vesentlige anført
WF731 som skulle operere Trondheim - Brønnøysund - Sandnessjøen - Trondheim ble
kansellert som følge av ekstremværet Aina, Widerøe viser til fremlagt dokumentasjon. 

Da det ikke var noen alternativer for omruting med fly ble det valgt bakketransport som
alternativ til omruting. Grunnet uværet var det få transportører tilgjengelig for å utføre
tjenesten for oss. Vi var derfor nødt til å samle opp passasjerer fra flere flygninger på de
to bussene vi fikk tak i.

Widerøe er i slike tilfeller ikke ansvarlig for videre transport, og kan ikke imøtekomme
klagers krav.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande / ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemnda mener at flyselskapet Widerøe har godtgjort at verken kanselleringen eller
de ekstraordinære omstendighetene kunne vært unngått selv om alle rimelige tiltak
var truffet. Dokumentasjonen viser at klagers flygning ble kansellert som følge av sterk
storm.  

Klager har etter dette ikke rett til standarderstatning. Dette er heller ikke krevet.

Det ble satt opp buss på strekningen da det ikke var mulig å omrute med fly som følge av
værforholdene. Widerøe valgte å vente på flere innkomne passasjerer, og klager ankom
Sandnessjøen kl 00.10. Nemnda anser dette etter forholdene å være innen rimelig tid. 

Klager krever refusjon av hotellutgift da han mistet siste båt til Herøy/Dønna. Klager
har bostedsadresse Trondheim, hans endelige bestemmelsessted var en øy utenfor
Sandnessjøen. Nemnda mener klager ikke hadde noe annet valg enn å ta inn på hotell i
påvente av at rutebåtene startet opp neste morgen.   

Nemndas flertall - leder og forbrukerrepresentantene - forstår at Widerøe valgte å vente
på andre passasjerer, men denne beslutningen pådro klager ulempe og ekstrautgifter.
Nemndas flertall anbefaler derfor at Widerøe dekker klagers utgifter til hotell med kroner
1 295.

Mindretallet - bransjerepresentantene - er av en annen oppfatning og mener at klager
selv må stå for hotellutgiftene.

Vedtak

Transportklagenemnda-fly anbefaler at klager gis medhold.