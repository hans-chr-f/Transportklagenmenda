Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
28.11.2016

Saksnummer
2016-00269

Tjenesteytere
Norwegian

Klager har i det vesentlige anført

Klager skulle reist fra Trondheim til København 26. februar 2015 med DY910. Denne
flyvningen ble kansellert.

Klager krever standarderstatning 250 euro i henhold til EU-forordning 261/2004.  

Tjenesteyterne har i det vesentlige anført
DY910 fra Trondheim til København 26. februar 2015 ble kansellert på grunn av sterk
vind. Det vises til fremlagt dokumentasjon. 

Norwegian tilbød de berørte passasjerene forpleining, overnatting og omruting til
København dagen etter. 

I de tilfeller hvor en uregelmessighet er forårsaket av en ekstraordinær omstendighet,
er flyselskapet unntatt fra forpliktelse til å utbetale kompensasjon. I henhold til EU-
forordning 261/2004 artikkel 5(3) skal et transporterende flyselskap ikke være pålagt å
betale erstatning i samsvar med artikkel 7, dersom det kan godtgjøre at innstillingen
skyldtes ekstraordinære omstendigheter som ikke kunne vært unngått selv om alle
rimelige tiltak var truffet. 

På samme måte som under Montreal-konvensjonen bør luftfartsselskapenes
forpliktelser være begrenset eller bortfalle i tilfeller der en hendelse er forårsaket av
ekstraordinære omstendigheter som ikke kunne vært unngått selv om alle rimelige tiltak
var truffet. Slike omstendigheter kan særlig inntreffe i tilfeller med politisk ustabilitet,
værforhold som gjør det umulig å gjennomføre flygingen, sikkerhetsrisiko, uforutsette
mangler ved flysikkerheten og streiker som påvirker driften til det transporterende
selskap.

Norwegian vurderer det slik at årsaken til denne uregelmessigheten, forårsaket av
værforholdene på Trondheim Lufthavn Værnes var utenfor Norwegian sin kontroll.

Norwegian kan på grunn av det ovennevnte ikke imøtekomme klagers krav om
kompensasjon. 

Nemnda bemerker

Kansellering gir rett til erstatning med mindre flyselskapet godtgjør at innstillingen
skyldtes ekstraordinære omstendigheter som ikke kunne vært unngått selv om alle
rimelige tiltak var truffet, jf. EU-forordning 261/2004 artikkel 5. Det er flyselskapet som
må godtgjøre at det forelå en slik ekstraordinær omstendighet, og flyselskapet må videre
godtgjøre at de har truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at
det oppstår store forsinkelser mv. kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. 

Nemnda legger på bakgrunn av Norwegians forklaring og den fremlagte dokumentasjon
til grunn at kanselleringen skyldtes sterk vind. Nemnda er av den oppfatning at det er
å anse som en ekstraordinær omstendighet i forordningens forstand. Nemnda finner
videre godtgjort at kanselleringen ikke kunne vært unngått selv om alle rimelige tiltak var
truffet.

Kanselleringen gir etter dette ikke rett til standarderstatning, og nemnda finner ikke å
kunne anbefale at klager gis medhold.

Vedtak

Transportklagenemnda-fly finner ikke å kunne anbefale at klager gis medhold.