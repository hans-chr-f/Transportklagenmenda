Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
09.07.2015

Saksnummer
1237/14F

Tjenesteyter
Ryanair

Krav om standarderstatning grunnet kansellering.

Klager har i det vesentlige anført:

Klager skulle reise fra Korfu til Rygge den 5. oktober 2014 kl. 11:20 med FR8952. Avgangen ble
kansellert og klager ble booket om til 9. oktober.

Klager og hans familie tilbragte mange timer på flyplassen og på flyplasshotellet. Han la merke
til at flere fly landet og tok av uten problem, og stiller seg derfor undrende til at Ryanairs årsak
til kanselleringen skulle være dårlige værforhold.

Klager krever standarderstatning 400 euro per person i henhold til EU-forordning 261/2004.
Videre krever han refusjon av utgifter til hotell, middag og drosje, til sammen 480 euro. Klager
har fremlagt samtlige kvitteringer til Ryanair.

Det vises for øvrig til klagers brev.

Ryanair har i det vesentlige anført:

FR8952 ble kansellert som følge av dårlige værforhold, det vises til fremlagt værrapport.

Hendelsen er ikke kompensasjonsberettiget i henhold til EU-forordning 261/2004 da årsaken
til kanselleringen ble forårsaket av ekstraordinære omstendigheter utenfor Ryanairs kontroll.

Ryanair har mottatt kvittering på 15,02 euro, og har refundert dette beløpet til klager.
Ryanair ønsker å refundere ytterligere utgifter i ventetiden mot kvitteringer, men kan ikke
imøtekomme hans krav utover dette.

Det vises for øvrig til Ryanairs brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda finner på bakgrunn av de foreliggende opplysninger godtgjort at kanselleringen
skyldtes dårlige værforhold. Nemnda er av den oppfatning at kanselleringen ikke kunne vært
unngått. Kanselleringen gir etter dette ikke rett til standarderstatning etter EU-forordningen.

Klager har krevd erstattet utgifter til hotell, mat og drosje på Korfu, til sammen 480 euro.
Nemnda er av den oppfatning at Ryanair plikter å erstatte disse utgiftene, jf. forordningen
artikkel 5, jf. artikkel 9. Dersom beløpet ikke er utbetalt, anbefales det gjort.

Anvendelse av EU-forordningen berører ikke en passasjers rett til erstatning på annet
grunnlag.

Klager ble omrutet til 9. oktober 2014. Ryanair er i henhold til luftfartsloven § 10-20/
Montrealkonvensjonen artikkel 19 ansvarlig for tap som følge av forsinkelse, med mindre
selskapet godtgjør at det har tatt alle forholdsregler som med rimelighet kan kreves for å
unngå tapet, eller dette ikke har vært mulig for dem. Med tap regnes så vel økonomisk som
ikke-økonomisk tap, jf. EU-domstolens dom av 6. mai 2010, Walz-Clickair (C-63/09).

Nemndas flertall, lederen og flyselskapenes representanter finner det på bakgrunn
av de foreliggende opplysninger mest sannsynlig at klagerne ble omrutet så snart det
var praktisk mulig. Ved vurderingen legger flertallet vekt på at mange passasjerer var
berørt av de vanskelige værforholdene. Det var videre høstferie og det er grunn til å tro
at alternativene var svært begrenset. Forsinkelsen gir således ikke rett til erstatning.

Mindretallet, forbrukernes representanter, er av den oppfatning at Ryanair ikke har
godtgjort at forsinkelsen ikke kunne ha blitt kortere, og at forsinkelsen således gir rett
til erstatning.

Nemnda traff etter dette slikt:

Vedtak:

Transportklagenemnda-fly anbefaler at Ryanair erstatter klagernes utgifter med 480 euro. Til
fradrag går tidligere utbetaling. Nemnda finner for øvrig ikke å kunne anbefale at klager gis
medhold.