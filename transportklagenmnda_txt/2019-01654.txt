Vedtak i Transportklagenemnda - Fly

Sammendrag

Krav om standardkompensasjon ved kansellering.
Omdirigering som følge av værforhold.

Dato
26.11.2019

Saksnummer
2019-01654

Tjenesteytere
Norwegian Air Shuttle

Klager har i det vesentlige anført

Klager skulle reise med Norwegians flyvning DY770 fra Oslo lufthavn (OSL) til Trondheim
(TRD) 24. mars 2019 kl. 20.20. Flyvningen ble kansellert, men klager har anført at en
rekke andre flyselskaper landet ved Trondheim lufthavn denne dagen, slik at det ikke
var nødvendig at Norwegians flyvning ble kansellert. Klager måtte dessuten kjøpe nye
flybilletter til neste dag. 

På bakgrunn av det ovennevnte har klager fremsatt krav om standardkompensasjon i
henhold til EU-forordning 261/2004 på 250 euro.

Tjenesteyterne har i det vesentlige anført
Norwegians flyvning DY770 fra Oslo til Trondheim 24. mars 2019 ble omdirigert tilbake til
Oslo som følge av tåke i Trondheim. Tåken gjorde at flyvningen ikke kunne gjennomføres.
Klager har mottatt refusjon av sine utgifter til transport og ubenyttede flybilletter. 

Flyvningen ble omdirigert sent på kvelden, og det var følgelig ikke mulig å gjennomføre
flyvningen samme dag. Flyvningen ble derfor kansellert. Det var ingen rimelige tiltak
Norwegian kunne iverksatt for å forhindre dette, da været påvirket alle flyselskaper, og
dermed var helt utenfor selskapets kontrollsfære. 

Norwegian har anført at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet har på dette grunnlag avvist klagers krav om standardkompensasjon.

Nemnda bemerker

Norwegians flyvning DY770 fra Oslo til Trondheim 24. mars 2019 ble omdirigert tilbake til
Oslo og senere kansellert. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det
er flyselskapet som må godtgjøre at det foreligger et slikt spesielt tilfelle. Flyselskapet
må videre godtgjøre at de har truffet alle rimelige tiltak for å unngå forsinkelsen for de
berørte passasjerene. 

I dette tilfellet skyldtes kanselleringen at flyvningen ble omdirigert tilbake til
avgangsflyplassen som følge av tåke i Trondheim. Det vises til fremlagt værrapport,
hvor det blant annet vises til at det var iståke denne dagen. Nemnda mener at disse
værforholdene må anses som en ekstraordinær omstendighet i forordningens forstand
Kanselleringen kunne vært unngått selv om alle rimelige tiltak var truffet, og gir følgelig
ikke rett til standardkompensasjon. Nemnda anbefaler ikke at klager gis medhold i sitt
krav.

Vedtak

Transportklagenemnda - fly anbefaler ikke at klager gis medhold.