Vedtak i Transportklagenemnda - Sjø

Sammendrag

Krav om frafall av ilagt gebyr som følge av feilkjøp billett.

Dato
20.04.2018

Saksnummer
2017-03250

Tjenesteytere
Norled AS

Klager har i det vesentlige anført

Klager reiste med ferje fra Oanes til Lauvik den 29. juli 2017 med leiebil. Ved kjøp av
billett ble klager spurt om lengde på bilen, dette var han usikker på da det var en leiebil
og han antok at den var ca. 6 meter. Det var vanskelig for klager å høre alt som ble sagt
ved kjøpt av billett på grunn av vær og dårlig forståelse av norsk. Klager prøvde å få en
avklaring, men fikk da utlevert billetten. Det var kø bakover og klager fikk da inntrykk av
at alt var ok. 

Ved kontroll om bord ble klager bedt om å vise billetten og vognkort.  Det viser seg at
bilen er 6,8 meter lang og klager hadde kun kjøpt for opptil 6 meter. Det ble så skrevet
ut et gebyr, noe klager synes var merkelig og urettferdig da det var sagt ved billettkjøp at
bilen var antageligvis ca. 6 meter. Klager var aldri uvillig til å betale det som måtte være
korrekt pris. 

Klager krever å få refundert gebyret.

Tjenesteyterne har i det vesentlige anført
Norled har ikke svart klager.
Til nemnda har selskapet i det vesentlige anført:

Norled har vurdert klagen, og selskapet kan ikke se noen ny informasjon. Det er den
reisendes ansvar å gi riktig informasjon slik at riktig billettkjøp kan gjøres.

Norled kan ikke imøtekomme klagers krav.

Nemnda bemerker

Klager opplyste på ferjen at han antok at bilen han hadde leid var ca. 6 meter lang og
kjøpte billett ut fra denne lengden.

I forbindelse med billettkontroll viste det seg at bilen ifølge vognkortet var 6,8 m lang.
Klager skulle betalt en høyere pris og han ble ilagt gebyr.

Nemnda bemerker at ifølge forskrift om transport av ferjetrafikk av 26.03.2003, siste
endret 17.03.2017 (med virkning fra 01.05.2017) § 7 kan reisende som ikke har gyldig
billett, ilegges tilleggsavgift. 

Etter nemndas syn må uriktig billettkategori anses som en ikke gyldig billett. 

Klager hadde ikke rett billett og vilkårene for å ilegge tilleggsavgift var dermed til stede. 

Nemnda har merket seg at klager kjørte med leiebil og har forklart at han ikke kjente
bilens lengde. Klager har imidlertid ansvar for å kunne gi korrekte opplysninger og kunne
lett sjekket bilens mål via vognkortet slik det ble gjort ved billettkontrollen.

Nemnda har tatt i betraktning at situasjonen rundt billettkjøpet kan ha vært noe
stressende og at klager kan ha hatt visse språkvansker. Nemnda har ikke tilstrekkelig
grunnlag for å vurdere om billettselgeren i denne situasjonen burde ha spurt nærmere
om bilenes lengde. 

Nemnda finner etter en samlet vurdering ikke å kunne anbefale at gebyret frafalles.

Vedtak

Transportklagenemnda Sjø finner ikke å kunne anbefale at klager gis medhold. 

Vedtaket er enstemmig.