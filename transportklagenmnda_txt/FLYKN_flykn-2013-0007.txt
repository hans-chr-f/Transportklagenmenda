Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
15.05.2013

Saksnummer
007/13F

Tjenesteyter
British Airways

Klager har i det vesentlige anført:

Klager skulle reise fra Stavanger til San Francisco 29. juli 2012. Billetten var med Star Alliance:
British Midlands fra Stavanger til London, og videre med Air Canada til San Francisco via
Toronto. Returen var med Air Canada og SAS.

I tiden før klager skulle reise forlot British Midlands Star Alliance og gikk over til One World
alliansen. Dette medførte at British Airways overtok ansvaret for strekningen mellom
Stavanger og London. Klager mistet samtidig sine rettigheter som Star Alliance gullkunde.

Da klager ankom Sola Lufthavn avreisedagen, fikk han beskjed om at BA8153 fra Stavanger
til London var forsinket 3 ½ time grunnet teknisk feil. Klager fikk beskjed om at billetten ikke
kunne bookes om av billettkontoret på Sola, og at klager måtte henvende seg hos British
Airways i London.

Klager ble innlosjert på hotell og booket om til BA287 dagen etter direkte til San Francisco. Da
klager ankom bestemmelsesstedet var bagasjen ikke ankommet. Klager mottok ikke bagasjen
før påfølgende kveld.

Klager mistet en hel feriedag, og brukte mye tid på å handle inn nødvendige klær og
nødvendige artikler.

Klager krever standarderstatning 600 euro per person. Videre krever klager erstatning for
forhåndsbetalt hotell og leiebil, samt innkjøp av nødvendige klær og artikler, til sammen
kroner 17 745 for seks personer.

Det vises for øvrig til klagers brev.

British Airways har i det vesentlige anført:

British Airways har gått gjennom saksdokumentene og har besluttet å utbetale
standarderstatning 600 euro per person. Videre ønsker British Airways å refundere klagers
utgifter i forbindelse med forsinket bagasje, til sammen kroner 13 648.

British Airways kan ikke imøtekomme klagers krav om forhåndsbetalt hotell og leiebil, da disse
utgiftene dekkes av standarderstatningen.

British Airways kan ikke imøtekomme klagers krav utover det beløp som allerede er utbetalt.

Det vises for øvrig til British Airways brev.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket slik at de kom frem til bestemmelsesstedet om lag ett døgn forsinket.

Forsinkelse som medfører at passasjerene kommer frem til det endelige bestemmelsesstedet
tre timer eller mer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

British Airways har i henhold til forordningen utbetalt en standardkompensasjon på 600 euro
per person.

Anvendelsen av EU forordningen berører ikke en passasjers rett til ytterligere erstatning på
annet grunnlag.

British Airways Flyselskapet er i henhold til Montrealkonvensjonen artikkel 19 ansvarlig for
tap som følge av forsinkelse, med mindre selskapet godtgjør at det har tatt alle forholdsregler
som med rimelighet kan kreves for å unngå tapet, eller dette ikke har vært mulig for dem.
I dette tilfellet har British Airways ikke godtgjort at unntaksbestemmelsen kommer til
anvendelse og plikter således å erstatte tapet klagerne ble påført som følge av forsinkelsen

I henhold til EU-forordningens artikkel 12 skal standarderstatning etter EU-forordningen
trekkes fra erstatning på annet grunnlag. Passasjeren har således alltid krav på å få utbetalt
standarderstatningen dersom vilkårene er til stede for dette. Har passasjeren også rett til
erstatning på annet grunnlag, og denne erstatning overstiger standarderstatningen, kommer
standarderstatningen til fradrag. Overstiger standarderstatningen etter EU forordningen
annen erstatning, utbetales kun standarderstatningen. Det er tilfelle i denne saken.

British Airways har tilbudt seg å erstatte klagernes tap på 13 648 kroner som følge av den
forsinkede bagasje. Dersom beløpet ikke er utbetalt anbefales det gjort.

Nemnda finner etter dette ikke å kunne anbefale at klagerne gis medhold.

Vedtak:

Transportklagenemnda - fly finner ikke å kunne anbefale at klagerne gis medhold.

Vedtaket var enstemmig.