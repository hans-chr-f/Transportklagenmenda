Vedtak i Pakkereisenemnda

Sammendrag

Krav om refusjon av innbetalt forskudd, fratrukket et rimelig avbestillingsgebyr.

Dato
01.06.2016

Saksnummer
257/15P

Tjenesteyter
Vacanza In

Saken gjelder:

Krav om refusjon av innbetalt forskudd, fratrukket et rimelig avbestillingsgebyr.

Klager har i det vesentlige anført:

Klager bestilte i juni 2015 en tur til Marcialonga 2016 i perioden 29.01.16 - 01.02.16.

Klager betalte inn et forskudd på kr 11.300, 50% av totalkostnadene for transport, opphold og
startavgift. Den 31. august, 5 måneder før avreisen, avbestilte klager reisen. De forventet at
depositumet ville bli refundert. Vacanza In henviste til klagers forsikringsselskap, noe klager
mener ikke er riktig.

Klager har vedlagt arrangørens reisevilkår, men finner de uklare og ser ikke hvordan de
burde ha forstått at de ved å melde seg på turen, ikke har noen rettigheter til å melde seg av
igjen, uten at det påløper betydelige kostnader. Klager stiller også spørsmålstegn ved at en
leverandør kan lage egne regler som gir forbrukerne dårligere rettigheter enn de ellers ville
hatt. Ifølge Forbrukerrådet kan man avbestille en pakkereise inntil 42 dager før avreise mot et
passende avbestillingsgebyr som ikke kan overstige kr 500 per person.

Klager mener de burde fått tilbud om å tegne avbestillingsforsikring hos Vacanza In da reisen
ble bestilt.

Klager krever refusjon av innbetalt forskudd, fratrukket et rimelig avbestillingsgebyr.

Det vises for øvrig til klagers brev.

Vacanza In har i det vesentlige anført:

Ifølge reglene til Vacanza In refunderes ikke innbetalt forskudd ved avbestilling av reise.
Klagers avbestillingsforsikring dekker omkostningene de har hatt ved avbestilling av reisen og
klager må ta kontakt med sitt eget forsikringsselskap.

Dette var en pakkereise for to til turskirennet Marcialonga 29.01 - 01.02.2016. Totalpris for
turen var kr 22.800, og forskuddet på kr 11.200 ble betalt til forfall 24.06.15. Forskuddet utgjør
48,9% av reisekostnaden.

Reisen ble avbestilt 31.08.15, hvoretter klagerne fremsatte krav om tilbakebetaling av
innbetalt forskudd, med fratrekk av et mindre gebyr. Dette har selskapet motsatt seg.

Vacanza In har beholdt forskuddet, og henvist til reisevilkårene oversendt klager ved bestilling.
Av reisevilkårene pkt. 3 «Avbestilling» fremgår følgende: Ved avbestilling tidligere en 45 dager
før avreise vil minimum 30% av reisens totale kostnader bli belastet. For senere avbestilling
før avreise eller at kunden ikke møter frem gis det ingen refusjon.

Ut fra reisevilkårene har Vacanza In rett til å beholde det innbetalte forskuddet da klager
avbestilte sin reise.

Spørsmålet videre blir om et slikt reisevilkår strider mot noen lovbestemmelser eller regler av
annen art.

Det rettslige utgangspunktet for avbestilling (utenfor force majeure) er § 4-2 i pakkereiseloven:
Kunden kan også utenfor de tilfeller som er nevnt i § 4-1 avbestille pakkereisen, men
arrangøren kan i så fall kreve et passende avbestillingsgebyr. Gebyrets størrelse fastsettes på
bakgrunn av tidspunktet for avbestillingen og pakkereisens karakter.

Loven setter altså ingen absolutte grenser for avbestillingsgebyrets størrelse.

I 2007 fremforhandlet NHO og Forbrukerombudet noen standardvilkår for bransjen.

Der fremgår imidlertid følgende i pkt. 5.2, 2. ledd: Når reisens særegne og dokumenterbare
karakter gjør det rimelig, kan arrangøren sette avvikende betingelser også fra nedenstående
refusjonsregler. Disse må i tilfelle være spesielt tydelige og lett forståelige.

Det er med andre ord to vilkår som skal oppfylles:

Det refererte punktet i reisevilkårene over om avbestilling må sies å være helt klart å forstå.

Når det gjelder reisens karakter så er dette et meget spesielt arrangement. Reisen
er en spesialpakke til skiløpet i Marcialonga som arrangeres en gang i året. Selskapet
forhåndsbestiller chartret fly, spesialtransport mellom flyplass og hotell og skiarena samt
påmelding til selve rennet. Alt dette fremgår av faktura til de reisende og dette er kostnader
som ikke er fleksible for selskapet.

Det kan anføres at avbestilling i dette tilfellet er gjort tidlig. Erfaring viser likevel at salget til
dette arrangement skjer tidlig. Å delta i skiløpet krever forberedelse, og påmelding gjøres tidlig
for de reisende. Selskapet har arrangert pakkereiser til dette løpet i flere år, og salget avtar jo
nærmere man kommer avreise.

Den dyrekjøpte erfaringen selskapet har gjort er at man mottar avbestillinger (blant annet
fordi en del får kalde føtter på grunn av brutte, ambisiøse treningsplaner), og dermed står
man med tap på faste kostnader. De avbestilte plassene har da stor risiko for at de ikke blir
solgt, i beste fall til høye annonsekostnader og redusert pris.

På denne reisen har man derfor lagt inn et høyt avbestillingsgebyr, som er klart formulert i
vilkårene.

Konklusjonen er at innbetalt forskudd som avbestillingsgebyr ikke er i strid med avtale eller
regelverk i denne saken. Forskuddet kan dermed rettmessig beholdes av selskapet.

Vacanza In kan ikke etterkomme klagers ønske om prisavslag.

Det vises for øvrig til brev fra Vacanza In.

Nemnda bemerker:

De alminnelige vilkår for pakkereiser bygger på pakkereiseloven bestemmelser. Reglene om
avbestilling av pakkereiser fremgår av § 4-2. Loven er ufravikelig.

Avbestillingsreglene er gjengitt under innklagedes anførsler. Det fremgår at kunden kan
avbestille reisen mot et rimelig vederlag som etter avtale er satt til kr 500 frem til 42 dager før
avreise. I vår sak ble reisen avbestilt nesten 5 måneder før avreise.

Reglene gir arrangøren en begrenset adgang til å sette avvikende betingelser. Det gjelder
særlig der hvor arrangørens rett til refusjon fra under leverandørene er begrenset. I praksis
gjelder dette i all hovedsak ved bestilling av flybilletter med rutefly. Disse er det sjelden mulig
å avbestille.

I vår sak fremgår at reisen arrangeres med charterfly og at prisen inkluderer overnatting og
transport til arenaen. Det er også opplyst at prisen inkluderer deltakeravgift. Nemnda finner
det ikke tvilsomt at et hotellrom kan avbestilles vederlagsfritt 5 måneder før det skulle ha vært
benyttet. Når det gjelder charterflydelen er nemnda kjent med at det vanligvis er slik at flyets
størrelse først bestemmes når man vet omtrent hvor mange deltakere som skal reise. Om
startavgiften er refunderbar er ikke opplyst.

Nemnda har delt seg i et flertall og et mindretall.

Flertallet, lederen og de to forbrukerrepresentantene finner at det ikke foreligger
slike særegne forhold i denne saken som gjør det berettiget å sette avvikende
betingelser. Kundens avbestillingsrett kunne uansett ikke begrenses i større grad
enn arrangørens rett overfor sine underleverandører. Etter nemndas syn bør derfor
klageren få tilbakebetalt det innbetalte depositumet fratrukket kr 500 per person i
administrasjonsgebyr.

Avbestillingsbeskyttelse kan forsikres i forbindelse med reiseforsikring. I medhold
av pakkereiseloven § 4-3skal arrangøren tilby kunden en avbestillingsbeskyttelse
som skal gi kunden rett til å avbestille pakkereisen vederlagsfritt, eventuelt mot et
mindre administrasjonsgebyr. Aksepterer kunden tilbudet, skal forsikringen formidles
med arrangøren som agent for vedkommende selskap. Det betyr blant annet at
arrangøren må innfri opplysningsplikten etter forsikringsavtaleloven § 2-1. Tilbud bør,
for å tilfredsstille lovens krav, fremsettes rutinemessig, uttrykkelig og konkret ved
bestilling, ikke bare i form av opplysninger i turkatalog eller lignende. I denne saken er
det ikke fremlagt noen dokumentasjon på at bestemmelsen er overholdt. Tvert i mot
har klageren etterlyst et tilbud om avbestillingsforsikring.

Nemndas mindretall, de to reiselivsrepresentantene, er av en annen oppfatning om
turoperatørens adgang til å ha avvikende betingelser om avbestilling enn de som
fremkommer av de alminnelige vilkår for pakkereise punkt 5.2. første og annet ledd.

Etter de alminnelige vilkår for pakkereiser punkt 5.2 kan arrangøren sette avvikende
betingelser fra refusjonsreglene når reisens særegne og dokumenterbare karakter gjør
det rimelig, eksempelvis der arrangørens rett til refusjon fra sine underleverandører er
begrenset. Mindretallet finner det sannsynlig at arrangøren her har hatt ikke-fleksible utgifter
hos underleverandører som begrunner et slikt vilkår, typisk i form av deltakeravgifter og
øvrige avtaler med underleverandører i forbindelse med arrangementet. Da bransjens
representanter er i mindretall, finner man ikke grunn til å trekke opp grensen for disse
utgiftene.

Mindretallet finner samtidig at vilkårene har vært både lett forståelige og er presentert på en
klar og tydelig måte for forbruker før bestilling.

Vedtak blir truffet I samsvar med flertallets syn.

Vedtak:

Pakkereisenemnda anbefaler at arrangøren tilbakebetaler kr 11.300, fratrukket kr 500 i
administrasjonsgebyr for hver person

Vedtaket er truffet med den dissens som fremgår ovenfor.