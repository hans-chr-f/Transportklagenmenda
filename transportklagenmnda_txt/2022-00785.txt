Vedtak i Transportklagenemnda - Fly

Sammendrag

Krav om å få utstedt voucher.

Dato
19.09.2022

Saksnummer
2022-00785

Tjenesteytere
SAS

Klager har i det vesentlige anført

Klager skulle reise med SAS fra Oslo til Bergen den 3. april 2020 (flynummer SK271).

Dette var helt i starten av korona-pandemien, og hvis klager husker riktig avbestilte
han flyet på bakgrunn av smittesituasjon fordi SAS sa at alle kunder gjøre dette mot en
verdikupong (som klager aldri mottok).

Klager poengterer at han gjerne hatt mer informasjon om hendelsesforløpet, men at han
ikke klarer å finne noen dokumenter fra SAS på det. 

Klager var i kontakt med SAS mange ganger før voucheren utløp, og SAS har ikke vært
villige til å dokumentere at den ble sendt.

Klager krever at SAS utsteder voucher for billettbeløpet.

Tjenesteyterne har i det vesentlige anført
SAS har ikke fremmet tilsvar i saken.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3.

SAS har ikke fremmet tilsvar i saken. 

Klager har anført at slik han husker situasjonen, så avbestilte han reisen pga.
smittesituasjonen. SAS hadde på denne tiden et tilbud om at en kunne motta refusjon i
form av en reisevoucher. Nemnda er kjent med at SAS hadde et slikt tilbud i tilfeller hvor
passasjeren selv av ulike grunner måtte/ønsket å avbestilte reisen.  Nemnda legger med
dette til grunn at klager ble gitt et tilbud, og at han valgte å godta dette tilbudet. 

Klager anfører at han aldri mottok noen voucher. Slik nemnda ser det er SAS i denne
saken nærmest til å fremlegge dokumentasjon på at de eventuelt rettidig sendte en
voucher til klager. Ettersom SAS ikke har svart i saken legger nemnda klagers anførsler til
grunn, og anbefaler at SAS sender en voucher pålydende 399 NOK til klager.

Vedtak

Transportklagenemnda anbefaler at SAS sender en voucher pålydende 399 NOK til
klager.