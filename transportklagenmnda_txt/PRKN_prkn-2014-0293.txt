Vedtak i Pakkereisenemnda

Sammendrag

Krav om standarderstatning på 400 euro pr. person i henhold til
Eu-forordning 261/2004 på grunn av forsinkelse på hjemreisen.

Dato
09.10.2015

Saksnummer
293/14PF

Tjenesteyter
Ving Norge AS

Saken gjelder:

Krav om standarderstatning på 400 euro pr. person i henhold til Eu-forordning 261/2004 på
grunn av forsinkelse på hjemreisen.

Klager har i det vesentlige anført:

Klager og hans reisefølge skulle reise fra Chania, Kreta 27.09.14 kl. 23.20 med Thomas Cook
Airlines rute DK746. Flyet ankom Stavanger 19 timer og 35 minutter forsinket pga. tekniske
problemer.

Klager fikk dårlig og mangelfull informasjon i løpet av forsinkelsen.

På hjemreisen hadde de betalt ekstra for oppgradert mat, men de fikk kun en hard og tørr
kylling.

Klager har ikke fått noe prisavslag fra Ving.

Det vises for øvrig til klagers brev.

Ving har i det vesentlige anført:

Noe tid før hjemreisen var det klart at flyvningen fra Chania til Stavanger med rute DK746,
skulle utføres av Balkan Holiday på vegne av Thomas Cook Airlines. I forbindelse med den
rutinemessige sikkerhetssjekken før avgang fra Kreta oppdaget personalet en stor lekkasje
av hydraulisk væske under flyet. Årsaken var brist i et rør i hydraulikksystemet. Flyet måtte
repareres og Balkan Holiday hadde store utfordringer med å skaffe nye reservedeler. Disse
måtte derfor flys fra Tyskland sammen med et team av teknikere. For å minimere forsinkelsen
mest mulig valgte Ving å søke på markedet etter en sub charter hos et tredje flyselskap,
Privilege Style.

Ving og Thomas Cook er av den oppfatning at denne tekniske feilen var av en slik art at
den ikke kunne forutses og dermed foreligger det ikke grunnlag for kompensasjon etter EU
forordning 261/2004, utover forpleining i ventetiden. Dersom klager har hatt ekstra utgifter
som følge av forsinkelsen, oppfordres klager til å sende inn opplysninger og kvitteringer til
Ving slik at de kan ta stilling til dette.

Ving har refundert kr 190 som klager betalte for maten på hjemreisen og bemerker at selve
oppgraderingen til Royal Brunch var på utreisen til Kreta.

Det vises for øvrig til brev fra Ving og Thomas Cook.

Nemnda bemerker:

Pakkereisenemnda vil først og fremst bemerke at arrangøren ikke har anledning til å
henvise passasjerene til selv å ta kontakt med flyselskapet slik det ble gjort i denne saken.
Passasjerene kan holde seg til arrangøren, som eventuelt må søke regress hos flyselskapet.
I denne saken ble passasjeren, etter å ha fått sitt krav avslått av flyselskapet, opplyst av
flyselskapet om at klage eventuelt måtte sendes til «de utvalgte National Enforcement
Bodies», hvilket er Pakkereisenemnda i dette tilfellet og ikke Transportklagenemnda slik det
opplyses. Passasjerene er etter nemndas syn mer villedet enn veiledet av reisearrangør og
flyselskap.

Når det gjelder saksforholdet legger nemnda til grunn at det flyet fra Thomas Cook Airlines
som skulle ha fløyet passasjerene hjem fra Chania 27. september 2014 kl. 23.20 ble forsinket
på grunn av en teknisk feil. Dette visste man i god tid før flyavgang, og det ble derfor leid inn
et fly fra Balkan Holidays til å foreta flyvningen på oppsatt avgangstid. Den opprinnelige feilen
med Thomas Cooks fly er derfor ikke den direkte årsaken til forsinkelsen. Feilen som førte
til forsinkelsen oppsto på Balkan Holidays fly, og det er opplyst at denne besto i en lekkasje i
hydraulikksystemet.

Den rett til erstatning flypassasjerer har etter Art.7 i Eu-forordning 261/2004 gjelder ikke
dersom flyselskapet/turarrangør kan godtgjøre at forsinkelsen skyldes «ekstraordinære
omstendigheter som ikke kunne ha vært unngått selv om alle rimelige tiltak var truffet» - Art.5
nr.3. Det er flyselskapet som etter dette må godtgjøre at det foreligger slike ekstraordinære
omstendigheter, og bestemmelsen tolkes strengt. Pakkereisenemnda har tidligere lagt til
grunn at også når det gjelder tekniske feil, er det flyselskapet som må godtgjøre at slike feil er
«ekstraordinære omstendigheter» i forordningens forstand. Det er flyselskapet som har størst
mulighet til å påvirke og forhindre at tekniske feil oppstår. Også preventive hensyn tilsier at
flyselskapet i utgangspunktet må bære ansvaret også ved tekniske feil.

At flyselskapet har utført normalt obligatorisk vedlikeholdsprogram og feilen oppstår
plutselig eller oppdages plutselig før avgang, betyr ikke uten videre at det foreligger slike
ekstraordinære omstendigheter som forordningen krever for å bli fritatt for ansvar.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfeller er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
alle rimelige tiltak for å unngå forsinkelsen er truffet.

I det foreliggende tilfelle har flyselskapet opplyst at feilen skyldes at en lekkasje i
hydraulikksystemet som ble oppdaget under inspeksjon på flyplassen. Feilen måtte utbedres
før flyet kunne ta av, og reparasjonen tok, etter det flyselskapet opplyser, lang tid fordi deler
og teknisk personale måtte hentes fra Tyskland. Forsinkelsen ble på 19 timer 43 minutter.

Luftfartstilsynet har funnet dokumentasjonen mangelfull. Det foreligger ingen aircraft
technical log eller workorder. Luftfartstilsynet er av den oppfatning at flyselskapets
beskrivelse av den tekniske feilen ikke er underbygget gjennom fremlagt dokumentasjon.

Nemnda betrakter etter dette flyselskapets opplysning om at det oppsto en uventet feil
som gikk ut over sikkerheten kun som en forklaring på at det det oppsto en forsinkelse, og
ikke som en dokumentasjon for at dette var en ekstraordinær omstendighet som bringer
bestemmelsen i Art.5 nr.3 til anvendelse. Som nevnt foran er det flyselskapet som skal
godtgjøre at det forelå slike ekstraordinære omstendigheter.

Forsinkelsen gir etter nemndas syn rett til erstatning etter Eu-forordning 261/2004 artikkel 6
nr. 1 c) fordi forsinkelsen var på mer enn 3 timer. Erstatningen beløper seg etter artikkel 7 nr.
1 b) til 400 euro pr. person.

Nemnda tar til etterretning at det er utbetalt kr 190 pr. person til erstatning for et måltid det
ble betalt et tillegg for da reisen ble bestilt. Det vises til bestillingsbekreftelsen fra Ving datert
25. juli 2014. Det fremgår av denne at det er betalt for et Holiday Meal på hjemreisen.

Nemnda kan ikke se at den vedlagte avgjørelsen fra ARN har noen relevans for saken.

Vedtak:

Pakkereisenemnda anbefaler at det blir utbetalt en erstatning på 400 euro pr. passasjer.

Vedtaket er enstemmig.