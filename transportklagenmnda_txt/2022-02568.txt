Vedtak i Transportklagenemnda - Fly

Sammendrag

Krav om refusjon av billetter.

Dato
14.09.2023

Saksnummer
2022-02568

Tjenesteytere
RCG Travelis

Klager har i det vesentlige anført

En familie på seks personer skulle reise tur-retur fra Oslo til Istanbul, 28. juli – 6. august
2022. Billetter, inklusiv avbestillingsforsikring, ble kjøpt gjennom RCG Travelis.

Klager måtte avbestille reisen grunnet sykdom, og sendte legeerklæring datert 26. juli
2022 til selskapet.

Selskapet har avslått klagen fordi de mener vilkårene for å kunne benytte
avbestillingsforsikring ikke er oppfylt.

Klager krever refusjon av billettene.

Tjenesteyterne har i det vesentlige anført
RCG Travelis har ikke inngitt tilsvar til nemnda, men har opplyst direkte til klager at
vilkårene for forsikringsdekning ikke er oppfylt.

Nemnda bemerker

Saken reiser spørsmål om klager iht vilkårene for avbestillingsbeskyttelsen kan kreve
tilbakebetaling av utgiftene til flybilletter grunnet avbestilling på grunn av sykdom hos en
av de reisende.

RCG Travelis har ikke inngitt tilsvar til nemnda, men avslått klagers krav under henvisning
til at vilkårene for dekning ikke er oppfylt.  Konkret er det vist til at personer med kronisk
sykdom eller infeksjonssykdommer må ha vært symptomfrie i 6 måneder før booking.

Basert på den foreliggende dokumentasjon, herunder legeerklæring, finner nemnda
det mest sannsynlig at avbestillingen skyldtes akutt sykdom, som var ukjent for klager
ved bookingen. Det er etter nemndas syn ikke holdepunkter for at den personen som
ble syk, lider av kronisk sykdom eller infeksjonssykdom.  Unntaksbestemmelsen som
reisebyrået har vist til i dialogen med klager kommer derfor ikke til anvendelse.

Andre innvendinger mot klagers krav foreligger ikke, og nemnda anser derfor vilkårene
for dekning som oppfylt.    

Nemnda anbefaler at klagers krav tas til følge. Kravet utgjør det beløpet klager har betalt
for flybillettene ekskl. betalingen for avbestillingsbeskyttelsen, dvs. NOK 16 546.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon

Vedtak

Nemnda anbefaler at RCG Travelis betaler NOK 16 546 til klager.