Vedtak i Transportklagenemnda - Fly

Sammendrag

Krav om erstatning og refusjon av transportkostnader
grunnet beskjed om at flyvning(er) var kansellert.

Dato
27.05.2022

Saksnummer
2022-00003

Tjenesteytere
Qatar Airways

Klager har i det vesentlige anført

Klager skulle fly fra Bergen til New Delhi via Oslo og Doha den 31. oktober 2021. Den
28. oktober fikk han en e-post fra Qatar Airways om at flyvningene med deres flyselskap
var kansellerte (både utreise og retur). På hjemmesiden til flyselskapet var imidlertid
flyvningene fortsatt tilgjengelige.  Klager forsøkte å ringe selskapet for å se om de kunne
ombooke han.  Etter flere timers ventetid fikk klager beskjed om at det tidligste de kunne
tilby han var å reise den 8. november 2021. Dersom klager ikke godtok dette, kunne han
søke om refusjon. Ettersom reisen var viktig for klager, valgte han refusjon, slik at han
kunne finne andre flyvninger.  Klager måtte betale veldig mye for nye billetter så tett opp
mot avgangstid, og det var en langtekkelig reise. 

Da klager var på Oslo Lufthavn, så han at Qatar Airways sin flyvning faktisk boardet som
planlagt, samt landet i Dehli i henhold til planlagt ankomsttid den 1. november 2021.
Returflyvningen den 15. desember 2021 var heller aldri kansellert.

Qatar Airways brukte mer enn en måned på å refundere klagers opprinnelige billett.
De gav aldri noen forklaring av rettigheter, og presenterte ikke muligheten til å fly med
andre flyselskap. 

Etter å ha klagd til flyselskapet, og nesten to måneder for sent, svarte Qatar Airways at
de ville kompensere klager 600 euro. Dette er nesten halvparten av det klager betalte for
hele reisen.

Klager har fremsatt saken til Transportklagenemnda for råd og hjelp. Klager har anført at:
- Qatar Airways løy til kunden om at flyvningen var kansellert, når den i realiteten gikk
som normalt.

- Qatar Airways kontaktet ikke kunden med informasjon om rettigheter. Omruting
snarest mulig var ikke tilgjengelig.
- Refusjon av opprinnelig billett tok nesten en måned.
- Etter to måneder tilbød de 600 euro i erstatning for reisen fra Oslo, men ikke returen. 

Klager mener Qatar Airways bør bannlyses fra å fly til/fra Norge, ettersom de lyver til
kundene sine. Klager mener selskapet bør straffes. 

Fremsatt krav er kompensasjon også for returreisen, i tillegg til refusjon av
transportkostnader fra Oslo til Delhi og fra Dehli til Oslo.

Tjenesteyterne har i det vesentlige anført
Det vises til svaret Qatar Airways har sendt til klager (også lastet opp av klager i saken).

QR580/1. november 2021 fra Doha til Delhi hadde en ruteendring grunnet operasjonelle
årsaker. Som en konsekvens av dette ble klagers utreiseflyvning fra Oslo til Doha (QR176
den 31. oktober 2021) også kansellert. Kanselleringen ble gjort i klagers reservasjon den
28. oktober 2021, og klager ble informert pr. e-post. Klager kontaktet så Qatar Airways
den 31. oktober 2021. Klager fikk tilbud om andre flyvninger, men klager aksepterte ikke
disse.

I henhold til EU-forordning 261/2004 har klager blitt tilbudt 600 euro i kompensasjon.
Klager har ikke svart på denne henvendelsen.

Klager har fått full refusjon av opprinnelig billett, i tillegg til refusjon av oppgradering
som ble gjort. Billettprisen var 7902 NOK, og ble refundert den 14. november 2021 og
oppgraderingen (2056 NOK) ble refundert den 29. november 2021. 

Når det gjelder klagers opplastede dokumentasjon rundt lønning, betrakter ikke Qatar
Airways dette som kostnader/tap knyttet til endringen.

Returflyvningen faller ikke inn under EU-forordning 261/2004, ettersom Etihad Airways
ikke er et EU-flyselskap.

Nemnda bemerker

Qatar Airways har anført at det skjedde en ruteendring på flyvningen fra Doha til Delhi
(QR580), og at klagers flyvning fra Oslo til Doha derfor også ble kansellert.

QR175 fra Oslo til Doha gikk tilsynelatende som normalt. Klager ville med denne vært
fremme i Doha kl. 23:30, og klar for å fly videre med QR580 fra Doha til New Delhi.
Planlagt ankomsttid i New Delhi med QR580 var kl. 08:05 den 1. november. Fremlagt
bildedokumentasjon med ankomsttider ved New Delhi flyplass viser at QR580 landet i
New Delhi den 1. november kl. 08:06.  Det virker som at planlagt ankomsttid på denne
flyvningen var noe senere enn opprinnelig, da det på "Time" står kl. 08:35, kontra 08:05
på klagers flybillett.  Nemnda kan imidlertid ikke se hvordan denne endringen skulle
medføre at klager ikke kunne nyttiggjøre seg av flyvningene. 
Slik nemnda ser det må en derfor legge til grunn at klager i realiteten ble nektet
ombordstigning. Etter EU-forordning 261/2004 skal flyselskapet gi passasjerer som
nektes ombordstigning mot sin vilje, jf. artikkel 4, standarderstatning i samsvar
med artikkel 7, tilbud om refusjon av flybillettprisen eller omruting snarest mulig til
bestemmelsesstedet. Klager har også rett på forpleining, jf. artikkel 9. 

Qatar Airways har ifølge klager tilbudt å utbetale 600 euro i standarderstatning for
kanselleringen av utreisen. Nemnda anbefaler at Qatar Airways utbetaler denne dersom
dette ennå ikke er gjort. 

Slik nemnda oppfatter det har klager ikke rett på standarderstatning som en følge av
den nektede ombordstigningen på hjemreisen, da EU-forordning 261/2004 ikke kommer
til anvendelse for denne. Forordningen får anvendelse for flygninger innen EU-/EØS-
området, flygninger fra EU-/EØS-området til en tredjestat og flygninger fra en tredjestat
til EU/EØS-området hvis det «transporterende luftfartsselskap for flygningen er et EF-
luftfartsselskap», jf. artikkel 3 punkt 1 bokstav b.

Nemnda vil så vurdere om klager har rett på refusjon av sine ekstrakostnader for å
komme seg til og fra India.

Det følger av fast nemndpraksis og av EU-kommisjonens tolkningsveileder til
forordningen at klager kan kreve refusjon av utgifter til omruting gjort på egenhånd
dersom selskapets tilbud og assistanse ikke kan regnes som tilstrekkelig etter
forordningen. Ifølge klager ble han tilbudt omruting til nye flyvninger cirka én uke senere.
Nemnda påpeker at omrutingsplikten også gjelder med andre flyselskaper, og mener
at flyselskapets tilbud ikke er tilstrekkelig. Klager har etter nemndas syn rett på refusjon
av sine merkostnader for å komme seg til India. Grunnet høye priser fløy klager til
Ahmedabad istedenfor New Delhi (som var opprinnelig destinasjon med Qatar Airways).
Nemnda finner dette rimelig, og mener Qatar Airways bør dekke utgiftene helt frem
til Ahmedabad i henhold til EU-forordning 261/2004 artikkel 8. Klager skulle egentlig
fly videre fra New Delhi til Indore på separate flybilletter. Kontrakten mellom klager
og flyselskapet var imidlertid kun til New Delhi. EU-forordningen gir derfor ikke rett til
refusjon for kostnaden for å komme seg fra Ahmedabad til Indore. Den hjemler heller
ikke dekning av tapet klager hadde for tapt/ikke refunderbar flybillett fra Delhi-Indore.
Tapet kan være dekningsmessig etter Montrealkonvensjonen. Nemnda mener imidlertid
at disse kostnadene uansett må anses dekket gjennom standarderstatningen, jf. EU-
forordning 261/2004 artikkel 12. 

I artikkel 12 står det nærmere forklart at EU-forordningen ikke skal berøre en passasjers
rett til ytterligere erstatning. Erstatning gitt i henhold til EU-forordning 261/2004
kan imidlertid trekkes fra en slik erstatning, jf. forordningens artikkel 12. Det er fast
praksis at det foretas et slikt fratrekk. Selskapet plikter med dette ikke å både utbetale
standarderstatningen og i tillegg andre følgetap grunnet hendelsen som ikke overstiger
standarderstatningsbeløpet. 

For returreisen kommer som nevnt ovenfor EU-forordning 261/2004 ikke til anvendelse.
Klager hadde imidlertid en avtale med Qatar Airways om transport fra New Dehli til
Oslo den 15. desember 2021. Nemnda mener Qatar Airways brøt denne avtalen da
klagers booking ble kansellert for klagers vedkommende (til tross for at flyvningene gikk).
Klager hadde flere økonomiske tap grunnet avtalebruddet. Nemnda anbefaler at Qatar
Airways dekker disse. Kostnadene var som følger: flybillett fra Indore til Paris (33699 INR);
hostel i Paris (34 EUR); mat/taxi/tog (100 EUR);  flybillett fra Paris til Bergen (12905 INR);
1 ekstra dag fri fra jobb (220 EUR); og tapt/ikke refunderbar flybillett fra Indore-Delhi
(totalkostnaden for denne bookingen var 92,4 EUR. Nemnda anbefaler at Qatar Airways
refunderer halve beløpet for denne (46,2 EUR)). 

Konklusjon utreise:  Klager har rett på standarderstatning på 600 euro, samt å få dekket
merkostnadene for reise fra Bergen til Adhedabad (5192 NOK (Flybillett  Bergen-Oslo-
Dubai), 120 AED (Visa i Dubai for å sjekke inn bagasjen); 30 AED (transfer mellom to
terminaler i Dubai); og 11597 INR (flybillett Dubai-Ahmedabad). Nemnda bemerker
at passasjeren ikke skal reise gratis. Ved refusjon av klagers ekstrakostnader til nye
flybilletter, kan Qatar Airways gjøre fratrekk for de allerede refunderte opprinnelige
billettene for utreisen.

Konklusjon returreise: Klager har rett på å dekket ekstrakostnadene som oppsto grunnet
avtalebrudd fra Qatar Airways: flybillett fra Indore til Paris (33699 INR); hostel i Paris (34
EUR); mat/taxi/tog (100 EUR); flybillett fra Paris til Bergen (12905 INR); 1 ekstra dag fri fra
jobb (220 EUR); og tapt/ikke refunder flybillett fra Indore-Delhi (totalkostnaden for denne
bookingen var 92,4 EUR. Nemnda anbefaler at Qatar Airways refunderer halve beløpet
for denne (46,2 EUR)). For at passasjeren ikke skal reise gratis, kan Qatar Airways her
også gjøre fratrekk for allerede refundert verdi av returreisen.

Vedtak

Transportklagenemnda anbefaler at Qatar Airways utbetaler 600 EUR i
standarderstatning for klagers utreise. Selskapet anbefales i tillegg å refundere klagers
dokumenterte utgifter som spesifisert i vedtaket. Ved refusjon av ekstrakostnadene kan
selskapet gjøre fratrekk for allerede refundert opprinnelig booking.