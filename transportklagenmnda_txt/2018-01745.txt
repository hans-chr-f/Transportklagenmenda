Vedtak i Transportklagenemnda
- Kollektivreiser

Sammendrag

Månedskort var utløpt

Dato
16.08.2018

Saksnummer
2018-01745

Tjenesteytere
Brakar

Klager har i det vesentlige anført

Klager ble ilagt gebyr fordi hun ikke kunne vise gyldig billett.

Klager hadde brukt kortet på morgenen uten problemer. Da hun reiste fra skolen ca,
kl. 19.00 samme dag var kortet utløpt. Klager viser til at hun ikke hadde kjennskap til at
kortet måtte fornyes før kl.14.00. Klager ønsket å betale på bussen, men dette ble ikke
godtatt av kontrolløren. 

Klager ber om at Brakar frafaller ilagt gebyr.

Tjenesteyterne har i det vesentlige anført
Klager ble ilagt gebyr på bussen 5. april 2018 fordi hun ikke kunne vise gyldig billett. 

Under kontrollen ble det vist et månedskort som hadde utløpt kl. 14.00 den dagen.
Kontrolløren ba om legitimasjon, noe klager først ikke ønsket å vise. Kontrolløren ga
klager valget om å fremlegge personalia eller vente til politiet kom. Klager valgte å vise
ID. 

Man må til enhver tid passe på at man har gyldig billett når man skal reise med bussen. 

Brakar kan ikke se noen grunn til at klager skal slippe gebyret og opprettholder derfor
avgjørelsen.

Nemnda bemerker

Klager ble ilagttilleggsavgift på bussen den 5. april 2018 da hun ikke kunne vise gyldig
billett. Månedskortet hennes utløp tidligere på dagen. 

Det fremgår av Brakars reisevilkår pkt. 4 og 5 at tilleggsavgift kan ilegges dersom den
reisende ikke kan vise gyldig billett. 

Vilkårene for ilegge gebyr var således til stede. 

Nemnda bemerker at det er den reisendes ansvar å sørge for å ha gyldig billett herunder
å sørge for å kjøpe ny periodebillett i tide.

Nemnda kan ikke se at det i dette tilfellet foreligger grunnlag for å anbefale at gebyret
frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.