Vedtak i Transportklagenemnda
- Kollektivreiser

Sammendrag

Krav om frafall av ilagt gebyr. Anført at tilleggsbillett ble kjøpt før ombordstigning,
men gebyr ble likevel ilagt som følge av kommentar fra klager til kontrolløren.

Dato
05.04.2022

Saksnummer
2022-00059

Tjenesteytere
Ruter

Klager har i det vesentlige anført

Klager ble ilagt gebyr på bussen den 15. desember 2021.

Klager anfører at han, før han gikk på bussen, begynte å kjøpe en ekstra billett for
den ekstra sonen. Klager anfører at han klikket på «betal» for en billett for den andre
sonen og deretter gikk på bussen og satte seg ned. Klager anfører at kontrolløren på
det tidspunktet kom opp til ham og ba om en billett. Klager anfører at han viste ham
billetten som allerede fungerte. Klager anfører at dette skjedde innen fem sekunder.
Klager anfører at kontrolløren så gikk.

Etter to-tre minutter sa imidlertid klager til kontrolløren at han skulle holde seg vekk på
grunn av covid-19. Klager anfører at kontrolløren da begynte å krangle med ham og sa
at han hadde kjøpt billetten for sent. Klager anfører at kontrolløren ville skrive ut en bot
til ham. Klager anfører at han var uenig siden han hadde en gyldig billett da han gikk
på bussen. Klager anfører at politiet ble tilkalt. Klager anfører at han var veldig nervøs.
Klager stiller spørsmål ved at man behandler en passasjer på denne måten. Klager
anfører at kontrolløren kom tilbake til ham etter kontrollen siden han sa til kontrolløren
at han ikke skulle komme nærmere enn to meter unna ham. Klager anfører at dette er en
form for mobbing av en passasjer som ikke har rettigheter og som må gjennom en slik
ubehagelig situasjon.

Klager anfører at han er svært skuffet over kontrollørenes oppførsel. Han anfører at
kontrollørene hadde en svært høylytt oppførsel som klager kommenterte, og han ba
kontrollørene om å ikke samle inn billetter under covid-19-pandemien. Klager anfører
at det var derfor den ubehagelige reaksjonen til kontrolløren kom og han fikk beskjed
om at han hadde kjøpt billett for sent. Klager anfører at dette ikke er sant. Klager
anfører at kontrolløren er uærlig og at han ble frarøvet pengene sine. Klager anfører at
innkrevingen av gebyret av kontrolløren i dette tilfellet var ulovlig.

Klager krever frafall av gebyret.

Tjenesteyterne har i det vesentlige anført
Klager ble stoppet i billettkontroll om bord på busslinje 110 den 15. desember 2021.

Kontrollørene kom på bussen og startet kontrollen fra stasjonen Rasta senter, som ligger
i sone 2Ø. Klager har kun periodebillett gyldig i sone 1.

Billett for ekstra sone ble kjøpt etter at kontrollen hadde startet. Det er notert at han
allerede satt om bord da kontrollørene gikk på og startet kontrollen fra Rasta senter,
hvor bussen var fra kl. 16.01.24 til kl. 16.02.10. Klagers billett ble ikke bestilt før kl.
16.02.37.

Det vises til Ruters reisevilkår, punkt 3:
Passasjeren skal:
b) ha gyldig billett ved påstigning på et transportmiddel eller ved inntreden i en
kontrollsone. Dette innebærer at elektronisk billett skal være aktivert på dette tidspunkt.
d) fremvise billetten til personalet på oppfordring. På transportmidler som kun tillater
ombordstigning foran, skal gyldig billett fremvises uoppfordret til fører.

Ruter ser ingen grunn til frafall av dette gebyret.

Nemnda bemerker

Klager ble ilagt gebyr på bussen den 15. desember 2021.

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning eller inntreden i kontrollsone.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Nemnda bemerker at ifølge fremlagt gebyrrapport er kontroll om bord registrert
startet på holdeplassen Rasta senter kl. 16.01.39. Klager hevder å ha gått på bussen
på Visperud, dvs. tre holdeplasser etter Rasta senter, og at han kjøpte billetten før han
gikk på bussen. Fremlagt sanntidslogg viser at bussens avgang fra Rasta senter var kl.
16.02.10 og at bussen ankom Visperud kl. 16.06.00. Klagers billett er registrert kjøpt kl.
16.02.37. Gebyret er registrert ilagt kl. 16.03.19.

Nemnda finner det mest sannsynlig at klager satt på bussen da kontrollen startet på
Rasta senter. Nemnda legger vekt på at det fremgår av gebyrrapporten at klager allerede
satt om bord på bussen da kontrollen startet, og at klager kjøpte tilleggsbilletten etter at
kontrollen hadde startet.

Vilkårene for å ilegge gebyr var dermed til stede. Nemnda kan ikke se at det er grunnlag
for å anbefale at gebyret frafalles.

Vedtak

Transportklagenemnda kan ikke anbefale at klager gis medhold.