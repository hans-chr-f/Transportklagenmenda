Vedtak i Transportklagenemnda - Fly

Sammendrag

Krav om refusjon av billett grunnet kansellert flyvning.

Dato
26.06.2022

Saksnummer
2022-00326

Tjenesteytere
Supersaver
Air Leap

Klager har i det vesentlige anført

Klager skulle reise med L62RPV fra Røros til Oslo med avreise 29. november 2020, men
flyvningen ble kansellert på avreisedato. 

Klager krever refusjon av den ubenyttede billetten til kroner 1 390.

Tjenesteyterne har i det vesentlige anført
Supersaver har inngitt følgende tilsvar:
Klager booket sin reise den 28. november 2020 for en person fra Røros til Oslo med
opererende flyselskap, Air Leap. Reisen hadde avgang 29. november 2020. På grunn av
den ekstraordinære situasjonen med Covid-19 kansellerte flyvningen kundens reise. 

Supersaver har i henhold til flyselskapets intruksjoner, på vegne av kunden, søkt om
full refusjon fra Air Leap via BSP systemet. Supersaver har dessverre ikke mottatt noen
tilbakebetaling enda. Status på Supersavers søknad står per i dag som "pending", hvilket
innebærer at flyselskapet først og fremst må godkjenne søknaden fra reisebyrået og
deretter iverkesette utbetaling for at Supersaver skal kunne refundere kunden. 

Ved booking blir kundens betaling umiddelbart videreformidlet til flyselskapet i henhold
til Supersavers reisevilkår. Dersom det skjer en betalingsretur fra flyselskapet vil dette
beløpet bli formidlet til kunden. 

Supersaver avviser klagers krav om refusjon av billettene da det ikke er mottatt noen
betalingsretur fra Air Leap.

Air Leap har inngitt følgende tilsvar:

Den 24. januar 2022 gikk Air Leap inn i en rekonstruksjon av selskapet og alle
utbetalinger som gjelder EU-forordning 261/2004 ligger nå som en fordring.
Rekonstruksjonen håndteres av Cirio Advokatbyrå som har opprettet et brev som kan
leses via vedlagt link. Der finnes også kontaktinformasjon til de ansvarlige som håndterer
konstruksjonen.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7. Air Leap
har ikke kommentert eller dokumentert årsak til at klagers flyvning ble kansellert på
dagen for avreise. Klager har etter dette krav på standarderstatning

Ved kansellering skal passasjeren gis valget mellom refusjon eller omruting, jf. EU-
forordning 261/2004 artikkel 8 nummer 1. Klager krever refusjon av de ubenyttede
billettene. Reisen er kjøpt via et reisebyrå. Det er imidlertid flyselskapet, og i dette tilfellet
Air Leap, som er ansvarssubjekt etter EU-forordning 261/2004.

Air Leap har vist til at selskapet er under en rekonstruksjonsprosess og at krav knyttet til
EU-forordning 261/2004, som i denne saken, ligger som en fordring. 
Flyselskapet har videre oppgitt til nemnda at berørte reisende med krav mot selskapet
må ta kontakt med ansvarlig kontaktpersoner oppgitt i informasjonsbrevet utarbeidet av
Cirio Advokatbyrå. Nemnda legger til grunn at dette også gjelder kravet fra klager. 

Nemnda anbefaler at Air Leap refunderer klager i henhold til rekonstruksjonsplanen for
selskapet.

Vedtak

Transportklagenemnda anbefaler at Air Leap betaler standarderstatning samt refunderer
klager i henhold til rekonstruksjonsplanen for selskapet.