Vedtak i Transportklagenemnda - Fly

Sammendrag

Krav om refusjon av gebyr håndbagasje.

Dato
10.09.2019

Saksnummer
2018-03592

Tjenesteytere
Wizz Air

Klager har i det vesentlige anført

Klager med reisefølge (tilsammen to personer) skulle reise fra Trondheim til Gdansk den
12. juni 2018 kl 20.50 med Wizz Airs flight W6 1761. Begge de reisende hadde med seg en
håndbagasje hver på under 10 kilo. Klager ble avkrevd et gebyr på kroner 640 per person
med den begrunnelsen at håndbagasjen var for stor. Dette til tross for at koffertene
passet i kontroll-måleren ved innsjekkingsskranken. 

Leverandøren som solgte koffertene til klager skriver at målene 55cmx40cmx20cm er
tillatte mål for å ta med kofferten i kabinen som håndbagasje. Videre listes det opp flere
flyselskap som tillater disse målene, blant annet Wizz Air. 

Klager mener håndbagasjen var innenfor tillatte mål, og krever gebyret refundert.

Det vises for øvrig til klagers brev.

Tjenesteyterne har i det vesentlige anført
I henhold til Wizz Airs regler og vilkår kan man ta med håndbagasje som er innenfor
følgende mål: 

55X40X23 CM (HANDLES AND WHEELS EXCLUDED (BUT MAX 5CM EXTRA WHEELS)) AND
THE MAXIMUM ACCEPTABLE WEIGHT FOR ONE SINGLE PIECE OF HAND BAGGAGE IS 10
KG.

Ground Handling på de ulike flyplassene har rett til å måle passasjerenes håndbagasje og
ta gebyr dersom håndbagasjen ikke er innenfor tillatte mål. 

Det er passasjerenes ansvar å måle og veie håndbagasjen før ankomst flyplassen.

På grunnlag av ovennevnte kan Wizz Air ikke imøtekomme klagers krav.

Nemnda bemerker

Flyselskapene kan kreve at håndbagasje sendes i lasterommet, eller avkreve et gebyr
dersom håndbagasjen er for stor if orhold til deres regler, for å unngå at all håndbagasje
ikke får plass i bagasjehyllene eller under stolsetene. 

Klager har fremlagt fotos som etter nemndas syn viser at håndbagasjen var for stor
etter de reglene for håndbagasje som gjaldt på flyvningen. Hjulene og en del av
kofferten stikker tydelig over kanten på boksen som ble benyttet til å kontrollmåle ved
innsjekkingsskranken. 

Nemnda legger etter dette til grunn at klagers håndbagasje var for stor og at klager med
reisefølge derfor ble avkrevd et gebyr . 

Nemnda kan etter dette ikke anbefale at klager gis medhold.

Vedtak

Transportklagenemnda-fly kan ikke anbefale at klager gis medhold.