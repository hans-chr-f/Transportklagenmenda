Vedtak i Pakkereisenemnda

Sammendrag

Kansellert reise

Dato
23.08.2018

Saksnummer
2018-01496

Tjenesteytere
Royal Travel

Klager har i det vesentlige anført

Klager bestilte en pakkereise for en person "Upplevelsesresa till Kreta" i perioden
03.03.2018 - 10.03.2018. Totalpris SEK 5.849.

Han har betalt depositumet på SEK 990. Dette har blitt refundert av Royal Travel.

På klagers faktura fremgår følgende: "Anmälningsavgiften kommer att bli avdragen på
huvudfakturan, som kommer några veckor innan avresa".

Da klager ikke hørte noe mer, ringte han til Royal Travel i Sverige den 28. februar.
Reisekonsulenten svarte at reisen var innstilt og at hun hadde forsøkt å få tak i klager
per telefon. Det viste seg at det nummeret reisekonsulenten hadde var feil. Klager
mener han kunne ha blitt kontaktet på andre måter da han har en egen hjemmeside på
internett og kunne blitt kontaktet via Eniro, Hitta.se eller telefonopplysningen. 

Klager fikk beskjed om kansellering den 01.03.2018 kl. 13.30. Klager fikk ikke tilbud om
andre avreisedatoer.

Klager hadde utsatt forelesninger, et seminar, styremøte osv. grunnet den planlagte
reisen den 3. mars 2018. 

Klager krever "skadestånd"/erstatning på SEK 25.000.

Det vises for øvrig til korrespondanse fra klager.

Tjenesteyterne har i det vesentlige anført
Reisen ble avlyst i god tid før den skulle ha funnet sted. Tilbud om andre reisedatoer ble
gitt. 

Royal Travel kjenner ikke til om klager oppga feil telefonnummer eller om det er Royal
Travel som har skrevet feil. 

Samtlige påmeldte til den kansellerte avgangen fikk tilbud om å få reise til samme pris en
valgfri senere avreisedato hvor sesongtillegget var høyere.

Depositumet ble tilbakebetalt 21. mars 2018. Royal Travel godtar ikke klagers krav. 

Det vises for øvrig til korrespondanse fra Royal Travel.

Nemnda bemerker

Arrangøren av en pakkereise har plikt til så snart som mulig å underrette kunden hvis
reisen må avlyses, jfr. pakkereiseloven § 4-6. Samtidig skal kunden underrettes om sine
rettigheter etter pakkereiseloven § 5-2. Når en arrangør avlyser en reise har kunden blant
annet krav på omlevering med tilbud om alternativ reise, jfr. pakkereiseloven § 5-2. 

Etter nemndas syn har arrangøren ikke overholdt sin lovbestemte plikt til å underrette
kunden om avlysningen.  I følge arrangøren ringte en konsulent et telefonnummer uten å
få kontakt med klageren.  I ettertid har det vist seg at telefonnummeret som ble oppringt
inneholdt et uriktig siffer.  Det har ikke vært mulig å finne ut av hvem av partene som
hadde ansvaret for at telefonnummeret ikke stemte.  Nemnda konstaterer imidlertid at
arrangøren kunne ha kontaktet klageren på hans mailadresse eller på hans postadresse
når det ikke lyktes å komme i kontakt med ham over telefonen, ettersom både fullt navn
og adresse var oppgitt.  

De vedlagte saksdokumentene inneholder ingen opplysninger om hva som var årsaken
til at reisen ble avlyst og avtalen misligholdt.

I medhold av pakkereiseloven § 5-3 kan kunden kreve erstatning av arrangøren for tap
som følge av at pakkereisen blir avlyst. Erstatning i en slik situasjon forutsetter normalt
at det foreligger et økonomisk tap på kundens hånd. Erstatning for ikke-økonomisk
skade kan imidlertid også tenkes. I dom av 12. mars 2002, C-168/00 Leitner, fastslo EU-
domstolen: 

"Artikel 5 i Rådets direktiv 90/314/EØF af 13. juni 1990 om pakkerejser, herunder
pakkeferier og pakketure, skal fortolkes således, at den principielt giver forbrugeren et
krav på godtgørelse for ikke-økonomisk skade som følge af manglende eller mangelfuld
opfyldelse af aftalen om præstation af de tjeneste- ydelser, der indgår i en pakkerejse."

Det kan for eksempel tenkes at det lar seg gjøre å utmåle erstatning for tapet av den
opplevelsen som uteble da reisen ble kansellert. Da må i så fall opplevelsestapet
omgjøres til en formuesverdi. Etter nemndas syn må det i et slikt tilfelle være opp til
klageren å sannsynliggjøre at ikke-økonomisk skade er lidt.  Slik nemnda ser saken har
klageren ikke sannsynliggjort at han i denne forbindelse har lidt en ikke-økonomisk skade
som bør erstattes. Han er tilbudt en ny reise på et passende tidspunkt til den samme
prisen som han opprinnelig hadde avtalt.  

Klageren har videre anført:

"Jag hade skjutit på bland annat föreläsningar, ett seminarium, styrelsemöte mm och
denna inkompetens har skapat stor olägenhet för mig. Jag kräver nu ett skadestånd på
SEK 25.000, vilket är ett lågt belopp relativt den skada som er svenska filial åstadkommit."

Selv om den reisende ikke har hatt økonomisk tap, kan han tilkjennes en godtgjørelse
for vesentlige ulemper avlysningen har voldt ham.' Dette følger av at reglene i
pakkereiseloven § 6-4 om erstatning for mangler kommer til anvendelse i dette tilfellet.
Ansvarsgrunnlaget er tilnærmet objektivt både for egne og hjelperes hindringer.  

Klageren avlyste forelesninger, et seminar og et styremøte for å skaffe plass til en ukes
ferie.  Kun få dager før turen skulle ha startet fikk han beskjed om at den var avlyst, og at
avlysningen hadde skjedd på langt tidligere tidspunkt uten at han hadde fått beskjed om
det.

Etter nemndas syn må det utvilsomt ha vært en vesentlig ulempe helt unødvendig å
avlyse forelesninger og møter fordi arrangøren ikke ga beskjed om avlysningen slik han
plikter.  Etter omstendighetene anbefaler nemnda at klageren gis en godtgjørelse på
SEK 4.000 for ulempen.  Nemnda peker på at kunden ikke hadde fått krav om å betale
restbeløpet, hvilket han etter nemndas syn burde ha reagert på.  Kunden burde også selv
ha etterlyst dokumenter for reisen når disse ikke kom i god tid før avreisedato.

Vedtak

Pakkereisenemnda finner at arrangørens tilbud om ny reise til samme pris som den
opprinnelige, på et tidspunkt som passer for klageren, samt en ulempegodtgjørelse på
SEK 4.000 utgjør en passende erstatning.