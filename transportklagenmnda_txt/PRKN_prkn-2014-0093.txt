Vedtak i Pakkereisenemnda

Sammendrag

Krav om full refusjon av reisens pris på grunn av
falsk markedsføring og informasjon om hotellet.

Dato
07.10.2014

Saksnummer
93/14P

Tjenesteyter
Ving Norge AS

Saken gjelder:

Krav om full refusjon av reisens pris på grunn av falsk markedsføring og informasjon om
hotellet.

Klager har i det vesentlige anført:

Klager hadde bestilt et opphold på hotell Holiday Inn Resort Phuket på bakgrunn av
informasjon og bilder på Vings nettsider. Der fremgikk det av bildene at bassenget var stort
nok slik at klager kunne svømme, noe hun er avhengig av da hun lider av en muskelsykdom.
I beskrivelsen hadde Ving presentasjon av et bassengområde på 960 m2 med bassengbar.
Rommene skulle ha minibar og PC, noe som ikke stemte. Bassengområdet som klager hadde
tilgang til var på maks 200-300 m2 med en dybdevariasjon på 30-150 cm og ingen bassengbar.

Ved det store bassenget sto det en stor plakat som opplyste om at dette kun var for Busakorn
gjester. Klager oppgraderte da sitt rom til Busakorn delen for å få tilgang til det som ble
presentert da hun bestilte sin reise. Klager forsøkte å få kontakt med Vings representant, men
hun tok ikke kontakt med verken klager eller et annet par som også skulle klage.

Den 02.03 fikk klager kontakt med Ving og påpekte den falske markedsføringen og ba om
refusjon av sine utgifter til oppgradering. Dette fikk hun avslag på.

Klager sa da at hun ville sende klage når hun kom hjem og heller forsøke å nyte sine 14 dager i
varmen og i bassenget. Det kom imidlertid 11 sms i tillegg til en telefonsamtale fra Ving under
klagers opphold. I løpet av den første uken ble både bilder og beskrivelse av hotellet endret
på Vings nettsider.

Klager ble tilbudt kr 500 i kompensasjon eller bytte av hotell, noe hun avslo siden hun nå
bodde slik hun hadde bestilt.

Klager sendte en klage da hun kom hjem og krevde kr 5.314 i erstatning for utgiftene til
oppgradering. Ving har tilbudt kr 2.000 i prisavslag. Klager krever nå hele reisens pris
refundert som følge av falsk markedsføring av hotellet.

Ving har i det vesentlige anført:

I løpet av perioden klager bodde på hotellet ble Ving gjort oppmerksom på feil i
hotellbeskrivelsen. Feilene gjaldt bilder av bassenget, opplysninger om minibar på rommene
og at størrelsen på bassenget var oppgitt til 960 m2 mens det korrekte er 560 m2.

Ving har i løpet av vintersesongen hatt 140 gjester boende på hotellet og ingen av disse har
bemerket feil i beskrivelsen. Ving var dessverre ikke klar over feilen før det ble tatt opp i
begynnelsen av mars. Beskrivelsene ble da rettet umiddelbart.

Busakorn som klager refererer til, er et slags VIP område ved hotellet knyttet til visse
romtyper. Ving selger ikke disse romtypene. Ving viser til loggen fra reisemålet over kontakten
de hadde med klager. Det kan se ut som klager valgte å oppgradere da hun ikke synes
rommet holdt forventet standard og at hun ønsket bedre utsikt. Rommet klager fikk ved
ankomst stemmer overens med den beskrivelsen av rommene som forelå da klager bestilte
sin reise, bortsett fra lite kjøleskap i stedet for minibar. Hun valgte selv å oppgradere til en villa
med basseng- og havutsikt.

Ving har ikke oppgitt at det skal finnes PC på rommet, men på hotellet.

Ving har tilbudt en kompensasjon på kr 2.000, som tilsvarer 15 % av reisens grunnpris, for
feilaktige bilder av bassenget, opplysninger om minibar når det i stedet var lite kjøleskap med
vann og feil opplysning om bassengets størrelse.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2.

Reisearrangøren har erkjent at opplysningene om hotellet i hotellbeskrivelsen var feilaktig,
idet bilder viste et bassengområde som Vings gjester ikke hadde tilgang til. Videre sto det
i rombeskrivelsen at rommet hadde minibar, hvilket det ikke hadde. Etter at Ving ble gjort
oppmerksom på feilinformasjonen i hotellbeskrivelsen ble dette rettet opp. Sannsynligvis
skjedde dette på bakgrunn av at klageren påpekte feilene.

Klageren har opplyst at hun lider av en muskelsykdom som gjør at hun er avhengig av å
svømme, og at hun nettopp valgte hotellet fordi bildene av bassengområdet viste et basseng
som ble opplyst å være 960 kvadratmeter. Nemnda finner etter dette å måtte legge til grunn
at tilgangen til et stort, dypt basseng var av avgjørende betydning når klageren bestilte reisen.

Det store bassenget var kun tilgjengelig hvis klagerens rom ble oppgradert til Busakorn-delen
av hotellet. Hun valgte derfor å oppgradere. Vings stedlige representant ble kontaktet med
krav om at Ving betalte for oppgraderingen, noe de avslo. De tilbød kr 500 i prisavslag og bytte
av rom. Dette avslo klageren, som bodde i et rom hun var fornøyd med, som ga tilgang til det
store bassenget. Oppgraderingen kostet kr 5.314.

Reklamasjonsnemnda for pakkereiser finner å måtte konkludere med at reisen som ble solgt
led av en mangel, i og med at kunden ikke fikk det som ble forespeilet i Vings hotellomtale.
Oppgradering til det området som Ving reklamerte med, beløp seg til kr 5.314. Fordi
bassengdelen av pakken var en avgjørende forutsetning for klagerens valg, finner nemnda at
hun bør refunderes utgiftene til oppgradering.

Vedtak:

Reklamasjonsnemnda for pakkereiser anbefaler at klageren får refundert kr 5.314.

Vedtaket er enstemmig.