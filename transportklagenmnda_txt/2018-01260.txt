Vedtak i Transportklagenemnda - Fly

Sammendrag

Krav om refusjon av taxiutgifter ved forsinkelse.

Dato
23.11.2018

Saksnummer
2018-01260

Tjenesteytere
Norwegian

Klager har i det vesentlige anført

Klager og hans reisefølge reiste med Norwegians flyvning DY1817 fra Las Palmas (LPA)
til Oslo lufthavn (OSL) 11. mars 2018 kl. 16.40, med planlagt ankomsttid kl. 23.20.
Flyvningen ble forsinket med fire timer, og reisefølget ankom Oslo midt på natten. Det
var ingen muligheter for videre transport med buss eller tog før halvannen time senere.
To av de reisende var små barn, og reisefølget hadde et stort behov for å komme seg
hjem så raskt som mulig. Reisefølget tok en taxi med plass til alle de seks passasjerene,
og betalte kroner 3 257. 

Klager har fremsatt krav om refusjon av sine utgifter til taxi til kroner 3 257.

Tjenesteyterne har i det vesentlige anført
Norwegians flyvning DY1617 fra Las Palmas til Oslo 11. mars 2018 ble forsinket med tre
timer og 52 minutter ved ankomst til Oslo. Forsinkelsen skyldtes at forutgående avgang
ble omdirigert til Lisboa, da en av passasjerene om bord ble akutt syk. 

Norwegian er av den oppfatning at en omdirigering som følge av behov for akutt
medisinsk hjelp til en av passasjerene må anses som en ekstraordinær omstendighet
i EU-forordningens forstand. Selskapet avviser på dette grunnlag ethvert krav om
standardkompensasjon. 

Det følger av luftfartsloven § 10-20 at fraktfører er ansvarlig for passasjerenes tap ved
forsinkelser, med mindre flyselskapet godtgjør at de har tatt alle forholdsregler som med
rimelighet kan kreves for å unngå tapet, eller at dette ikke har vært mulig for dem. En
kostnad i forbindelse med transport fra flyplass til hjemsted er en forventet kostnad som
de fleste passasjerer har etter å ha vært på reise. Det kan ikke forventes at flyselskapet
skal dekke denne utgiften. Norwegian avviser på dette grunnlag klagers krav om refusjon
av sine taxiutgifter.

Nemnda bemerker

Norwegians flyvning DY1617 fra Las Palmas til Oslo 11. mars 2018 ble forsinket med tre
timer og 52 minutter. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Nemnda legger til grunn at forsinkelsen skyldtes at forutgående flyvning, DY1816,
måtte omdirigeres til Lisboa på grunn av akutt sykdom hos en passasjer. Dette fikk
konsekvenser for klagers flyvning. Nemnda er av den oppfatning at dette må anses som
en ekstraordinær omstendighet i forordningens forstand. Det vises til nemndas vedtak
i for eksempel FLYKN-2017-01291. Nemnda er av den oppfatning at forsinkelsen ikke
kunne vært unngått selv om alle rimelige tiltak ble truffet. Klager har etter nemndas syn
ikke krav på erstatning etter EU-forordning 261/2004.

Klager har videre krevd dekket utgifter til transport hjem. Nemnda kan ikke se at det
foreligger et ansvarsgrunnlag for Norwegian i dette tilfellet. Klager må derfor bære
utgiftene til transport selv.

Vedtak

Transportklagenemnda - fly anbefaler ikke at klager gis medhold.