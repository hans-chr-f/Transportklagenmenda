Vedtak i Transportklagenemnda - Fly

Sammendrag

Krav om erstatning for tapt bagasje.

Dato
08.04.2013

Saksnummer
666/12F

Tjenesteyter
Norwegian Air Shuttle ASA

Krav om erstatning for tapt bagasje.

Klager har i det vesentlige anført:

Klager reiste fra Oslo til Tromsø den 27. august 2012 med DY382. Ved innsjekk fikk klager
beskjed om å sende sin håndbagasje som spesialbagasje siden den var tung å ta med inn i
kabinen. Klager leverte sin koffert i skranken for spesialbagasje, og siden har han ikke sett
den.

Kofferten innehold verdisaker som datautstyr og kamera, og veide kun noen gram mer enn
maksimum tillatt vekt på ti kilo.

Norwegian fraskriver seg alt ansvar og har satt klager i en uholdbar situasjon. Det er
uforståelig for klager at Norwegian ikke tar ansvar og erstatter den tapte kofferten og dens
innhold. Alle originale kvitteringer er sendt Norwegian.

Klager krever erstatning for tapt bagasje.

Norwegian har i det vesentlige anført:

Norwegian beklager at klagers bagasje fortsatt ikke er lokalisert. Klager sjekket inn med
håndbagasje som var tyngre enn tillatt, kofferten måtte derfor sjekkes inn.

I henhold til Norwegians regler og vilkår skal innsjekket bagasje ikke inneholde bl.a.
datautstyr, mobiltelefon og kameraer.

Norwegian kan dessverre ikke imøtekomme klagers krav om erstatning av tapt bagasje, siden
bagasjen innehold artikler som ikke skal være i innsjekket bagasje.

Nemnda bemerker:

I henhold til Norwegians vilkår kan man ta med håndbagasje på inntil 10 kilo. Nemnda legger
til grunn at klagers håndbagasje veide mer. Norwegian kunne således nekte klager å ta
kofferten med som håndbagasje.

Klager har opplyst at det var Norwegians egne ansatte som ga klager beskjed om at bagasjen
skulle sjekkes inn som spesialbagasje. Dette til tross for at klager opplyste at kofferten
innehold datautstyr og kamera. Norwegian har ikke kommentert dette, og nemnda legger
klagers opplysninger til grunn. Nemnda har ved den videre vurdering delt seg i et flertall og et
mindretall.

Nemndas flertall, lederen og forbrukernes representanter, er av den oppfatning at
klager på denne bakgrunn hadde grunn til å gå ut fra at Norwegian aksepterte at
kofferten med innhold ble transportert av Norwegian på lik linje med annen bagasje.

Klagers koffert kom bort mens den var i Norwegians varetekt. Norwegian er ansvarlig for
bortkommet bagasje, jf. luftfartsloven § 10-18. Ansvaret er begrenset til 1 113 SDR, per
passasjer, jf. luftfartsloven § 10-22 tredje ledd.

Klager har sendt originalkvitteringer til Norwegian. Det fremgår ikke av sakens dokumenter
hvilket samlet tap som kreves erstattes. Flertallet anbefaler etter dette at Norwegian erstatter
klagers dokumenterte tap, oppad begrenset til 1 113 SDR.

Nemndas mindretall, flyselskapenes representanter, er av den oppfatning at
Norwegian ikke er ansvarlig. Flertallet viser til at det fremgår klar av Norwegians vilkår
at innsjekket bagasje ikke skal inneholde datautstyr, kameraer mv. Når passasjerer
tross dette tar med slikt utstyr i innsjekket bagasje, er Norwegian ikke ansvarlig om
dette blir ødelagt eller kommer bort.

På bakgrunn av flertallets vurdering traff nemnda slikt

Vedtak:

Transportklagenemnda - fly anbefaler at Norwegian erstatter klagers dokumenterte tap
oppad begrenset til 1 113 SDR.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Pål Martin Andersen, Forbrukerrådet

Janne Grethe Soløy, Widerøes Flyveselskap AS

Olav Grøttland, SAS