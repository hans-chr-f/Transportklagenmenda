Vedtak i Transportklagenemnda - Fly

Sammendrag

Krav om erstatning grunnet forsinkelse.

Dato
04.09.2013

Saksnummer
047/13F

Tjenesteyter
Norwegian Air Shuttle ASA

Krav om erstatning grunnet forsinkelse.

Klagerne har i det vesentlige anført:

Klagerne skulle feire firmaets 30 års jubileum ved å reise på tur til Nice. Klagerne hadde
avgang fra Tromsø den 7. september 2012 kl. 06:30 via Oslo og København, med ankomst
Nice kl. 13:10.

Tromsø-Oslo forløp som normalt, men DY3222 fra Oslo til København ble forsinket til kl.
12:30 slik at klagerne mistet sin videreforbindelse. Klagerne ble booket om til neste fly fra
København til Nice dagen etter kl. 07:00.

Det var svært lite hjelp og få fra Norwegian.

Klager mistet en tredjedel av reisen, og krever like stor del av reisens verdi refundert, kroner
37 000 for elleve personer.

Det vises for øvrig til klagers brev.

Norwegian har i det vesentlige anført:

DY3222 ble forsinket 3 t 25 min grunnet teknisk feil, det vises til rapport.

Dom C-549/07, Wallentin-Hermann v Alitalia, prøver å definere ekstraordinære
omstendigheter, og i henhold til dommen kan tekniske problemer som oppdages under
vedlikehold ikke defineres som ekstraordinære omstendigheter. Norwegian kan bekrefte at
flyselskapet følger alle vedlikeholdsprogram pålagt av myndighetene og flyprodusenten, og at
det tekniske problemet oppstod under drift og utenfor planlagt vedlikehold.

I de tilfeller hvor en uregelmessighet er forårsaket av en ekstraordinær omstendighet,
er flyselskapet unntatt fra forpliktelse til å utbetale kompensasjon. Omstendigheter som
er utenfor flyselskapets kontroll er hendelser som ikke er forårsaket av en handling eller
unnlatelse av flyselskapet.

Norwegian ønsker å refundere klagers utgifter i ventetiden mot originale kvitteringer, men
kan ikke imøtekomme kravet utover dette.

Det vises for øvrig til Norwegians brev.

Nemnda bemerker:

Nemnda legger på bakgrunn av de foreliggende opplysninger til grunn at flygningen fra Oslo
til København ble forsinket slik at klagerne ikke rakk sin videreforbindelse til Nice. Klagerne
kom til Nice om lag 20 timer forsinket.

Forsinkelse som medfører at passasjerene kommer frem til det endelige bestemmelsesstedet
tre timer eller mer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 [C-402/07] og i sak Nelson m.fl. av 23. oktober 2012 [C-581/10].

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå forsinkelsen.

Forsinkelsen skyldtes i dette tilfellet startproblemer med flyet.

Saken er forelagt Luftfartstilsynets tekniske avdeling som ikke har noen bemerkninger til
flyselskapets beskrivelse av den tekniske feilen.

Nemnda legger på bakgrunn av de foreliggende opplysninger til grunn at feilen oppsto uten
forvarsel til tross for at rutinemessig teknisk vedlikehold var gjennomført.

I den foreliggende situasjon var det etter nemndas vurdering ikke praktisk mulig å treffe tiltak
for å unngå feilen eller forsinkelsen. Forsinkelsen gir derfor ikke rett til standarderstatning
etter EU-forordningen.

Forsinkelsen medførte at klagerne ikke fikk benyttet forhåndsbetalt hotell mv. De fikk også
ødelagt deler av sitt opphold. Norwegian er i henhold til luftfartsloven § 10-20 ansvarlig for
økonomisk og ikke-økonomisk tap som følge av forsinkelse, med mindre selskapet godtgjør at
det har tatt alle forholdsregler som med rimelighet kan kreves for å unngå tapet, eller dette
ikke har vært mulig for dem.

Nemnda er av den oppfatning at Norwegian i dette tilfellet ikke hadde mulighet til å unngå
forsinkelsen.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.