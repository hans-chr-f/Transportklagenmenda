Vedtak i Transportklagenemnda - Fly

Sammendrag

Krav om refusjon av nye flybilletter grunnet nektet innsjekking.

Dato
15.09.2023

Saksnummer
2023-00243

Tjenesteytere
Air France

Klager har i det vesentlige anført

Klager hadde bestilt reise t/r Oslo-Paris med utgående reise den 8. juli 2022 og returreise
11. juli 2022:

Gardermoen-Paris - AF1275 - kl. 06:25- kl. 08:55 (frist for innsjekking kl. 05:45)

Paris-Gardermoen - AF1771 - kl. 14:25- kl. 16:40 (frist for innsjekking kl. 13:45)

Klager kom til Gardermoen og hevder det stod ingenting hvor Air France oppholdt seg
og hvor klager skulle sjekke inn. Klager endte med å komme frem akkurat, men fikk da
beskjed at innsjekking ble lukket selv om det stod folk i kø.

Klager ringte til Air France 12 min etter innsjeking var låst. Klager fikk statusen "no
show" og bestilte nye flybilletter med Norwegian for å komme seg til Paris. Klager måtte
mellomlande i Danmark og brukte 2 timer ekstra på reisen med ekstra utgifter på 9 222
NOK. Klager har fått refundert 413 NOK av Air France.

Klager krever full refusjon av nye flybilletter.

Tjenesteyterne har i det vesentlige anført
Air France skriver at innsjekkingen ble lukket i henhold til de prosedyrer som gjelder på
europeiske flygninger. Denne informasjonen er tilgjengelig på Air France sine nettsider.
Innsjekking for europeiske flygninger til Paris stenger 40 minutter før avgang. Flyet skulle
gå kl. 06:25, derfor strengte innsjekking kl. 05:45. Klager hevder at de ringte Air France
12 minutter etter innsjekking og har vist til telefonlog fra klagers telefon. Klager ringte
derfor Air France kl. 05:47, altså 12 minutter etter innsjekking var stengt.

Klager møtte opp for sent til innsjekking og rakk dermed ikke flyet. Det som skjedde
var uheldig, men siden Air France stengte innsjekking i henhold til prosedyrer og denne
informasjonen var tilgjengelig for klager, så kan ikke Air France refundere klager utgifter
til nye flybilletter. Air France har allerede refundert de originale flybillettene til klager.

Nemnda bemerker

EU-forordning 261/2004 artikkel 4 nr. 3. bestemmer at «dersom passasjerer nektes
ombordstigning mot sin vilje, skal det transporterende luftfartsselskap umiddelbart gi
dem erstatning i samsvar med artikkel 7 og assistere dem i samsvar med artikkel 8 og 9».

I forordningens artikkel 2 bokstav j er «nektet ombordstigning» definert som «avvisning
av passasjerer på en flyging, selv om de har møtt til innsjekking på de vilkår som er
fastsatt i artikkel 3 nr. 2, unntatt når det er rimelig grunn til avvisningen, f.eks. av helse-
eller sikkerhetsmessige årsaker eller fordi reisedokumentene er utilstrekkelige».

Artikkel 3 nr. 2 bokstav a) gir forordningen anvendelse dersom klager har en bekreftet
reservasjon og «møter til innsjekking» på det tidspunkt som er angitt skriftlig på forhånd
av flyselskapet.

Flertallet - leder og bransjerepresentantene - mener at årsaken til at klager ble nektet
ombordstigning var at hun møtte for sent til innsjekk. 
Innsjekkingen stengte 45 minutter før avgang, dvs. kl. 05:45. Dette var informasjon som
klager var kjent med, eller burde vært kjent med siden det stod på flybilletten.

Det fremkommer ikke helt klart når klager faktisk stilte seg i kø for innsjekking. Klager
hevder at hun kom akkurat til køen for innsjekking, men at innsjekking ble lukket selv
om det stod folk i kø. Klager har vist til telefonlog hvor hun ringte Air France 12 minutter
etter at innsjekking stengte. 

Flertallet mener uansett at klager burde ha beregnet mer tid på flyplassen med tanke
på at dette var en internasjonal flyvning. Klager har ikke forklart når hun møtte opp til
innsjekking.

Det er passasjerenes eget ansvar å komme i god tid til flyplassen, slik at man rekker å
sjekke inn innen de frister som gjelder. Passasjerene må ta høyde for at det kan være
køer ved innsjekkingsautomater, bagasjeinnlevering mv., og man kan ikke regne med at
man ved sen ankomst får gå forbi andre passasjerer i disse køene. Selv om flyselskapene
ofte vil assistere passasjerer i tidsnød, betyr det ikke at flyselskapet vil pålegges et
erstatningsansvar dersom disse passasjerene ikke prioriteres. 

Flertallet mener at klager ikke har krav på standarderstatning eller refusjon av nye
flybilletter.

Mindretallet, forbrukerrepresentantene, viser til at selskapet i denne saken ikke
har imøtegått klagers påstander om manglende informasjon om innsjekkingssted,
og deretter lang kø ved innsjekk, som årsaker til at hun ikke kom med flyet.
Bevissikringshensynet får etter mindretallets syn betydning her. Det bør være relativt
enkelt for selskapet å sannsynliggjøre at det ikke var uregelmessigheter på flyplassen,
som kan forklare at klager ikke rakk flyet. Videre har ikke klager fått en klar oppfordring
om å redegjøre i detalj for når hun ankom flyplassen, når hun stilte seg i kø for innsjekk,
med videre. Etter mindretallets syn er det derfor ikke grunnlag for å konkludere
med at klager ikke rakk flyet var at hun møtte for sent til innsjekk. Mindretallet
mener at det må legges til grunn at klager ble nektet ombordstigning i forordningens
forstand, og at klager må få medhold i sitt krav om ekstra utgifter til nye flybilletter,
da hun ikke ble tilbudt kostnadsfri omruting. Klager vil i et slikt tilfelle også ha krav på
standarderstatning.

Nemnda konkluderte deretter i tråd med flertallets oppfatning.

Myndigheter og flyplasser pålegger flyselskap å kreve inn skatter og avgifter per reisende
passasjer. Disse skattene og avgiftene kreves bare fra flyselskapet når passasjeren
faktisk velger å reise. Dersom passasjeren ikke benytter seg av sin planlagte reise,
har passasjeren rett til å få refundert de offentlige skatter og flyplassavgifter som er
refunderbare. 

Nemnda påpeker også at tjenesteyterne har mulighet til å trekke et håndteringsgebyr
for refusjonen i henhold til sine vilkår, som klager aksepterte ved bestilling av reisen.
Dersom det etter refusjonen gjenstår noe beløp, anbefaler nemnda at klager tar kontakt
med sitt forsikringsselskap for dekning av dette. Nemnda anbefaler at Air France
refunderer refunderbare myndighetspålagte skatter og avgifter på de ubenyttede
flybillettene til klager, hvis ikke dette allerede har blitt gjort. 

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at Air France refunderer skatter og avgifter til klager
for ubenyttede flybilletter, hvis ikke dette allerede har blitt gjort. For øvrig anbefaler
Transportklagenemnda at klager ikke gis medhold.