Vedtak i Transportklagenemnda - Fly

Sammendrag

Krav om refusjon av utgifter grunnet kansellering.

Dato
20.06.2014

Saksnummer
182/14F

Tjenesteyter
Norwegian Air Shuttle ASA

Krav om refusjon av utgifter grunnet kansellering.

Klager har i det vesentlige anført:

Klager skulle reise fra Malaga til Oslo via København den 6. oktober 2013 med DY5573.
Avgangen ble kansellert og klager ble ombooket til dagen etter med et direkte fly.

Ved bestilling måtte klager betale for sete- og bagasjegebyr for både Malaga-København og
for København-Oslo. Hun har altså betalt gebyr for tre strekninger t/r. Klager mener dette må
være feil fra Norwegians side.

Klager krever refusjon av setegebyr og bagasjegebyr for strekningen København-Oslo da
de endte opp med å reise kun en strekning fremfor to. Videre krever klager refusjon av
telefonutgifter og drosje fra flyplass til hotell t/r i Malaga. Totalt krav kroner 710.

Det vises for øvrig til klagers brev.

Norwegian har i det vesentlige anført:

DY5573 ble kansellert som følge av uforutsett teknisk problem, det vises til fremlagt teknisk
rapport. Hendelsen var ekstraordinær og utenfor Norwegians kontroll.

I henhold til Norwegians regler og vilkår er det ingen refusjon av tilleggsvalg som sete-
og bagasjegebyr. Når en avgang kanselleres og klager velger å avbryte reisen vil både
flybilletten og tilleggsvalgene bli refundert. I de tilfeller hvor billetten benyttes refunderes ikke
tilleggsvalgene.

På samme måte som under Montreal-konvensjonen bør luftfartsselskapenes forpliktelser
være begrenset eller bortfalle i tilfeller der en hendelse er forårsaket av ekstraordinære
omstendigheter som ikke kunne vært unngått selv om alle rimelige tiltak var truffet. Slike
omstendigheter kan særlig inntreffe i tilfeller med politisk ustabilitet, værforhold som gjør det
umulig å gjennomføre flygingen, sikkerhetsrisiki, uforutsette mangler ved flysikkerheten og
streiker som påvirker driften til det transporterende selskap.

I henhold til dom C-402/07 i EU-domstolen (Sturgeon-dommen), er flyselskapene unntatt fra
videre kompensasjon hvis årsaken til forsinkelsen er ekstraordinære omstendigheter utenfor
flyselskapets kontroll som forhindrer flyvningen. En omstendighet som er utenfor Norwegians
kontroll er hendelser som ikke er forårsaket av en handling eller unnlatelse av flyselskapet.

Dom C-549/07, Wallentin-Hermann v Alitalia, prøver å definere ekstraordinære
omstendigheter, og i henhold til dommen kan tekniske problemer som oppdages under
vedlikehold ikke defineres som ekstraordinære omstendigheter. I dette tilfellet ble feilen
oppdaget under drift. Videre fremkommer det at man ikke kan utelukke at tekniske feil
utgjør ekstraordinære omstendigheter dersom den stammer fra hendelser som er utenfor
flyselskapets normale virksomhet og ligger utenfor deres faktiske kontroll. Hendelser som ikke
er en del av Norwegians normale virksomhet er hendelser som ikke forekommer gjentagende
ved drift av flymaskinen.

Norwegian kan bekrefte at flyselskapet følger alle vedlikeholdsprogram pålagt av
myndighetene og flyprodusenten, og at det tekniske problemet oppstod under drift og
utenfor planlagt vedlikehold.

På grunnlag av ovennevnte kan Norwegian ikke imøtekomme klagers krav.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

Innstillingen skyldtes i dette tilfellet feil på en hydraulikkpumpe.

Saken er forelagt Luftfartstilsynet som ikke har bemerkninger til flyselskapets beskrivelse av
den tekniske feilen.

Nemnda legger på bakgrunn av de foreliggende opplysninger til grunn at feilen oppsto uten
forvarsel til tross for at rutinemessig teknisk vedlikehold var gjennomført.

I den foreliggende situasjon var det etter nemndas vurdering ikke praktisk mulig å treffe tiltak
for å unngå feilen eller kanselleringen. Kanselleringen gir derfor ikke rett til erstatning etter
EU-forordningen.

Klagerne ble omrutet og ble tilbudt mat og hotell. Norwegian har også erstattet klagernes
utgifter til transport mellom hotellet og flyplassen. Dette er i overensstemmelse med EU-
forordningen.

Klagerne har opplyst at det var nødvendig å ringe Norwegian for å bli omrutet. Dette er ikke
bestridt. Norwegian er enig i at klager har rett til refusjon av sine utgifter i denne forbindelse,
men krever dokumentasjon av utgiftene.

Nemndas flertall, lederen og forbrukernes representanter finner det sannsynlig at
klagerne har hatt utgifter på minst 100 kroner og anbefaler at Norwegian erstatter
dette. Mindretallet, flyselskapenes representanter, er av den oppfatning at det kun er
dokumenterte utgifter som kan kreves erstattet.

Det fremgår av klagers billetter at klagerne har betalt for setereservasjon og bagasje på alle
delstrekningene. I henhold til Norwegians forklaring til klager i brev av 9. desember 2012 skal
det ved en gjennomgående reise kun betale ett tillegg for hele reisen en vei. I Norwegians
brev av 19. mars 2013 til nemnda opplyser Norwegian at man ved bestilling av tilleggsvalg
betales per strekning, og at det er korrekt at det blir 6 setereservasjoner fordi klagerne var to
personer.

Det synes for nemnda som om Norwegian har gir to motstridende svar.

Nemnda legger på bakgrunn av de foreliggende opplysninger til grunn at den opprinnelige
betaling er i henhold til Norwegians vilkår. Dette er den samlede pris som er avtalt for
transporten fra Malaga til Oslo. Norwegian fløy klagerne til Oslo og har således oppfylt sin
del av avtalen. Nemnda kan ikke se at omrutingen skulle gi grunnlag for refusjon av deler av
reisen, selv om klagerne nå fløy direkte.

Vedtak:

Transportklagenemnda - fly finner ikke å kunne anbefale at klager refunderes bagasje- og
setetilleggene. Nemnda anbefaler at Norwegian utbetaler kr 100 i telefonutgifter.