Vedtak i Transportklagenemnda - Fly

Sammendrag

Krav om refusjon av billetter grunnet kansellering som følge av covid-19 pandemien.

Dato
24.08.2021

Saksnummer
2020-03567

Tjenesteytere
Mytrip
Norwegian Air Shuttle

Klager har i det vesentlige anført

Klager (to personer) hadde bestilt en reise fra Oslo til København hos Mytrip med
Norwegian for reise den 9. april 2020. Reisen ble kansellert grunnet covid-19 pandemien,
og klager krever full refusjon DKK 1 131. 

Norwegian hevder klager aksepterte ruteendringen, men dette er helt uforståelig for
klager. De ble ikke på noe tidspunkt informert om at flyvningen var kansellert, og hun har
ikke akseptert noen ruteendring.

Tjenesteyterne har i det vesentlige anført
Mytrip har i det vesentlige anført:

Klagers flyvning ble dessverre kansellert som følge av covid-19 pandemien. Mytrip har
søkt refusjon fra flyselskapet. 

Norwegian har ikke avgitt uttalelse til nemnda. Til klager har flyselskapet i det vesentlige
anført:

Klager har ikke krav på refusjon da hun aksepterte ruteendringen.

Nemnda bemerker

Norwegian har tross oppfordring ikke avgitt uttalelse til nemnda. Nemnda treffer
derfor vedtak på grunnlag av de opplysningene som har fremkommet i saken, jf.
transportklagenemndforskriften § 5-3 (3). 

Klager har opplyst at flyvningen ble kansellert, og at de ikke ble informert om dette før
planlagt avreise. Norwegian har til klager anført at det oppstod en ruteendring som
klager aksepterte. Uttalelsen er imidlertid ikke forklart nærmere eller dokumentert.
Det er ikke fremlagt noen dokumentasjon på slik ruteendring. Nemnda legger dermed
klagers forklaring om kansellering til grunn. 

Ved kansellering gir EU-forordning 261/2004 artiklene 5 og 7 passasjeren rett til
standarderstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige
tiltak var truffet. Også ruteendring er å anse som en kansellering. Norwegian har ikke
godtgjort at ruteendringen eller kanselleringen skyldtes en ekstraordinær omstendighet
som ikke kunne vært unngått. Klager og følget har således rett til standarderstatning på
250 euro per person.

Ved kansellering har passasjeren videre valget mellom refusjon av den fulle billettprisen
eller omruting snarest mulig til bestemmelsesstedet på tilsvarende transportvilkår, jf.
EU-forordningen artikkel 8. Klager har krevd refusjon. Nemnda anbefaler at Norwegian
refunderer klagers ubenyttede flybilletter.

Vedtak

Transportklagenemnda anbefaler at Norwegian utbetaler 250 euro per person til klager,
samt refunderer de ubenyttede flybillettene.