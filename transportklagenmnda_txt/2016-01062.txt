Vedtak i Transportklagenemnda - Fly

Sammendrag

Krav om kompensasjon ved problemer med
innsjekkingsautomatene og feilinformasjon fra flyselskapets ansatte.

Dato
12.10.2017

Saksnummer
2016-01062

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY816 fra Oslo lufthavn (OSL) til Stockholm -
Arlanda (ARN), og videre til Sarajevo (SJJ) med DY4343 29. juni 2016. Flyvningen fra Oslo til
Stockholm hadde avgang kl. 15.00, og klager anfører at han møtte opp på flyplassen cirka
kl. 13.00. 

Norwegian hadde problemer med sine innsjekkingsautomater, og all innsjekking måtte
skje i innsjekkingsskrankene. Det var lang kø og tilløp til kaos. Klager hadde jevnlig
kontakt med en av Norwegians ansatte, som stadig forsikret reisefølget om at de hadde
god tid. Da klager omsider nådde frem til innsjekkingsskranken, var det for sent å sjekke
inn. Personen som organiserte køen forklarte klager at de burde møtt opp på flyplassen
minst fire timer før avgang. Dette var samme person som tidligere hadde gitt klager
beskjed om at han hadde god tid. 

Klager måtte kjøpe nye billetter to dager senere, og pådro seg dermed ekstrakostnader.
Klager tapte to døgn av sin ferie, og fikk merutgifter til nye flybilletter, parkering og en
ekstra reise på totalt 360 kilometer tur/retur Larvik - Oslo lufthavn. Klagers tap beløper
seg til cirka kroner 10 000. 

Klager har på ovennevnte grunnlag fremsatt krav om refusjon av sine merutgifter.

Tjenesteyterne har i det vesentlige anført
Klager kom for sent til innsjekking 29. juni 2016, og årsaken er ikke kjent for Norwegian.
Innsjekking stenger ifølge Norwegians reisevilkår 30 minutter før avreise. Passasjerene
bekrefter at de er klar over dette ved billettkjøp. 

Innsjekking er mulig ved henvendelse i skranken på flyplassen, i innsjekkingsautomatene,
på Norwegians hjemmesider, i Norwegians app eller på SMS. Passasjerene må møte på
flyplassen i god tid før avreise. Uforutsette ting kan oppstå, og de reisende må ta høyde
for dette når de beregner tid på flyplassen. 

Det foreligger ingen rapport som kan tyde på driftsforstyrrelser denne dagen. Årsaken
til at klager ikke rakk innsjekking var trolig fordi reisefølget beregnet for kort tid på
flyplassen. Norwegian avviser på denne bakgrunn klagers krav om refusjon.

Nemnda bemerker

I henhold til Norwegians vilkår må man være ferdig innsjekket og ha levert bagasjen
innen bestemte frister, her 30 minutter før avgang. Klager har angitt at han møtte frem
to timer før avgang, men at innsjekkingsautomatene ikke fungerte, slik at all innsjekking
måtte skje via skranken. 

Norwegian anfører at det ikke er tilfelle. Norwegian viser til at det ikke foreligger noen
rapport om driftsforstyrrelser denne dagen, og at det derfor er stor sannsynlighet for
at det ikke var problemer med innsjekkingsautomatene den aktuelle dagen. Norwegian
mener at årsaken til at klager ikke rakk innsjekkingen var fordi det var beregnet for dårlig
tid på flyplassen, eller at det ikke var benyttet alternative innsjekkingsmetoder.

Nemnda finner at saken reiser bevisspørsmål som ikke kan klarlegges
under saksbehandlingen. Saken blir av denne grunn å avvise, jf.
transportklagenemndforskriften § 6-2 bokstav d.

Vedtak

Saken avvises.