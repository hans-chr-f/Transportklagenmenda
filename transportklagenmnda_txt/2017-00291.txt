Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
27.10.2017

Saksnummer
2017-00291

Tjenesteytere
SAS

Klager har i det vesentlige anført

Klager skulle reise fra Oslo til Tromsø den 3. oktober 2016 kl 10.25 med SK4412. Flyet ble
forsinket og ankom endelig bestemmelsessted over tre timer forsinket.

Klager ble ikke informert om sine rettigheter. 

Klager krever standarderstatning 250 euro i henhold til EU-forordning 261/21004.

Tjenesteyterne har i det vesentlige anført
SK4412 tok av fra Gardermoen mot Tromsø kl 10.42, men måtte returnere til
Gardermoen grunnet teknisk feil. Ny flymaskin ble satt inn med samme rutenummer og
tok av kl 12.42, og klager landet i Tromsø 2 timer og 16 minutter forsinket. Det vises til
fremlagt dokumentasjon som bekrefter tidene, samt dokumentasjon som viser at klager
fløy den aktuelle avgangen og ikke ble ombooket til annen avgang slik at hun ankom
Tromsø mer enn tre timer forsinket. 

Hendelsen er ikke kompensasjonsberettiget i henhold til EU-forordning 261/2004 da
forsinkelsen var på under tre timer.

SAS kan ikke imøtekomme klagers krav om standarderstatning.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Nemnda mener at flyselskapet SAS har fremlagt dokumentasjon for at forsinkelsen var
under 3 timer og at den ikke gir rett til erstatning: 

Dokumentasjonen (traffic and flight information) viser at klagerens planlagte flygning til
Tromsø ble avbrutt på grunn av teknisk feil på flymaskinen, at det ble gjort et bytte av
flymaskin i Oslo, og at klageren var med den nye flymaskinen som landet 2 timer og 16
minutter forsinket i Tromsø.

Vedtak

Transportklagenemnda - fly anbefaler ikke at klageren gis medhold.