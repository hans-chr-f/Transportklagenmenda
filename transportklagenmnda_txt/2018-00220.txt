Vedtak i Pakkereisenemnda

Sammendrag

Krav om standarderstatning og dekning av
taxiutgifter til og fra hotellet i løpet av forsinkelsen.

Dato
17.04.2018

Saksnummer
2018-00220

Tjenesteytere
Amisol Travel AS

Klager har i det vesentlige anført

Klager bestilte en pakkereise for tre personer med innkvartering i et dobbeltrom på
Triton Empire, Hurghada, Egypt i perioden 01.07.2017 - 15.07.2017. Totalpris kr. 25.285.

På reisen fra København til Hurghada med Air Cairo ble SM774 forsinket. Klager har
fått dekket hotell og fikk voucher for bespisning, men måtte selv betale for taxi til og fra
hotellet i København.

AVREISE
Opprinnelig avgangstid: 01.07.2017 klokken 18:30.
Faktisk avgangstid: 02.07.2017 klokken 21:30.

ANKOMST
Opprinnelig ankomsttid: 01.07.2017 klokken 23:25.
Faktisk ankomsttid: 03.07.2017 klokken 03:30.

Årsaken til forsinkelsen var tekniske problemer. Air Cairo måtte fremskaffe et nytt fly.
Klager anfører at det var veldig mye frem og tilbake. Ca. kl. 23:00/23:30 den 01.07.17 ble
det bestemt at klager skulle innkvarteres på hotell og at de skulle fly neste dag. Klager
fikk beskjed om å være på flyplassen igjen til kl. 06:00 neste morgen.

Klager fikk informasjon om sine rettigheter i forbindelse med forsinkelsen.

Klager anfører at de ikke var tilfredse med Triton Empire, Hurghada, grunnet hygienen
i hotellets spisesal og at hennes døtre ble fotografert, samt mangelfull service blant
hotellets personale. 

Klager krever 1950 EUR (650 Euro x 3 personer) og 334,99 DKK for taxi til og fra hotellet.

Det vises for øvrig til korrespondanse fra klager.

Tjenesteyterne har i det vesentlige anført
Amisol anfører at Air Cairo ble forsinket fra København til Hurghada og mener at
passasjerene har krav på 600 EUR per person i medhold av EU-forordning EF 261/2004
art. 7 bokstav c, ikke 650 EUR slik klager krever.

Amisol Travel ble ikke informert om at klager ikke var tilfreds med innkvarteringen i løpet
av ferien. I Hurghada hadde de flere reiseledere som kunne hjulpet til med eventuelt å
finne et annet bosted. 

Klager krever å få dekket taxiregninger i København i forbindelse med forsinkelsen til
Hurghada. Amisol mener at kompensasjon på 600 EUR per person, totalt 1800 EUR vil
dekke disse utgiftene.

Klager har mottatt kr. 1.806 i prisavslag som følge av forsinkelsen. Dette beløpet mener
Amisol skal gå til fradrag i kompensasjonen som passasjeren får utbetalt i henhold til EU-
reglene. Amisol har videre tilbudt klager en rabatt på kr. 500 per person hvis tre personer
reiser sammen innen 31.12.2018. Rabatten gjelder ikke i skolens ferier og på allerede
nedsatte priser.

Det vises for øvrig til korrespondanse fra Amisol Travel AS.

Nemnda bemerker

Klageren har inngått avtale om reise til Egypt for tre personer med arrangøren Amisol
Travel AS.  Det fremgår av klagen at klageren hadde store utfordringer både på ned- og
opptur samt på reisemålet.  Nemnda vil presisere at det er arrangøren som er klagerens
avtalepart, og som er rette vedkommende for klager.  Det fremgår av korrespondansen
at arrangøren har overlatt til klageren å kontakte flyoperatørene.  

Det fremgår videre at klagerens reisedokumenter ikke inneholdt noe nødnummer til
operatørens kontor i København.  Arrangøren har erkjent at klagebehandlingen har vært
sendrektig.

Klageren opplyser etter at vedtaket ble utsendt at hun ikke har fått kompensasjon for
forsinkelsen. Slik saken nå ligger an bør kompensasjonen på 600 euro pr. passasjer,
totalt 1 800 euro, dekkes av arrangøren som deretter bør søke regress hos flyselskapet.
Beløpet er i samsvar med EU-forordning 261/2004. Det legges til grunn at SAS har
utbetalt kompensasjon for forsinkelsen på hjemreisen.

Reisearrangøren/flyselskapet har etter EU-forordningen i tillegg et omsorgsansvar for
passasjerene.  Rett til forpleining etc. fremgår av forordningens artikkel 9.  Det innebærer
at passasjerene skal tilbys måltider, forfriskninger og hotellinnkvartering samt dekning av
to telefonsamtaler etc., avpasset etter forsinkelsens lengde.  

I det foreliggende tilfelle er taxi-utgifter ikke dekket fordi arrangøren er av den
oppfatning at dette skal dekkes av kompensasjonen for flyforsinkelsen.  Det medfører
ikke riktighet.  Klageren har krav på å få dekket utgiftene som påløp i forbindelse med
forsinkelsen.

Anvendelse av EU-forordningen skal ikke berøre en passasjers rett til ytterligere
erstatning. Prisavslaget på kr. 1.806  kan imidlertid etter EU-forordningen artikkel 12 nr. 1
trekkes fra erstatning gitt i henhold til forordningen. 

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår
for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen
rimelig tid og uten vesentlig ulempe for de reisende, jf. pakkereiseloven § 6-2.  
Turarrangøren har etter pakkereiseloven en rett til å avhjelpe mangler.  Denne rett
forutsetter at turarrangøren gjøres kjent med problemene på reisemålet. Dersom
manglene ikke tas opp på reisemålet på en måte som gir turarrangøren mulighet til å
avhjelpe manglene, vil man ikke nå frem med krav om prisavslag i ettertid.

Nemnda legger til grunn at klageren hadde store utfordringer også med hotellet, både
med lav standard på matserveringen og med et slitt hotell med liten bassengkapasitet.  I
tillegg ble de utsatt for ubehagelige opplevelser/oppmerksomhet i forbindelse med bruk
av bassenget.  I utgangspunktet ligger derfor saken slik an at et prisavslag kunne ha vært
vurdert.  

Problemet i saken er imidlertid at forholdene ikke ble tatt opp på stedet.  Det fremgår
at det var oppslag på hotellet hvor treffetider for de lokale guidene fremgikk.  Etter
nemndas syn burde klageren ha kontaktet disse, eventuelt hotellresepsjonen slik at
arrangøren eller hotellet ble gitt en mulighet til rette på forholdene, eventuelt ved å flytte
klageren og døtrene til et annet hotell.

Slik nemnda ser saken bør prisavslaget på kr. 1.806 som er utbetalt fra arrangøren ses på
som en kompensasjon for slett kundebehandling, jfr. beskrivelsen ovenfor.

Vedtak

Pakkereisenemnda anbefaler at arrangøren dekker de utgiftene som påløp til taxi, nemlig
DKK 335, samt 1.800 euro, fratrukket kr. 1.806 som allerede er utbetalt.