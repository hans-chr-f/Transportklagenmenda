Vedtak i Transportklagenemnda - Fly

Sammendrag

Krav om erstatning for skade på sykkel.

Dato
27.05.2022

Saksnummer
2022-00151

Tjenesteytere
Norwegian Air Shuttle

Klager har i det vesentlige anført

Klager reise fra Las Palmas til Oslo den 13. januar 2022 med DY5994. Her var det kjøpt
inn tilleggsprodukt da klager skulle ha med seg sykkel. Ved ankomst i OSL så ser ikke
klager noen ytreskader på bagasjen. Da klager pakker ut sykkelen fra kofferten hjemme
så oppdager han da en sprekk og hull i karbonen på sykkelen som ikke kommer av bruk
eller normal bruk. Klager mener at kofferten har fått et så hardt press under flyvningen
at sykkelen og karbonen har fått en skade. 

Det tas kontakt med Norwegian med en gang, altså samme dag som han kom hjem.
Klager blir avvist av selskapet med at dette skulle vært meldt inn på flyplassen når
klager landet og dekker derfor ikke skaden. Det har ikke slått klager inn at man skal stå i
ankomsthallen og pakke ut sykkelen for å se om det er skader på den for så å pakke den
ned igjen.

Saken har også klager tatt med sin forsikring hvor de mener at det er Norwegian som har
ansvaret.

Sykkelen kostet kr 55 495 i juni 2021. 

Klager krever å få dekket kr. 38 200 som det kostet å reparere skaden på sykkelen.
Det har blitt utbetalt kr. 30 000 fra forsikringsselskapet.

Tjenesteyterne har i det vesentlige anført
Norwegian har anført at klager kom med DY5994 den 13. januar 2022 fra Las Palmas
til Oslo, hvor klager forlater Oslo Lufthavn uten å sjekke om bagasjen var i god stand.
Samme kveld sender klager en e-post til Norwegian med informasjon om at sykkelen er
skadet. 

Det er alltid viktig å sjekke innsjekket bagasje etter en flyreise, for omgående å
kunne rapportere eventuelle skader før man forlater flyplassen. Norwegian har
representanter tilgjengelig på flyplassen som bistår våre kunder som opplever
bagasjeuregelmessigheter. Vi vil understreke at i de tilfeller man ikke rapporterer skaden
på flyplassen direkte ved ankomst, er det kunden selv som må bevise at skaden oppstod
mens bagasjen var i flyselskapets varetekt.

Klager hevder at skaden skjedde mens den var i Norwegians varetekt og krever at
Norwegian dekker reparasjon på NOK 38200,-

Norwegian refunderer normalt for skader, inntil XDR1288, i de tilfeller en skaderapport
er opprettet umiddelbart ved ankomst og kravet er sendt skriftlig til Norwegian innen 7
dager. Dette i henhold til Montreal Convention Artikkel 31 – Timely notice of complaints.

Norwegian viser andre saker hvor kravet fra klager ble avvist da skaden ikke ble
meldt umiddelbart etter ankomst på flyplassen, da det på grunn av manglende
rapportering ikke er sannsynliggjort når eller om bagasjen ble skadet under transport
med flyselskapet. 

På grunnlag av det ovennevnte kan ikke Norwegian imøtekomme kravet om erstatning.

Nemnda bemerker

Klager krever erstatning på kroner 38 200 for skader som ble påført hans sykkel under
frakt med Norwegian Air Shuttle. 

I henhold til luftfartsloven § 10-18 første ledd er fraktfører ansvarlig for skader på
reisegods «såfremt den hendelse som har forårsaket skaden, er inntruffet om bord
på luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset». Mottas innskrevet reisegods uten klage fra mottakerens
side, formodes godset å være utlevert i god stand om ikke annet blir godtgjort, jf.
luftfartsloven § 10-26 første ledd.

Nemnda presiserer luftfartsloven § 10-26 første ledd er en bevisbyrderegel.
Ettersom skaden ikke ble rapportert før klager forlot flyplassen, medfører denne
bevisbyrderegelen at det er klager som har bevisbyrden for at skaden oppstod på reisen
eller i Norwegians varetekt.

Etter nemndas syn har klager ikke oppfylt denne bevisbyrden. Klagen ble sendt til
Norwegian da sykkelen ble pakket ut etter ankomst hjemme. Det er ikke mulig for
nemnda å fastslå om skaden skjedde mens kofferten var i Norwegians varetekt, eller
om skaden har skjedd før eller etter at bagasjen ble utlevert. Klager har fremlagt en
erklæring fra Spinn Sykkelshop, som bekrefter at skaden ikke kan ha skjedd ved normal
sykling. Dette dokumenterer etter nemndas syn ikke at skaden oppsto mens sykkelen var
i flyselskapets varetekt.

Nemnda anbefaler derfor at klager ikke gis medhold.

Vedtak

Transportklagenemnda anbefaler at klager ikke gis medhold.