Vedtak i Transportklagenemnda - Fly

Sammendrag

Krav om standarderstatning.

Dato
14.02.2020

Saksnummer
2019-01648

Tjenesteytere
Widerøe

Klager har i det vesentlige anført

Klager skulle reise fra Hammerfest til Stavanger via Tromsø og Bergen den 4. mars 2019.
Planlagt avgangstid fra Hammerfest var kl. 09:10, med ankomst i Stavanger kl. 14.00. 

Widerøes flyvning fra Hammerfest WF990 ankom forsinket til Tromsø, slik at hun ikke
rakk korresponderende fly til Stavanger. Klager ble booket på et senere fly fra Tromsø til
Trondheim, og herfra videre til Bergen, og fra Bergen til Stavanger. Ankomst i Stavanger
var kl. 18.40.

Klager hevder å ha opplevd flere ganger at Widerøe skylder på været når det i realiteten
er andre ting i veien.

Widerøe-systemet eier avvisningsutstyret, og venting på dette kan da ikke kan anses som
force majeur. 

Bagasjen ble forsinket. Det tok fryktelig lang tid før dette ble ordnet.

Klager gikk glipp av både et møte og en sosial sammenkomst grunnet forsinkelsen.

For ytterligere detaljer vises det til klagers brev og dokumentasjon.

Klager har fremsatt krav om standarderstatning på 400 euro i henhold til EU-forordning
261/2004.

Tjenesteyterne har i det vesentlige anført
Den 4. mars 2019 ble WF990 forsinket ut fra Tromsø til Hasvik, og videre forsinket til
Hammerfest. 

Klager mistet sin videreforbindelse i Tromsø til Bergen og Stavanger kl. 10.30. Klager ble
booket om til første tilgjengelige flyvning SK4577 kl. 13.45 via Trondheim, med ankomst
Stavanger kl. 18.20. 

Vedlagt dokumentasjon viser at flyvningen gikk fra gate kl. 07.47, men grunnet de-ice
som varte fra 07.54-07.58 fikk ikke flyvningen tatt av før kl. 08.04.

I tillegg til de-ice ble flyvningen ytterligere forsinket underveis grunnet værforholdene,
som gjorde flytiden lenger enn normalt. Rutetiden mellom Tromsø og Hasvik er 35
minutter, men denne dagen gikk det 47 minutter fra 08.04-08.51.  Widerøe viser til
bekreftelse på de-icing, flightplan og Metar-dekoder på værforholdene i Hammerfest,
samt en artikkel fra ifinnmark.

Nemnda bemerker

Forsinkelse som medfører at passasjerene kommer frem til sitt endelige
bestemmelsessted mer enn tre timer etter det planlagte ankomsttidspunktet gir rett til
kompensasjon. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle.

Flyselskapet har dokumentert at flyvningen fra Tromsø til Hasvik først ble forsinket
grunnet de-icing. En ytterligere årsak til forsinkelsen oppgis å være at flytiden mellom
Tromsø og Hasvik ble lenger enn normalt grunnet værforholdene. Nemnda vektlegger
at selskapet har fremlagt  en Metar-rapport som viser været ved Hammerfest lufthavn
kl. 08.50 (UTC). Sammenholdt med en avisartikkel som forklarer værforholdene i
området denne dagen finner nemnda at selskapet i tilstrekkelig grad har dokumentert at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet. 

Nemnda anbefaler ikke at klager gis medhold.

Vedtak

Transportklagenemnda-fly anbefaler ikke at klager gis medhold.