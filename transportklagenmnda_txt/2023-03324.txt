Vedtak i Transportklagenemnda - Fly

Sammendrag

Krav om standarderstatning, dekning av nye flybilletter og
forpleining grunnet mistet videreforbindelse. Rakk ikke innsjekk

av bagasje på videreforbindelse på grunn av forsinkelse.

Dato
02.05.2024

Saksnummer
2023-02237

Tjenesteytere
KLM
Widerøe
Berg-Hansen Reisebureau

Klager har i det vesentlige anført

Klager hadde gjennom Berg-Hansen bestilt flyreise t/r Tromsø-Accra:

KL2788 - Tromsø-Bergen - kl. 07:40-kl. 09:45 - 30. april 2023
KL1186 - Bergen-Amsterdam - kl. 10:45-kl. 12:30 - 30. april 2023
KL0589 - Amsterdam-Accra - kl. 16:30-kl. 21:00 - 30. april 2023

KL0590 - Accra-Amsterdam - kl. 23:15-kl. 07:45 - 15. mai 2023
KL1187 - Amsterdam-Bergen - kl. 11:45-kl. 13:25 - 16. mai 2023
KL2800 - Bergen-Tromsø - kl. 14:25-kl. 16:25 - 16. mai 2023

Det aktuelle problemet oppstod i Bergen. Klagers bagasje, som var sjekket inn hele
veien til Tromsø, måtte samles inn, tas gjennom tollen, og deretter sjekkes inn på nytt.
Flyselskapet Widerøe aksepterer dessverre ikke ny bagasje når det gjenstår mindre enn
30 minutter til avgang. Dette gir ett rom på 30 minutter fra flyet lander i rute, på å hente
ut bagasjen, transportere den gjennom tollen og komme seg til innsjekkingen.

Denne dagen var flyet ett par minutter forsinket. Det tok uvanlig lang tid før klagers
bagasje ankom på rullebåndet, og klagers bagasje var blant de siste delene som ble
levert. I tillegg ble klager kort holdt oppe i tollen. Da klager ankom Widerøes skranke var
det tekniske problemer som gjorde at det var noe kø foran skranken.

Da klager nådde Widerøes innsjekkingsskranke for å sjekke inn bagasjen på nytt, var det
mellom 20 og 30 minutter igjen til avgang.

Widerøe nektet å sjekke inn bagasjen til klager. Widerøe tilbød ikke mulighet for
ettersending av bagasjen. Det var uakseptabelt å etterlate bagasjen i terminalen for å
rekke flyet. Widerøe nektet å ombooke billettene til klager.

Klager fikk bestilt nye flybiletter via Berg-Hansen, som også opprinnelig reise var bestilt
gjennom. Kostnaden for disse var 4 417 NOK. Tidligst mulige ankomst til Tromsø var
klokken 20:30, noe som er en forsinkelse på 4 timer og 5 minutter fra opprinnelige rute.
Denne forsinkelsen, i henhold til EU-regulering, berettiger klager til en kompensasjon på
600 EUR.

Klager hadde også ekstra kostnad for et måltid på 294 NOK. Dette er også vedlagt i
saken. Dersom dette omfattes av standardkompensasjonen, så frafaller klager dette
kravet.

KLM avviste klagen fordi klager var "no-show" på flyvningen. Når Widerøe nektet å motta
bagasjen, er realiteten imidlertid at de nektet klager ombordstigning. At Widerøe ikke har
registrert i sine systemer at de nektet å sjekke inn bagasjen, kan ikke være avgjørende.

KLM kan heller ikke høres med at "it is the sole responsibility of the passenger to be on
time at the gate and check-in". Når flyselskapet ikke tar ansvar for bagasjen, kan det ikke
være klagers ansvar å være ved gaten til rett tid.

KLM kan videre ikke høres med at det skal være klagers ansvar å være i tide til innsjekk,
når forsinkelsen skyldes forhold utenfor klagers kontroll. I dette tilfellet ankom klager
med et forsinket KLM-fly, og skulle videre med et fly som KLM har satt opp som
korresponderende, uten at det i dette tilfellet var tilstrekkelig tid til å få med bagasjen.
Klager kan ikke se at KLM har tatt hensyn til disse omstendighetene i sin vurdering.

På denne bakgrunn fastholder klager sine krav om erstatning for nye flybilletter,
matkostnader og standardkompensasjon.

Klager har skrevet utførlige innvendinger til KLMs og Widerøes tilsvar og har i det
vesentlige anført:

Flyselskapet KLM hevder at MCT i Bergen for forbindelser fra internasjonale flyvninger
til innenlands flyvninger i Bergen er 50 minutter. Etter hva klager kan finne er dette også
tiden som gjelder ved Oslo lufthavn Gardermoen.

I Oslo sjekkes bagasjen automatisk videre. I Bergen må bagasjen tas ut, tas gjennom
tollen, fraktes til riktig etasje i terminalen, bringes til innsjekkingsskranken, før
passasjeren må gjennom sikkerhetskontrollen. Prosessen i Bergen er altså vesentlig mer
tidskrevende enn i Oslo.

Det må legges til grunn at MCT i Bergen er problematisk og at dette er kjent for
flyselskapene. Så er spørsmålet hvilke tiltak som er innenfor flyselskapets kontroll for å
redusere virkningen av dette.

Det er flyselskapet som setter opp rutene med forbindelser. Forbindelsestiden, MCT,
er kun tilgjengelig i Amadeus. Klager kan ikke finne at denne informasjonen er offentlig
tilgjengelig. Dermed kan ikke klager som kunde forutse dette kjente problemet, og klager
som passasjer kan ikke ta forholdsregler knyttet til dette.

I denne saken var ikke klager informert om problemstillingen på forhånd. Klager var
heller ikke informert av flyselskapet om at han måtte sjekke inn bagasjen på nytt. Klager
var heller ikke informert om at skranken for ny bagasje ville stenge 30 minutter før neste
flyavgang.

Flyselskapet har ansvaret for at flyet tømmes for bagasje hurtig og effektivt. Flyplassen
overtar på ett tidspunkt ansvaret for at bagasjen bringes til passasjeren. Når bagasjen
ankommer forsinket til passasjeren kan dette skyldes en forsinket håndtering av
bagasjen ut fra flyet eller etter at flyplassen har overtatt ansvaret. Det er umulig for
klager som passasjer å vite om svikten her var hos flyplassen eller hos flyselskapet.

Det følger av EU-forordning 261/2004 at flyselskapet har bevisbyrden for at forsinkelsen
ligger utenfor deres kontroll. Når flyselskapet hevder at årsaken til den forsinkede
bagasjen ligger hos flyplassens håndtering så må flyselskapet føre bevis for det.

Flyselskapet har ikke ført bevis for at den forsinkede bagasjen skyldtes forhold på
flyplassens side, og må derfor selv bære ansvaret for den forsinkede ankomsten av
bagasjen.

Det er grunn til å tro at klager ville rukket innsjekkingen dersom bagasjen hadde kommet
først på bagasjebåndet. Flyselskapet visste at det var en knapp overgang. Flyselskapet
kunne ha sikret prioritering av bagasjen. Flyselskapet hadde altså både kunnskap
og mulighet til å sikre at bagasjen med kortest tid kom tidligere. Dette er innenfor
flyselskapets kontroll, og er noe de valgte å ikke gjøre.

Klager er enig i at tollprosedyrer er utenfor flyselskapets direkte kontroll. Flyselskapet
kunne likevel ha koordinert med lokale myndigheter for å sikre en smidig overgang for
passasjerene. Dette er spesielt relevant gitt den knappe MCT i Bergen.

Widerøe kunne dessuten tatt imot bagasjen og ettersendt den, de kunne tatt imot
bagasjen og holdt igjen flyet i noen få minutter, eller de kunne ha sjekket klager om til
et annet fly, slik at forsinkelsen ble minimal. Når Widerøe hevder å ikke kunne "gjort noe
annerledes for at kunden skulle rekke innsjekk/flyvningen" er det åpenbart uriktig.

Videre har klager påberopt Montrealkonvensjonen artikkel 19 som hjemmel for
flyselskapets ansvar for bagasjen. Uregelmessigheten som klager opplevde var innenfor
kontrollen til både KLM og Widerøe.

Klager fastholder sine krav om erstatning for nye flybilletter, matkostnader og
standardkompensasjon.

Tjenesteyterne har i det vesentlige anført
KLM har i det vesentlige anført:

Klager krever i dette tilfellet EU 261/2004-kompensasjon, refusjon av kostnader for nye
billetter og refundering av matutgifter. KLM motsetter seg klagers krav på følgende
grunnlag:

Klager hadde opprinnelig reiserute fra Accra til Tromsø via Amsterdam og Bergen under
PNR KRF570. Ved ankomst i Bergen ble klager nektet innsjekking av bagasje fordi dette
må skje senest 30 minutter før avgangstid.

Klager nevner i sin klage at han trodde bagasjen var sjekket inn helt til Tromsø. Grunnet
fortollingsregler har klager plukket opp bagasjen i Bergen. Klager nevner at bagasjen var
forsinket på beltet ved ankomst og det ble forsinkelser gjennom tollen.

Etter videre undersøkelser kan KLM bekrefte at KL1187 den 16. mai 2023 fra Amsterdam
til Bergen faktiske ankomsttid var klokken 13:29. Flyet var 9 minutter forsinket fra
opprinnelig ankomsttid som var klokken 13:25. Det er vedlagt bevis fra KLMs systemer
som viser dette.

Minimumstiden for videreforbindelser fra internasjonale flyvninger til innenlands
flyvninger i Bergen er 50 minutter. Her er det tatt høyde for at alle reisende skal gjennom
fortolling. Faktiske ankomsttid til KL1187 den 16MAY23 var klokken 13:29. Dette tilsvarer
56 minutter i MCT (minimum connection time). Da dette er innenfor MCT, har derfor ikke
klager på kompensasjon under EU 261/2004. Det at bagasjen var forsinket på beltet og
videre kø i tollen, er faktorer utenfor KLMs kontroll.

Klager krever i tillegg at flyselskapet betaler for billettkostnader grunnet forsinkelsen. Da
forsinkelsen ikke skyldtes flyselskapet, motsetter KLM seg dette kravet. KLM ber klager ta
videre med sitt eget reisebyrå eller reiseforsikring for videre refundering.

I dette tilfellet har reisebyrået booket separate billetter fra Bergen til Tromsø under
referanse NX9PJU med SAS. Klager krever erstattet matutgifter på 294 NOK grunnet
forsinkelsen. Da dette ikke er ombooket som en gjennomgående reise fra reisebyrået,
bes klager henvende seg videre til Berg-Hansen eller reiseforsikring for videre
refundering.

Forøvrig bemerkes at minimum connection time er noe om følges likt av alle flyselskap.
Klager nevner at på Oslo Gardermoen er det ikke fortolling av bagasje for reisende. Dette
gjelder imidlertid ikke alle flyselskap. SAS, Norwegian og Widerøe har en ordning med at
bagasjen kan fortolles ved sluttdestinasjonen. KLM og Air France, samt flere internasjonal
flyselskaper har ikke dette tilbudet. Bagasjen må vanligvis fortolles ved første ankomst i
Norge.

Klager nevner i tillegg om at fortolling ikke ble opplyst av flyselskapet. Fortollingsregler
er noe som reisende er selv ansvarlig for å følge. Dette blir opplyst om ved ankomst i
forskjellige land. Krav til fortolling er noe som ikke kan overstyres av flyselskapet.

Klager nevner videre at MCT i Bergen har vært et langvarig forhold. Dette er noe som må
tas videre med Bergen flyplass. Flyselskapene følger MCT og godkjente ruter innenfor
disse. Klager har i dette tilfellet booket sin billett via reisebyrå og bes henvende seg til
videre til Berg-Hansen når det gjelder billett og rute tilbudt i dette tilfellet.

Når det gjelder ankomst i Bergen og tiden det tok for bagasjen å ankomme beltet er
dette utenfor KLMs kontroll. Her er det lokale bakketjenester som er ansvarlig for
utlevering av bagasjen på beltet. Klager opplyser om at KLM kunne prioritet bagasjen. De
fleste reisende er transitt-passasjer. Prioritering av bagasje gjelder kun kortholdere og
business-klasse-reisende, som er felles for alle flyselskap.

Når det gjelder respons fra Widerøe flyselskap, er dette en klage som må tas videre med
dem.

Berg-Hansen har i det vesentlige anført:

Berg-Hansen måtte bestille nye billetter Bergen-Tromsø da det var for sent å endre
på bestillingen klager hadde videre på gjennomgående billett BGO TOS. Klager var for
sen til å sende bagasje på eksisterende billett. Av den grunn får ikke vi skrevet om/
endret på billetten. Reiserådgiver hos Berg-Hansen bestilte derfor ny billett som da ble
med SAS BGO OSL TOS. Berg-Hansens anbefaling er at klager tar saken videre med sin
reiseforsikring.

Widerøe har i det vesentlige anført:

Widerøe har operert som normalt, og kunne ikke gjort noe annerledes for at kunden
skulle rekke innsjekk/flyvningen.

Passasjeren ankommer inn til Bergen med KLM, og rekker ikke videreforbindelse med
Widerøes rute WF626.

WF626 - Scheduled dep: 14.25

Push back: 14.29 / Take off: 14:37.

Innsjekk av bagasje stenger 30 minutter før avgang. Widerøe finner ingen spor på
chat eller e-post om at kunden har tatt kontakt med Widerøe for ombooking. For å
opprettholde ruteprogrammet til Widerøe og sikre at resterende passasjerer om bord
rekker sine respektive videreforbindelser, kan Widerøe dessverre ikke holde igjen flyet.

Det vil være flyselskapet som ankommer Bergen som bærer det økonomiske ansvaret for
bagasjen fram til den leveres på båndet – hvor kunden må plukke den opp – og levere inn
med neste flyselskap, som i dette tilfellet er Widerøe. Hvert flyselskap har en avtale med
en bakkehandling, der både lasting og lossing av fly vil være berammet av kontrakten.

Kunden ankom innsjekk for sent og rakk derfor ikke å levere bagasjen i henhold til
gjeldende åpningstider.

Nemnda bemerker

Nemnda legger til grunn at klager ikke rakk flyvningen KL2800 Bergen-Tromsø den
16. mai 2023 som ble operert av Widerøe. Innsjekk av bagasje stenger 30 minutter
før avgang. Det var en rekke faktorer som bidro til at klager ikke rakk denne fristen.
Flyvningen KL1187 Amsterdam-Bergen var ca. 9 minutter forsinket. Nemnda legger
videre til grunn at det tok uvanlig lang tid før klagers bagasje ankom på rullebåndet, og
at klagers bagasje derfor var blant de siste som ble levert. I tillegg ble klager holdt kort
tilbake i tollen. Da klager ankom Widerøes skranke var det noe kø. Da klager nådde frem
i køen for å sjekke inn bagasjen, var det mellom 20 og 30 minutter igjen til avgang. Klager
var med dette utenfor fristen for innsjekking av bagasje. Widerøe tilbød ikke å ettersende
bagasjen. Klager valgte da å skaffe seg ny billett til Tromsø. 

Nemndas flertall legger til grunn at KLMs flyvning KL1187 fra Amsterdam til Bergen
landet med ca. 9 minutter forsinkelse den 16. mai 2023. Klager hadde da fremdeles
tilstrekkelig tid til å reise videre med Widerøe til Tromsø. Det var således ikke
forsinkelse på flyvningen fra Amsterdam til Bergen som var årsak til at klager mistet
videreforbindelsen. Uheldige omstendigheter knyttet til bagasjeutlevering, toll og kø
i Widerøes skranke gjorde samlet at klager ikke rakk å sjekke inn bagasjen innen de
frister som Widerøe hadde satt. Klager var følgelig ikke tilstede ved innsjekkingen
på det tidspunkt som Widerøe hadde foreskrevet. Nemndas flertall, lederen og
bransjerepresentanten, kan på dette grunnlag ikke anbefale at klager mottar
standarderstatning i henhold til EU-forordning 261/2004 artikkel 3 nr. 2.

Til underbyggelse av dette bemerkes forøvrig at klager hadde gjennomgående billetter
med planlagt ankomst Bergen lufthavn kl. 13:25 og videreforbindelse kl. 14:25 til Tromsø.
Ved kjøp av en flyreise der man skal mellomlande på en flyplass for å reise videre,
har flyplassene lagt inn en minstetid for transfer avhengig av hvor man kommer fra
og hvor man skal videre, samt om man har en gjennomgående billett for hele reisen
eller separate billetter. Informasjon om transfertider finnes normalt på nettsidene
til flyplassene og flyselskapene. Det er ikke bare passasjerer som kommer inn fra én
destinasjon (i dette tilfellet Bergen) som skal videre til Tromsø – det er passasjerer
fra en rekke ulike innkomne flighter som skal videre, sammen med passasjerer som
bare flyr Bergen – Tromsø. Det er derfor ikke gitt at det er mulig at ett fly venter på et
innkommende fly for å ta med passasjerene videre.

Klager hadde 1 time transfertid på Bergen lufthavn i henhold til sine gjennomgående
billetter. Lufthavner opererer med standard minimumstid for transfer. På Bergen
lufthavn er dette 50 minutter for overgang fra internasjonale til innenlandsflyvninger.
Flertallet, lederen og bransjerepresentanten, mener at selv om det er mulig å kjøpe
billetter med kort transfertid, så er dette ikke en garanti for at passasjeren faktisk vil
rekke sin neste flyvning. Passasjerene bør derfor gjøre en egen vurdering av om det
bør legges inn bedre tid til transfer. Flertallet finner at det er sannsynlighetsovervekt
for at grunnen til at klager i dette tilfellet ikke rakk videreforbindelsen skyldes en rekke
uheldige omstendigheter som ingen enkelt aktør kan lastes for. Klager må følgelig selv
bære risikoen for at han ikke rakk videreforbindelsen med den korte transfertiden som
han hadde lagt opp til ved sin bestilling. 

Flertallet har vurdert, men finner heller ikke at Montrealkonvensjonen artikkel 19 gir
grunnlag for erstatning i dette tilfellet. Det er ikke sannsynliggjort at fraktføreren ikke
har truffet alle forholdsregler som det var rimelig å kreve for å unngå skaden i det
foreliggende tilfellet. 

Mindretallet, forbrukerrepresentanten, har kommet frem til at klager har rett på
standarderstatning og erstatning for egne omrutingskostnader da forhold på
flyselskapets side har medført at klager har kommet frem tre timer forsinket.

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).
Ifølge klager rakk de ikke oppsatt videreforbindelse på grunn av flere omstendigheter:
dels at klagers flyvning fra Amsterdam-Bergen var forsinket minutter, dels at bagasjen
kom sent på bagasjebåndet på Gardermoen var forsinket, samt at det var teknisk svikt i
innsjekkingsskranken. 

KLM har anført at klager hadde tilstrekkelig tid til å rekke sin videreforbindelse til tross
for forsinkelsen ved flyvningen Amsterdam-Bergen. Flyselskapet har videre avvist ansvar
for forsinkelsen ved bagasjebåndet. Mindretallet kan ikke se at det er godtgjort at
forsinkelsen skyldtes forhold på flyplassens side. Avlessing av bagasje fra flyet utføres
av flyselskapets representanter, og der denne er sen vil også bagasjen ankomme
tilsvarende sent på båndet. For øvrig har verken KLM eller Widerøe har kommentert
forsinkelsen som oppstod ved innsjekkingsskranken grunnet teknisk svikt.

Mindretallet kan på bakgrunn av de foreliggende opplysningene ikke se bort ifra at
den omstendighet at klager landet for sent i Bergen, sammenholdt med forsinkelsen
av bagasje og ved innsjekking var hovedårsaken til at klager ikke rakk oppsatt
videreforbindelse til Tromsø. Flyselskapet må godtgjøre at forsinkelsen skyldtes
ekstraordinære forhold utenfor deres kontroll, og dette er ikke gjort. Klager har derfor
rett på standarderstatning på 400 euro per passasjer i henhold til EU-forordning
261/2004 for forsinkelsen, samt erstatning for egne omrutingskostnader da han ikke ble
tilbudt omruting, jf. artikkel 8.
I henhold til EU-domstolens avgjørelser C-502/18 og C-367/20 er alle flyselskaper som
har planlagt å gjennomføre en flygning på den gjennomgående reisen, ansvarlig overfor
passasjeren i henhold til forordningen. I lys av at reisen var utstedt på KLMs dokument
og at dette flyselskapet synes å ha bidratt vesentlig til forsinkelsen som medførte at
klageren mistet videreforbindelsen, anses KLM ansvarlig overfor klager.

Nemnda konkluderte deretter i tråd med flertallets oppfatning, og mener at verken Berg-
Hansen, KLM eller Widerøe i dette tilfellet er ansvarlige for at klager ikke rakk sitt fly til
Tromsø, eller hans tap som følge av dette.

Vedtak

Transportklagenemnda kan ikke anbefale at klager gis medhold.