Vedtak i Transportklagenemnda
- Kollektivreiser

Sammendrag

Krav om refusjon av ombordtillegg.

Dato
12.12.2022

Saksnummer
2022-01654

Tjenesteytere
Kolumbus AS

Klager har i det vesentlige anført

Klager skulle reise fra Sola flyplass til Sandnes sentrum den 11. august 2022. Klager
anfører at billetten koster 41 kroner, men han ble pålagt å betale 61 kroner. Klager
anfører at selskapet nekter å refundere ved å hevde at ombordtillegget er lovlig etter
vedtak i fylkestinget. Klager anfører at dette er ulovlig uansett om vedtaket ble truffet
av fylkestinget. Klager anfører at Norge har den dyreste kollektivtransporten i verden
og at dette er i strid med temaet bak kollektivtransport. Klager anfører at det videre er
straffbart, uetisk og umoralsk å selge billetter som er 50 % dyrere når de kjøpes om bord.

Klager anfører at Kolumbus plikter å sette inn billettautomater i hver eneste buss.
Klager anfører at når dette skjer, kan ikke Kolumbus hevde at kjøp av billetter om
bord forårsaker forsinkelser. Klager anfører at Kolumbus' saksbehandler hevder
at billettautomaten finnes i ankomstterminalen på Sola flyplass. Klager anfører at
automaten må settes ved siden av bussholdeplassen og ikke inne i terminalen.

Klager anfører at Kolumbus må etterforskes for involvering i straffbarhet, lovløshet og
vilkårlighet.

Til Kolumbus' tilsvar anfører klager blant annet at selskapet bruker de grunnløse og
dumme uttalelsene fra Transportklagenemnda i saken KOLLKN-2022-1083. Klager
anfører at overtredelser i transportsektoren ikke bare gjelder EU-forordning 181/2011
artikkel 4 om «ingen prisdiskriminering med hensyn til basjonalitet/bopel». Klager
anfører at Transportklagenemnda sover når medlemmene tenker at EU-forordning
181/2011 bare gjelder prisdiskriminering på grunn av nasjonalitet/bopel. Klager anfører
at Transportklagenemnda plikter å se på prisnivåer og ordninger som åpenbart er
vilkårlige, urimelige og således ulovlige.

Klager anfører videre blant annet at selv om Kolumbus opplyser om ombordtillegget på
nettsidene sine, gjør ikke dette ombordtillegget lovlig. Klager anfører at Kolumbus bruker
publikums penger til å ansette advokater som kan rettferdiggjøre selskapets ulovlige
handlinger. Klager anfører at dette er kritikkverdig og uansvarlig. Klager anfører også at
kun dersom Kolumbus setter inn billettautomater som aksepterer kontanter, kredittkort
og debetkort i hver eneste buss og ved hvert eneste busstopp kan Kolumbus pålegge
betaling av ombordtillegg overfor dem som insisterer på å kjøpe billetten fra bussjåføren.

Det vises til klagers øvrige anførsler i fremlagt dokumentasjon.

Klager krever refusjon av ombordtillegget.

Tjenesteyterne har i det vesentlige anført
Det vises med dette til klage innsendt Trasportklagenemnda hvor klager har anført at
han ønsker å påklage ombordtillegget som var en del av hans billett som følge av at han
valgte å kjøpe den om bord på bussen.

Klager har henvendt seg til Kolumbus' kundesenter, men fikk avslag på sin henvendelse.

På Kolumbus' nettsider fremkommer det som følger: «For buss og båt må du betale 20
kr ekstra for voksne og 10 kr ekstra for student/vernepliktig om du kjøper billetten om
bord.».

I den nylig avgjorte saken 2022-01083, avsagt tidligere i høst, påpeker nemnda som
følger:
«Det følger av EU-forordning 181/2011 artikkel 4, som omhandler billetter og
ikkediskriminerende avtalevilkår, at transportøren skal kunne tilby fysiske eller
elektroniske billetter/reisebevis som er gyldige for reisen med buss. Prisdiskriminering
på bakgrunn av nasjonalitet/bopel er ikke tillatt. Det er imidlertid ikke spesifisert at
transportøren ikke kan operere med ulike takster basert på hvilken plattform som brukes
for kjøp av billett, eller at transportøren plikter å legge til rette for kjøp av billett på mer
enn én måte. Nemnda kan ikke se at Kolumbus' vilkår på dette punktet er i strid med
EU forordningen om busspassasjerrettigheter og kan heller ikke på annet grunnlag se at
klager bør gis medhold.»

Kolumbus mener at det samme bør legges til grunn i denne saken.

Kolumbus hevder at avslaget er i tråd med selskapets vilkår og retningslinjer og således
at avslaget skal stå ved lag.

Nemnda bemerker

Klager har fremsatt krav om at ombordtillegget han måtte betale refunderes. Klager
har opplyst om at han måtte betale 20 kroner ekstra om bord på reise med Kolumbus
og anfører blant annet at et slikt ombordtillegg er ulovlig. Videre har klager kritisert
Transportklagenemndas vurdering av samme problemstilling i saken KOLLKN-2022-1083.

På Kolumbus' nettsider, under informasjon om betaling med bankkort og kontanter, står
det som følger: «For buss og båt må du betale 20 kr ekstra for voksne og 10 kr ekstra for
student/vernepliktig om du kjøper billetten om bord.».

Det følger av EU-forordning 181/2011 artikkel 4, som omhandler billetter og ikke-
diskriminerende avtalevilkår, at transportøren skal kunne tilby fysiske eller elektroniske
billetter/reisebevis som er gyldige for reisen med buss. Prisdiskriminering på bakgrunn
av nasjonalitet/bopel er ikke tillatt. Det er imidlertid ikke spesifisert at transportøren ikke
kan operere med ulike takster basert på hvilken plattform som brukes for kjøp av billett,
eller at transportøren plikter å legge til rette for kjøp av billett på mer enn én måte.
Nemnda kan ikke se at Kolumbus' vilkår på dette punktet er i strid med EU-forordningen
om busspassasjerrettigheter.

Nemnda bemerker at det må foreligge et rettslig grunnlag, og at nemnda ikke kan se at
det foreligger noe annet rettslig grunnlag for refusjon.

Vedtak

Transportklagenemnda kan ikke anbefale at klager gis medhold.