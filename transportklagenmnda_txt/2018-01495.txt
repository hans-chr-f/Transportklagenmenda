Vedtak i Transportklagenemnda - Fly

Sammendrag

Krav om refusjon av utgifter til taxi ved forsinkelse.

Dato
23.11.2018

Saksnummer
2018-01495

Tjenesteytere
Norwegian

Klager har i det vesentlige anført

Klager reiste med Norwegians flyvning DY969 fra København (CPH) til Bergen (BGO) 27.
mars 2018 kl. 21.55, med planlagt ankomsttid kl. 23.15. Flyvningen ble forsinket med én
time og ti minutter. 

Klager hadde planlagt å ta buss fra flyplassen til sitt hjemsted. Som følge av forsinkelsen
måtte klager ta taxi, og har fremsatt krav om refusjon av sine taxiutgifter til kroner 520.

Tjenesteyterne har i det vesentlige anført
Norwegians flyvning DY969 fra København til Bergen 27. mars 2018 ble forsinket med én
time og ti minutter ved ankomst. 

Det følger av EU-domstolens avgjørelse i C-402/07 (Sturgeon) at passasjerene har krav
på erstatning i de tilfeller hvor de ankommer sin destinasjon mer enn tre timer forsinket.
Klager ankom i dette tilfellet Bergen én time og ti minutter forsinket, og har følgelig ikke
krav på erstatning. 

Klager har også fremsatt krav om refusjon av taxiutgifter etter ankomst. Norwegian
avviser klagers krav i henhold til EU-forordning 261/2004 artikkel 9.

Nemnda bemerker

Norwegians flyvning DY969 fra København til Bergen 27. mars 2018 ble forsinket med én
time og ti minutter ved ankomst. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Forsinkelsen overstiger ikke tre timer, og klager har etter nemndas syn derfor ikke krav
på standarderstatning. 

Klager har fremsatt krav om refusjon av sine taxiutgifter ved sen ankomst til Bergen, da
det ikke var tilgjengelig kollektivtransport da flyet landet. Det følger av luftfartsloven §
10-20 at fraktfører er ansvarlig for klagers tap ved forsinkelse, med mindre fraktfører
godtgjør at han selv og hans folk har tatt alle forholdsregler som med rimelighet kan
kreves for å unngå tapet, eller dette ikke har vært mulig. 

Norwegian har ikke forklart for nemnda hva som var årsaken til forsinkelsen. Nemnda
er av den oppfatning at Norwegian ikke har godtgjort at han selv og hans folk har tatt
alle forholdsregler som med rimelighet kan kreves for å unngå tapet, eller dette ikke har
vært mulig. Det er etter nemndas syn ansvarsgrunnlag for dekning av utgifter til taxi, og
nemnda anbefaler at Norwegian utbetaler til klager kroner 520 for hans utgifter, med
fratrekk av utgifter til offentlig kommunikasjon med kroner 115, totalt kroner 405.

Vedtak

Transportklagenemnda - fly anbefaler at Norwegian utbetaler til klager kroner 405.