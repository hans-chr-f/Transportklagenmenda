Vedtak i Transportklagenemnda - Fly

Sammendrag

Krav om refusjon av merutgifter grunnet kansellering.

Dato
12.05.2020

Saksnummer
2019-04668

Tjenesteytere
Ving Norge AS

Klager har i det vesentlige anført

Klager med reisefølge (til sammen fire personer) skulle reise fra Oslo til Perveza den 23.
september 2019 med Thomas Cook Scandinavias flyvning DK1036. Billettene var kjøpt
gjennom Ving Norge AS. Da de ankom innsjekk på Oslo Lufthavn var flyet kansellert. Det
ble ikke informert om årsak. 

Klager med reisefølge søkte hjelp både i skranke og terminal. Det var ingen som
kunne hjelpe dem, og ingen medarbeider fra Ving på stedet. Klager fant selv via
nettkilder billigste alternative reisevei til Prevaza via Athen og bruk av leiebil. De kjøpte
samme klasse ombord, men uten mat. De ankom deretter reisemålet ca 12 timer etter
tidsplanen, noe som medførte at de mistet 1 dag av reisen ved utreise. Hjemreisen ble
tilsvarende lang og medførte at de måtte bruke én ekstra overnatting og løse ny billett til
korresponderende fly hjem. 

Ving aktet eller evnet ikke til å bistå med å finne alternativ reisevei, noe klager selv ble
overlatt til å gjøre. Klager ber om at Ving dekker klagers merutgifter på 26 291 NOK.

Tjenesteyterne har i det vesentlige anført
Ving har ikke avgitt tilsvar til Transportklagenemnda.

Til klager har Ving  skrevet at de forstår det var kjedelig opplevelse å få planlagt ferie
innstilt på kort varsel. Klagers bestilling ble berørt av konkursen hos Vings eier, Thomas
Cook Groups Plc i England den 23. september. I situasjonen som fulgte oppstod
operasjonelle utfordringer for Thomas Cook Airlines Scandinavia med hensyn til lisenser
og avtaler, og som gjorde at flyene umiddelbart ble satt på bakken. Ving beklager
uklarhetene som oppstod og eventuell ventetid på avklarende informasjon.

Ving viser til pkt. 8.2, 5.e i reisevilkårene. Der fremgår det at arrangørens erstatningsplikt
for tap faller bort dersom arrangøren kan godtgjøre at mangelen skyldtes uunngåelige
og ekstraordinære omstendigheter, som denne situasjon var for Ving.  Ving kan basert
på dette ikke ta ansvar for prisdifferansen mellom bestilt tur hos Ving og reise bestilt av
annen operatør.

Ving har refundert hele den opprinnelige reisens pris.

Nemnda bemerker

Klager med reisefølge (til sammen fire personer) skulle reise fra Oslo til Perveza den 23.
september 2019. Billettene var kjøpt gjennom reisebyrået VING AS, mens flyvningen
skulle utføres av Thomas Cook Scandinavia, DK1036. Da reisefølget ankom innsjekk på
Oslo Lufthavn var flyvningen kansellert.

Ving har ikke avgitt tilsvar til Transportklagenemnda. Nemndas avgjørelse treffes dermed
på bakgrunn av de opplysninger som foreligger.

Thomas Cook Airlines Scandinavia ble slått konkurs 30. oktober 2019. Klager har rettet
sitt erstatningskrav mot VING AS, og har mottatt tilbakebetaling av de opprinnelige
flybillettene av VING. Klager krever standarderstatning etter EU-forordning 261/2004, og
at VING dekker klagers merutgifter på 26 291 NOK.

Til klager har VING skrevet at klagers bestilling ble berørt av konkursen hos VINGs eier,
Thomas Cook Groups Plc i England den 23. september. I situasjonen som fulgte oppstod
operasjonelle utfordringer for Thomas Cook Airlines Scandinavia med hensyn til lisenser
og avtaler, noe som gjorde at flyene umiddelbart ble satt på bakken.
Ving viser til pkt. 8.2, 5.e i reisevilkårene der det fremgår at arrangørens erstatningsplikt
for tap faller bort dersom arrangøren kan godtgjøre at mangelen skyldtes uunngåelige
og ekstraordinære omstendigheter. Dette vilkåret gjelder pakkereiser. Klagers bestilling
var ingen pakkereise, og vilkåret kommer følgelig ikke til anvendelse i denne saken.

Det følger av EU-forordning 261/2004 at ved kansellering er det det transporterende
luftfartsselskapet som skal tilby omruting eller eventuelt refusjon av differanse
mellom opprinnelige flybilletter og nye billetter/transportutgifter. Det er også etter
luftfartsloven fraktføreren som i utgangspunktet er ansvarlig for tap for passasjeren i
forbindelse med forsinkelse/kansellering. Klager har ikke rettet sitt krav mot flyselskapet
eller dets konkursbo, men mot reisebyrået VING. Klager har etter dette ikke krav på
standarderstatning etter EU-forordningen.

Når det gjelder det øvrige kravet mot VING er grunnlaget at reisebyrået ga utilstrekkelig
og villedende informasjon på sine hjemmesider. VING beroliget passasjerene med at det
ikke var noen grunn til bekymring for bestilte reiser, uansett om det skulle bli en konkurs
i morselskapet Thomas Cook slik det gikk rykter om. VING skrev i tillegg at det heller
ikke var noen fare om en ønsket å bestille reiser med Ving uansett utfall. Klager stolte
på denne informasjonen og tok derfor ingen forhåndsregler. VING hadde heller ingen
alternativ plan for rammede flypassasjerer på tross av ryktene. Dette medførte at klager
med reisefølge led tap.

Nemnda bygger som nevnt ovenfor på klagers  informasjon og fremstilling da VING AS
har unnlatt å svare nemnda. 

Etter nemndas oppfatning må VING AS anses å ha villedet klager gjennom sin feilaktige
fremstilling av situasjonen og konsekvensene ved en eventuell konkurs i morselskapet.
Det forelå heller ingen alternativ løsning fra VINGs side. Klager hadde med korrekt
informasjon hatt mulighet til å områ seg og innrette seg på en annen måte og
derigjennom begrenset eller helt unngått å lide tap.
På denne bakgrunn er nemnda kommet til at VING AS plikter å erstatte klager for det
lidte tapet.

Nemnda anbefaler at klager gis medhold og at VING AS bør betale NOK  26 291 til klager.

På grunn av Corona-krisen har saken vært behandlet av bare ett forbrukermedlem i
medhold av transportklagenemndforskriften § 5-5 (5).

Vedtak

Transportklagenemnda - fly anbefaler at VING AS betaler til klager NOK 26 291.