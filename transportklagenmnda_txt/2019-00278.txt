Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
03.12.2019

Saksnummer
2019-00278

Tjenesteytere
SAS

Klager har i det vesentlige anført

Klager skulle fly fra Oslo til Billund den 7. januar 2019 kl. 19.40 med SK1903. Klagers
flyvning ble kansellert og etter å ha klaget til SAS, fikk klager opplyst at kanselleringen
skyldtes været. Klager stiller spørsmål ved dette siden Norwegians flyvning til Billund kl.
20 gikk som normalt. SAS hadde dessuten mange flyvninger som gikk fra Oslo Lufthavn
samme kveld uten problemer, og det samme hadde Widerøe. SAS tilbød klager en
ombooking til neste dag, men klager valgte å kjøpe billett med Norwegians flyvning for
å komme frem til Billund i tide. SAS har i ettertid refundert merkostnaden for denne
billetten. 

SAS har i sitt tilsvar til Transportklagenemnda vist til at de opererer ruten mellom Oslo
og Billund med AT7/Turbopropp, noe de burde opplyst om når de selger billetter til
disse turene. På klagers billett står det «Operated by Ee Regional Jet» og flys normalt
med CRJ Jet. Flyet skulle ut fra det klager forstår flys av et innleid tredjeparts selskap,
et Estisk selskap med navn Nordica. Klager viser til at værrapportene for den aktuelle
dagen viste moderat ising og ikke kraftig ising som SAS påstår i sitt tilsvar. SAS uttaler
følgende i sin reklame: «Vi er veldig stolte av pilotene våre i SAS. Ingen andre store
flyselskap kan måle seg med den erfaringen våre piloter har med vinteroperasjoner.
Kaptein Skaar har jobbet som pilot i over 30 år, og sier at erfaring med vinteroperasjoner
i Norge er helt vesentlig.»  SAS leier inn et selskap som ikke leverer i henhold til
vanlige vinteroperasjoner i Skandinavia, og det viser de ved å ikke fly i forhold som
konkurrentene flyr i. Piloter som leies inn fra andre selskap har som regel lavere
minima en SAS egne piloter, og da blir det feil at SAS reklamerer med at de har de beste
vinteroperasjonene. 

Klager krever standarderstatning på 250 euro i henhold til EU-forordning 261/2004 for
den kansellerte flyvningen.

Tjenesteyterne har i det vesentlige anført
SK1903 ble kansellert på grunn av værforholdene i Oslo. Strekningen Oslo - Billund
opereres AT7/ turboprop, og denne maskinen har andre forutsetninger for å håndtere
utfordrende værforhold. 

SK1903 skulle opereres av flyindivid ESATB. Maskinen skulle komme fra Billund som
SK1902 klokken 18.30. Det var en blanding av snø og tåke på Oslo Lufthavn. Dette førte
til kraftig ising. SK1902 kunne derfor ikke lande trygt på Gardermoen og maskinen måtte
derfor gå tilbake til Billund. Et slikt valg medfører store kostnader for flyselskapet, men
det er kapteinen som er ansvarlig for sikkerheten på den aktuelle flyvningen, og det er
kapteinens suverene rett å avgjøre om det er trygt å lande eller ei. SAS viser til  Daily
Operations Report 8JAN 2019 for trafikk 7. januar, samt værrapport/Metar.

SK1903 ble kansellert på grunn av værforholdene på Oslo Lufthavn og kanselleringen
må anses som en ekstraordinær hendelse i henhold til forordningen. SAS kan ikke
imøtekomme klagers krav.

Nemnda bemerker

Kansellering gir rett til standarderstatning med mindre flyselskapet kan godtgjøre at
kanselleringen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. 

Nemnda legger på bakgrunn av de foreliggende opplysninger til grunn at vanskelige
værforhold førte til at forutgående fly ikke kunne lande. Selv om andre flytyper kunne
anvendes under de rådende værforhold, er nemnda av den oppfatning at den aktuelle
kanselleringen ikke kunne vært unngått selv om alle rimelige tiltak var truffet. Nemnda
viser til at den aktuelle flytypen er godkjent til bruk på strekningen. Klager ble tilbudt
omruting neste dag, men valgte å kjøpe ny flybillett med Norwegian i stedet. SAS har
dekket denne kostnaden.

Nemndas konklusjon er at kanselleringen av SK1903 ikke gir klager krav på
standardkompensasjon jf. EU-forordning 261/2004.

Vedtak

Transportklagenemnda – fly anbefaler ikke at klager gis medhold.