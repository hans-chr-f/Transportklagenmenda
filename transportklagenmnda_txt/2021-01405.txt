Vedtak i Transportklagenemnda - Fly

Sammendrag

Krav om refusjon av utgifter i påvente av forsinket bagasje.

Dato
15.02.2022

Saksnummer
2021-01405

Tjenesteytere
Norwegian Air Shuttle

Klager har i det vesentlige anført

Klager (to personer) hadde bestilt en reise t/r Barcelona - Tromsø via Oslo for reise 27.
august 2021 med retur den 3. september. Klagers bosted er i Spania. Da klager ankom
Tromsø den 27. august manglet deres ene felles innsjekkede koffert, og denne ble ikke
levert klager før påfølgende dag. 

Klager måtte gjøre nødvendige innkjøp i påvente av den forsinkede bagasjen for til
sammen kroner 1 664,50. Klager krever dette beløpet refundert.

Tjenesteyterne har i det vesentlige anført
Norwegian har ikke avgitt uttalelse til nemnda. Til klager har flyselskapet i det vesentlige
anført:

Norwegian beklager at klagers bagasje ble forsinket. Norwegian handler i samsvar med
internasjonale regler knyttet til flyselskapenes begrensede ansvar for
forsinket bagasje. I disse tilfellene kan Norwegian mot kvittering dekke opp til 350 kroner
for toalettsaker, og 50 % av kostnadene for nødvendige innkjøp av klær. 

Norwegian har i denne saken refundert klagers utgifter med kroner 350 for toalettsaker
og kroner 587,50 for innkjøp av klær. Til sammen kroner 937,50.

Norwegian kan ikke imøtekomme klagers krav utover dette.

Nemnda bemerker

Klager og hennes medreisende reiste fra Barcelona til Tromsø via Oslo den 7. august
2021. Klagerne sjekket inn en felles koffert i Oslo. Ved ankomst Tromsø var ikke kofferten
ankommet. Klager rapporterte kofferten tapt ved ankomst Tromsø. Klager mottok
bagasjen den 8. august. Klager har gjort innkjøp for totalt NOK 1 664,50. Av dette har

Norwegian refundert kroner 350 for innkjøp av toalettsaker, og kroner 587,50 for innkjøp
av klær, til sammen kroner 937,50.  

Flyselskapet er i henhold til luftfartsloven § 10-20 / Montrealkonvensjonen artikkel
19 ansvarlig for tap som følge av forsinket bagasje. Utlegg til for eksempel klær og
toalettartikler som skyldes et nødvendig behov kan klager kreve erstattet, men klager har
et ansvar for å begrense utgiftene. 

Klager har fremlagt kvitteringer for sine innkjøp som viser typiske nødvendige varer i
påvente av forsinket bagasje. Varene er ikke dyre merkevarer. Etter nemndas vurdering
har klager overholdt sin tapsbegrensningsplikt. 

Det var to personer i reisefølget. Etter nemndas syn er klagers innkjøp i tråd med det
man må forvente, og nemnda kan ikke se at det er noe grunnlag for en slik beløpsmessig
begrensning som Norwegian har lagt opp til.

Klager skal ikke ha dekket sitt tap to ganger, så dersom klager har fått dekning fra
forsikringsselskapet for dette, anbefales at det gjøres en avkortning i erstatningen som
utbetales til klager.

Nemnda anbefaler etter dette at Norwegian refunderer ytterligere kroner 727 til klager, i
tillegg til det som allerede er utbetalt, eventuelt korrigert for hva klager har fått i dekning
fra sitt forsikringsselskap.

Vedtak

Transportklagenemnda anbefaler at Norwegian refunderer ytterligere kroner 727 til
klager.