Vedtak i Transportklagenemnda
- Kollektivreiser

Sammendrag

For sent aktivert billett

Dato
16.08.2018

Saksnummer
2018-01960

Tjenesteytere
Ruter

Klager har i det vesentlige anført

Klager ble ilagt gebyr grunnet for sent aktivert billett. 

Klager informerer at han før ombordstigning henvendte seg til den ene kontrolløren med
spørsmål om han kunne stige ombord i trikken, til tross for at billetten ikke var aktivert
enda. Klager skulle rekke et møte og måtte derfor ta denne avgangen for å rekke møtet.
Den unge kontrolløren sa det var greit, men da han kom ombord nektet lederen for
kontrollørene å godkjenne klagers billett. Klager opplevde vedkommende som aggressiv
og diskriminerende. 

Videre understreker klager at kontrolløren startet kontrollen alt for tidlig. Klager trykket
på "kjøp" da han var utenfor trikken. Med utgangspunkt i Ruters tidsregning innebærer
det at kontrollen må ha startet nesten 1 minutt og 30 sekunder før trikken ankom
plattformen. 

Klager viser til at det tar 30 sekunder før et billettkjøp er ferdig med å telle ned og blir
aktivert. Klager gikk på trikken kl.09.33. Ifølge Ruter startet kontrollen kl.09.32 og billetten
ble aktivert kl.09.33.31.  Klager fastholder at han gikk ombord i trikken samtidig som
den unge kontrolløren, og at billetten ble kjøpt da han sto på holdeplassen. Som nevnt
tidligere fikk klager lov av den unge kontrolløren til å gå ombord mens han ventet på at
billetten skulle bli aktivert. 

Klager krever derfor at Ruter frafaller gebyret på 1 150 kroner.

Tjenesteyterne har i det vesentlige anført
Klager ble ilagt gebyr på trikken 28. juni 2018 fordi han ikke hadde noen gyldig billett.

Forklaringen klager har gitt samsvarer ikke med kontrollørene sin forklaring.
Tidspunktene i sanntidsloggen stemmer med tidspunktet i gebyret. Kontrolløren kan
ikke endre disse tidspunktene, det er kun feltet for "inspeksjonsstart" som kan endres.
Klagers påstand om at kontrolløren har jukset med klokkeslettet er derfor ikke riktig. 

Sanntiden viser at trikken ankom Hausmannsgate kl.09.32.11 og kjørte derfra kl.
09.32.58. Kontrollørene startet kontrollen ombord ved denne holdeplassen. Ifølge
kontrollørene befant klager seg allerede ombord i trikken da de kom ombord. 

Klagers billett er bekreftet kl. 09.33.52, som er nesten ett minutt etter at kontrollen
hadde startet. Billetten må være bekreftet før man kan gå ombord. Ruter kan ikke se at
klagers påstand om at kontrolløren har gjort feil stemmer. 

Når det gjelder klagers påstand om at Ruters kundekonsulenter bruker falske navn er
dette ikke riktig. G. Bredesen jobber hos Ruter og har gjort det lenge. 

Det stemmer at klager er blitt ilagt gebyr tidligere. Ett gebyr ble frafalt i kontrollen, og
klager slapp å betale. Ett gebyr lå inne med feil adresse. Det er nå blitt lagt inn riktig
adresse og klager har mottatt en purring. Det er riktig at det tok nesten et år før det ble
sendt purring, men økonomiske krav blir ikke foreldet før etter tre år. Dette gebyret er
ikke ferdig behandlet hos Ruter fordi klager har anført at det er tale om navnemisbruk. I
kontrollen ble det fremvist samme bankkort som i kontrollen 28. juni 2018, et bankkort
som klager hevder ble stjålet i 2017. I det tredje gebyret har klager igjen påberopt seg
navnemisbruk, men her fikk han ikke medhold og kravet har gått til inkasso. 

Ruter finner ikke klagers forklaring i saken som troverdig. Ruter forholder seg til
tidspunktene og til kontrollørenes forklaring, og fastholder derfor selskapets standpunkt
i saken.

Nemnda bemerker

Klager ble ved kontroll på trikken 28. juni 2018 ilagt gebyr som følge av for sent kjøpt av
billett. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Nemnda legger til grunn at billettkontrollen startet fra Hausmannsgate. Ruter
sanntidssystem viser at trikken ankom denne holdeplassen kl. 09.32.11 og gikk derfra kl.
09.32.58.

Klagers billett er registrert bestilt kl. 09.33.31. 

Nemnda legger etter dette til grunn at klager må ha startet kjøp av billett etter at han
gikk på trikken. Vilkårene for å ilegge gebyr var dermed til stede. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.