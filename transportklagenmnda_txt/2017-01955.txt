Vedtak i Transportklagenemnda - Fly

Sammendrag

Krav om standardkompensasjon og refusjon ved forsinkelse.

Dato
23.05.2018

Saksnummer
2017-01955

Tjenesteytere
Norwegian

Klager har i det vesentlige anført

Klager reiste med Norwegians flyvning DY371 fra Tromsø (TOS) til Oslo lufthavn (OSL) 27.
mars 2017 kl. 06.30. Hun hadde videreforbindelse fra Oslo til Nice med DY1404 samme
dag kl. 10.00. Flyvningen fra Tromsø ble forsinket med cirka to timer, og klager mistet sin
videreforbindelse til Nice. 

Klager kjøpte nye billetter med neste flyvning til Nice, DY1406. Hun hadde også utgifter til
mat. 

Klager har på ovennevnte bakgrunn fremsatt krav om standardkompensasjon i henhold
til EU-forordning 261/2004 på 400 euro, refusjon av nye flybilletter med Norwegian til
kroner 759, mobillader til kroner 329 og mat til kroner 360.

Tjenesteyterne har i det vesentlige anført
Norwegians flyvning DY371 fra Tromsø til Oslo 27. mars 2017 ble forsinket med en time
og 34 minutter. Forsinkelsen medførte at klager mistet sin videreforbindelse til Nice.
Klager hadde ikke kjøpt gjennomgående billett. 

Flyvningen ble forsinket på grunn av restriksjoner ved Tromsø lufthavn denne dagen. Det
var snøvær og det ble utført brøytearbeider på rullebanen, samt at det var lange køer
for avising. Denne forsinkelsen var derfor forårsaket av en ekstraordinær omstendighet
som ikke kunne vært unngått selv om alle rimelige tiltak ble truffet. Forsinkelsen oversteg
imidlertid ikke tre timer, og utgjør derfor ikke en erstatningspliktig forsinkelse. 

Klager hadde kjøpt flybillett til Nice med minst to timers transittid. Klagers nye flybillett
har derfor blitt refundert. 

Norwegian avviser på ovennevnte bakgrunn klagers ytterligere krav om
standardkompensasjon og refusjon av andre utgifter.

Nemnda bemerker

Klagers flyvning DY371 fra Tromsø (TOS) til Oslo lufthavn (OSL) 27. mars 2017 kl. 06.30
ble forsinket med ca. to timer. Klager mistet derfor sin videreforbindelse til Nice, måtte
kjøpe ny flybillett og kom frem mer enn syv timer senere.

Klager hadde ikke gjennomgående billett, og flyvningene vurderes som to separate
reiser. Forsinkelsen er derfor ikke lang nok til å gi rett til standarderstatning etter EU-
forordning 261/2004 artikkel 7. Klager har av samme grunn heller ikke krav på forpleining
i ventetiden.

Norwegian har opplyst at forsinkelsen skyldtes restriksjoner på Tromsø flyplass grunnet
store snømengder den aktuelle dagen. Dette må anses som forhold som Norwegian ikke
kunne hindre selv om alle rimelige forholdsregler var tatt. Nemnda kan derfor ikke se at
det er erstatningsgrunnlag i henhold til luftfartsloven i dette tilfellet. 

Norwegian har tilbudt klager refusjon for den tapte flyvningen til Nice. Utover dette, kan
nemnda ikke se at klager har krav på erstatning.

Vedtak

Transportklagenemnda - fly anbefaler ikke at klager gis medhold.