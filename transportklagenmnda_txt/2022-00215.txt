Vedtak i Transportklagenemnda - Fly

Sammendrag

Krav om refusjon av ekstrakostnad som oppsto i forbindelse med ombooking.

Dato
28.04.2022

Saksnummer
2022-00215

Tjenesteytere
Turkish Airlines

Klager har i det vesentlige anført

Klager med reisefølge (totalt to personer) skulle fly med Turkish Airlines fra Oslo til Dubai
via Istanbul den 26. desember 2021, med retur den 1. januar 2022. Klager betalte 12 206
NOK for billettene.

Grunnet koronarestriksjoner kunne ikke klager reise. Klager prøvde å endre bookingen
på Turkish Airlines sine hjemmesider, men det var ikke mulig. Klager snakket med en
ansatt i Turkish Airlines, som sa at hun kunne få en "åpen billett". Klager var fornøyd med
dette. Hun fikk imidlertid ikke tilsendt noen åpen billett eller voucher. Hun sendte derfor
en e-post for å få hjelp til å ombooke. Klager ble bedt om å ringe igjen. 

Klager ringte igjen kundeservice, da hun hadde funnet billetter som passet, og som
var billigere enn den opprinnelige reisen. Klager snakket med kundeservice i nesten 40
minutter, og de fikk ikke til å gjennomføre ombookingen. Klager ble igjen henvist til e-
post. Klager gjorde dette umiddelbart, og presiserte i e-posten hvilke nye flyruter de ville
reise med. De fikk svar samme dag om at de skulle hjelpe de neste dag. De ble da igjen
tilbudt feil flyruter. Etter mye frem og tilbake endte det med at prisen gikk opp, og måtte
betale ekstrakostnader for ombookingen (320 NOK). 

Etter å ha klaget til Turkish Airlines fikk klager til svar at 320 NOK var et gebyr. Dette
stemmer ikke med Turkish Airlines sin policy/informasjon på selskapets nettside.
Flyselskapet har informert om at de ikke kan se noen feilhåndtering i saken. Dette er
klager ikke enig i.

Basert på ovenstående er det fremsatt krav om at Turkish Airlines refunderer 320 NOK.

Tjenesteyterne har i det vesentlige anført

Turkish Airlines belaster ikke noen ombookingsavgift. Klager belastes imidlertid
prisforskjellen på billettene eller forskjellen på skatter/avgifter dersom aktuelt grunnet
endring av dato. Det vises til fremlagt skjermbilde fra Turkish Airlines sine hjemmesider
med regler og vilkår for Fleksibel endring.

Nemnda bemerker

Nemnda har gjennomgått de fremlagte reglene og vilkårene for Fleksibel endring.
Det fremgår av punkt 2 at endringsforespørsler kan rettes til Turkish Airlines sine
salgskontorer, call center, online-kanaler (kun internasjonale flyvninger) og byråer hvor
billettene er kjøpt. Det fremgår videre av punkt 6 at prisforskjeller som påløper av
skatter, valutakurser eller prisklasseforskjeller, vil bli belastet ved endring.  

Flyselskapet har i dette tilfellet ikke opplyst den konkrete grunnen til at klager er belastet
kr 320, og nemnda mener at selskapet ikke har sannsynliggjort at dette er et beløp som
klager kan belastes for etter selskapets vilkår for fleksibel endring. Nemnda anbefaler
derfor at selskapet refunderer kr 320 til klager.

Vedtak

Transportklagenemnda anbefaler at klager gis medhold, og at selskapet refunderer kr
320 til klager.