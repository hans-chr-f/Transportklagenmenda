Vedtak i Transportklagenemnda - Fly

Sammendrag

Krav om erstatning for tapt bagasje.

Dato
28.05.2014

Saksnummer
873/13F

Tjenesteyter
Vueling

Klager har i det vesentlige anført:

Klager reiste fra Bucharest til Bergen via Barcelona den 8. september 2013 med VY7401/
VY8514. Da klager ankom Flesland var bagasjen ikke ankommet.

Vueling har refundert klager 328,36 euro, klagers totale tap er 1 100 euro.

Klager krever refusjon av innhold i tapt bagasje, verdi 1 100 euro, med fradrag av 320,28 euro.

Det vises for øvrig til klagers brev.

Vueling har i det vesentlige anført:

Klager har ikke fremlagt noen kvitteringer. Vueling har av den grunn refundert klager 328,36
euro som tilsvarer koffertens vekt.

Nemnda bemerker:

Blir reisegods skadet eller går det helt eller delvis tapt, er flyselskapet ansvarlig såfremt
hendelsen som har forårsaket skaden er inntruffet på flyet eller mens godset var i
flyselskapets varetekt, jf. Luftfartsloven § 10-18 / Montreal-konvensjonen artikkel 17 nr. 2.

Vueling har i dette tilfellet erkjent ansvar, men det er uenighet om tapets størrelse.

Erstatningen ved totalskade må i utgangspunktet må baseres seg på gjenanskaffelsesverdien
- det beløp skadelidte må betale for å skaffe seg en ny ting av samme art. Skadelidte skal
på den annen side ikke tjene på skaden, og det må derfor gjøres fradrag for den slitasje og
verdiforringelse ellers som bruken av den skadede gjenstand har medført.

Klager har i forbindelse med sitt opprinnelige krav til Vueling ikke satt opp noen fortegnelse
over innholdet i kofferten eller søkt å sannsynliggjøre tapet ved kvitteringer eller lignende. Det
er således ingen tidsnære opptegnelser som underbygger kravet.

Nemndas finner etter en samlet vurdering ikke godtgjort tap ut over det Vueling har utbetalt.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.