Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
13.12.2011

Saksnummer
224/11F

Tjenesteyter
Norwegian Air Shuttle ASA

Krav om standarderstatning grunnet kansellering.

Klager har i det vesentlige anført:

Klager skulle reise fra Oslo til Evenes 16. desember 2010 kl. 21:05 med DY238.

Kl. 21:15 ble det opplyst at flyet var forsinket da Norwegian ventet på personell.

Kl. 21:30 ble det opplyst at flyet var kansellert grunnet dårlig vær på Evenes.

Klager stiller seg undrende til den skiftende begrunnelsen til kanselleringen.

Kl. 23:45 hadde klager stått i kø hos Norwegian for å booke om billettene til samme tid dagen
etter, og fått tilbake bagasjen.

Klager ble ikke tildelt hotell. Da klager har hjemsted i Fredrikstad, måtte han og hans familie
tilbringe natten på klagers arbeidssted i Oslo før de kunne dra tilbake til Fredrikstad dagen
etter.

Klager er svært misfornøyd med behandlingen han og hans familie ble utsatt for. De ble ikke
informert om sine rettigheter. Da klager ba om utskrift av sine rettigheter fikk de til slutt tildelt
matkuponger.

Hadde Norwegian tildelt familien hotell og forpleining, hadde saken vært løst. I henhold til
EU forordningen har alle passasjerer krav på hotell og forpleining i ventetiden, og ikke kun de
som mellomlander eller er på returreise.

På grunnlag av dette krever klager standarderstatning EUR 250 per person i henhold til EU
forordning 261/2004.

Norwegian har i det vesentlige anført:

DY238 ble dessverre kansellert som følge av uforutsett værforhold, som igjen medførte
at crewet som skulle operere den aktuelle flyvningen gikk ut på arbeidstid. Det vises til
værrapport.

I slike tilfeller har klager krav på full refusjon eller gratis ombooking til neste ledige avgang.
Klager har kun krav på forpleining frem til avgang dersom de er på returreise.

I henhold til EU forordningen er flyselskapene unntatt fra videre kompensasjon hvis årsaken
til kanselleringen skyldtes værforhold eller uforutsett teknisk problem som forhindrer
flyvningen.

Norwegian ønsker å refundere klagers utgifter til bomtur til flyplassen den 16. desember mot
originale kvitteringer, men kan utover dette ikke imøtekomme klagers krav.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser m.v. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda legger på bakgrunn av de foreliggende opplysninger til grunn at innstillingen
skyldes at mannskapet som skulle betjene flygningen gikk ut over lovlig arbeidstid som følge
av vanskelige værforhold tidligere på dagen. Nemnda er av den oppfatning at dette er å
anse som en ekstraordinær omstendighet, og at Norwegian etter omstendighetene ikke
hadde mulighet til å unngå innstillingen av klagers flygning. Innstillingen gir da ikke rett til
standarderstatning etter EU forordningen.

Ved innstilling av en flygning har passasjeren bl.a. valget mellom refusjon av utgifter til
billetter eller omruting snarest mulig, på tilsvarende transportvilkår, til bestemmelsesstedet.
Flyselskapet skal videre tilby passasjeren gratis måltider og forfriskninger som står i rimelig
forhold til ventetiden. Dersom en eller flere overnattinger en nødvendig, skal flyselskapet tilby
hotellinnkvartering samt reise til og fra hotellet. Flyselskapet skal videre tilby å dekke utgifter
til to telefonsamtaler, teleks- eller telefonbeskjeder, eller e-postmeldinger, jf. forordningens
artikkel 5 jf. artikkel 8 og 9.

Flyselskapet plikter å informere passasjerene om deres rettigheter. Selskapet skal sikre at
det ved innsjekkingsskranken, godt synlig for passasjerene, finnes en tydelig melding med
følgende ordlyd: «Dersom du nektes ombordstigning eller din flyging er innstilt eller forsinket
i minst to timer, kan du få et eksemplar av bestemmelsene om dine rettigheter, særlig med
hensyn til erstatning og assistanse, ved innsjekkingsskranken eller utgangen til flyet», jf.
artikkel 14.

Et flyselskap som innstiller en flyavgang skal gi alle berørte passasjerer en skriftlig melding
om bestemmelsene om erstatning og assistanse i henhold til EU forordningen. Passasjerene
skal også få detaljerte skriftlige opplysninger om hvordan de kan komme i kontakt med det
nasjonale organ som behandler slike saker.

Rettighetene er ikke begrenset til passasjerer som er på returreise, slik det kan synes å fremgå
av Norwegians brev til klager av 6. mai 2011. Også passasjerer på utreise har rett til hotell og
mat dersom det er nødvendig. Det fremkommer av klagen at det ble nær midnatt før klagerne
ble omrutet til neste kveld. De hadde på dette tidspunktet befunnet seg nær fire timer på
Gardermoen. Sett hen til at klagerne bor i Fredrikstad, ca 2 - 2 ½ times kjøretur unna, og at de
reiste med små barn, kan det reises spørsmål om Norwegian burde ha tilbudt klagerne hotell
ved flyplassen. Mot dette kan anføres at klagerne ikke var omrutet før neste dag kl 21.05, og
at de således hadde tid til reise og hvile før ny flyavgang.

Nemnda har ved vurderingen delt seg i et flertall og et mindretall.

Nemndas flertall, lederen og flyselskapenes representanter, er etter en samlet
vurdering av den oppfatning at hotell på flyplassen ikke var nødvendig i dette tilfellet.
Innstillingen gir heller ikke rett til erstatning av utgifter til mat ut over det klager har
mottatt. Dette burde imidlertid uoppfordret blitt tilbudt klagerne.

Mindretallet, forbrukernes representanter, er av den oppfatning at Norwegian burde
ha tilbudt klagerne hotell.

Norwegian har tilbudt seg å erstatte klagernes dokumenterte utgifter til den ekstra reisen t/r
flyplassen. En samlet nemnd er enig i dette. Dersom klagerne har reist i egen bil eller ikke har
behold kvitteringer, anbefaler nemnda at klagerne utbetales kr 500.

På bakgrunn av flertallets vurdering traff nemnda slikt

Vedtak:

Flyklagenemnda finner ikke å kunne anbefale at klager gis medhold i sitt krav om
standardkompensasjon.

Nemnda anbefaler at klager erstattes dokumenterte utgifter til ekstra transport, alternativt kr
500 dersom utgiftene ikke kan dokumenteres.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Janne Grethe Soløy, Widerøe's Flyveselskap AS

Olav Grøttland, SAS