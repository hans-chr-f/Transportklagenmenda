Vedtak i Pakkereisenemnda

Sammendrag

Saken gjelder hotellrommets størrelse, Kypros.

Dato
21.05.2013

Saksnummer
222/12

Tjenesteyter
Ving Norge AS

Sakens dokumenter ble lagt frem.

Klager: X

Turarrangør: Ving Norge AS

Antall reisende: 4

Reisens pris: 33.110

Saken gjelder:

Saken gjelder hotellrommets størrelse, Kypros.

Klager anfører at det rom de fikk, var uegnet for en familie på fire - tre voksne og ett
barn. De hadde regnet med å få en to-roms leilighet og i stedet var det ett rom med
to senger og en sofa med uttrekk. Hun tok kontakt med resepsjonen, som sa at ingen
andre rom var ledige før om noen dager. Klager var villig til å flytte hvor som helst og
gå ned i standard hvis de kunne få to rom. På grunn av sykdom ble situasjonen ekstra
belastende for klagerens mann. Etter noen dager og mer mas på Ving og resepsjonen,
fikk de omsider plass på et annet hotell. Klager krever kompensasjon.

Ving har henvist til beskrivelsen av leiligheten, hvor det fremgår at det er en 1-roms
leilighet for 2 personer + mulighet for 2 ekstrasenger - ca. 28 kvm. kombinert sove- og
oppholdsrom. Klager fikk slik leilighet som bestilt. Videre vises det til at de fikk tilbud
om flytting samme dag som de tok kontakt med Vings personale.

Det er derfor ikke grunnlag for noen kompensasjon.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Opplysninger i kataloger og på nettet er en del av avtalen. Mangler kan
gi grunnlag for prisavslag med mindre de avhjelpes innen rimelig tid etter at turarrangør har
blitt gjort kjent med problemet.

Det fremgår av reisedokumenter/billett at klager i dette tilfelle hadde bestilt en

«1-roms leilighet Family». Slik leilighet er i hotellomtalen beskrevet som

«1-roms leilighet for 2 personer + mulighet for 2 ekstrasenger (1 voksen og 1 barn på
uttrekkbar sofa). Ca. 28 kvm».

I Vings katalog og på nettsiden er det gitt følgende informasjon:

« Evt. ekstra oppredning vil som regel være på sofa, sovesofa eller feltseng.

Disse sengene/sovesofaene kan være smalere og kortere enn de ordinære sengene. Man kan
ikke forvente samme kvalitet for ekstrasenger som for ordinære senger».

Reklamasjonsnemnda må etter dette legge til grunn at klager fikk leilighet i henhold til
bestillingen. Dertil kommer at hun dagen etter sin henvendelse til Vings representant, 5 dager
etter ankomst, fikk større leilighet på et annet hotell - så vidt forstås uten ekstra kostnad. Det
er etter dette ikke grunnlag for noen kompensasjon.

Vedtak:

Reklamasjonsnemnda for pakkereiser kan ikke anbefale at det gis noen kompensasjon.

Vedtaket var enstemmig.