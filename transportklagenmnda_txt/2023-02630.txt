Vedtak i Transportklagenemnda
- Kollektivreiser

Sammendrag

Krav om refusjon av ubenyttet bussbillett som følge av forsinkelse.

Dato
19.06.2024

Saksnummer
2024-00929

Tjenesteytere
Vy Buss AS

Klager har i det vesentlige anført

Klager skulle reise med buss fra Mjøndalen E134 til Kongsberg knutepunkt den 2. februar
2024. 

Klager anfører at han kjøpte billett i Vy-appen, uten å vite at bussen på daværende
tidspunkt var forsinket. Klager anfører at Vy Buss visste om forsinkelsen, men at de
valgte å ikke oppdatere appen med informasjon om forsinkelsen. Klager anfører at dette
var svært misledende for kunder, og at billettkjøpet ble gjort under falske forutsetninger. 

Klager anfører at dersom Vy Buss har kjennskap til forsinkelser, så er de ansvarlige for
å formidle dette til kunden. Klager anfører at Vy Buss opplyser at bussen var forsinket
med 18 minutter mellom Strand og Hagaløkka, men at den totale forsinkelsen var på 38
minutter, og at det da gjenstår 20 minutters forsinkelse som ikke er redegjort for.  Klager
anfører at forsinkelser på 20 minutter gir grunnlag for refusjon ifølge Vy Buss’ nettsider.
Klager anfører at da denne informasjonen ble gitt til Vy Buss’ kundebehandler, endret
vedkommende forklaring og sa at bussen ble forsinket andre steder. 

I kommentar til tjenesteyters tilsvar, anfører klager at Vy Buss innrømmer at bussen
ankom Mjøndalen E134 38 minutter forsinket. Klager anfører at det i hans opprinnelige
klagebrev fremkommer klart at Vy Buss’ kundebehandler konstaterte at forsinkelsen
mellom Strand og Hagaløkka resulterte i 18 minutters forsinkelse. Klager anfører at
dersom man ser bort fra de 18 minuttene bussen var forsinket grunnet stor trafikk,
gjenstår det 20 minutters forsinkelse som ikke er redegjort for. Klager anfører at han
holder Vy buss ansvarlig for disse 20 minuttene. Klager anfører at Vy Buss’ retningslinjer
sier klart at dokumenterte utlegg til alternativ transport vil refunderes dersom man blir
20 minutter forsinket. 

Klager krever refusjon av bussbilletten han ikke brukte.

Tjenesteyterne har i det vesentlige anført
Klager hadde billett for reise med VY1 (Vy express) mellom Mjøndalen E134 og
Kongsberg knutepunkt fredag 2. februar 2024. Ordinær avgangstid fra Mjøndalen kl.
15:58. Faktisk avgangstid fra Mjøndalen var kl. 16:36 (38 minutter forsinket). 30 minutter
forsinket ved ankomst på Kongsberg knutepunkt.

Forsinkelsen på avgangen kom som følge av stor trafikk ut av Oslo mellom
holdeplassene Strand og Hagaløkka. VY Buss anser dette som forhold utenfor deres
kontroll. Det ble dessverre ikke sendt ut et varsel om forsinkelsen før kl. 16:33, men Vy
Buss sine avganger kan spores via sanntidssporing på nett.

I henhold til reisevilkår refunderer ikke Vy Buss ubenyttet billett. Vy Buss dekker heller
ikke for utgifter til alternativ transport dersom forsinkelsen skyldes forhold utenfor deres
kontroll. Vy Buss står derfor fast på deres avgjørelse om å ikke etterkomme krav om
refusjon av ubenyttet billett eller utgift til annen transport.

I svar på kommentar fra klager, skriver Vy Buss følgende:

Kundebehandler har som svar til klager fortalt at det oppstod en forsinkelse på 18
minutter mellom Strand og Hagaløkka - da det er på den strekningen den største
delen av forsinkelsen har oppstått. Men det har i tillegg vært jevnt stor trafikk inn mot
Drammen som også har vært med på å skape ytterligere forsinkelser. Vy Buss anser
dette som forhold utenfor deres kontroll og står fortsatt fast ved deres avgjørelse.
Bussens data er vedlagt i første tilsvar.

Nemnda bemerker

Klager har fremsatt krav om refusjon av ubenyttet bussbillett som følge av at bussen han
hadde planlagt å reise med fra Mjøndalen E134 til Kongsberg knutepunkt den 2. februar
2024 var forsinket. 

Det følger av Vy Buss reisevilkår § 4.2 at ved forsinkelse, vil dokumenterte utlegg til
alternativ transport refunderes på visse vilkår. 

Vy Buss har dokumentert at bussen gikk fra Mjøndalen E134 38 minutter forsinket, og at
den ankom Kongsberg knutepunkt 30 minutter forsinket. Videre har Vy Buss oppgitt at
forsinkelsen skyldtes stor trafikk ut av Oslo mellom holdeplassene Strand og Hagaløkka,
samt jevnt stor trafikk inn mot Drammen. 

I sin klage til nemnda skriver klager at han krever å få refundert bussbilletten han
ikke brukte, mens han i kommentar til tjenesteyters tilsvar, skriver at han krever å få
dekket utgifter til alternativ transport, herunder tog. Etter forespørsel fra nemnda, har
klager bekreftet at han krever å få refundert ubenyttet bussbillett. Klager har heller ikke
fremlagt dokumentasjon på utgifter til alternativ transport.

Nemndas flertall, nemndsleder, forbrukerrepresentantene og bransjerepresentanten
fra Ruter, bemerker at reisetiden på strekningen er 34 minutter, og forsinkelse på 38
minutter må anses som vesentlig. Et vesentlig kontraktsbrudd gir rett på heving av
transportavtalen. Det foreligger heller ingen dokumentasjon på årsaken til forsinkelsen.
Flertallet mener derfor at klager har krav på refusjon av billettkostnaden ettersom han
ikke reiste med bussen som følge av forsinkelsen.

Mindretallet, bransjerepresentanten fra NHO Transport, viser til at det følger av Vy
Buss' reisevilkår § 1.1 at ubenyttet billett ikke refunderes. I dette tilfellet gikk bussen
fra Mjøndalen E 134 til Kongsberg knutepunkt, men med en forsinkelse. Klager valgte
selv å ikke benytte seg av billetten han hadde kjøpt, og mindretallet kan ikke se at det er
grunnlag for refusjon av billetten.

I tråd med flertallets vurdering har klager krav på refusjon av billettkostnaden.

Vedtak

Transportklagenemnda anbefaler at klager gis medhold. Dissens.