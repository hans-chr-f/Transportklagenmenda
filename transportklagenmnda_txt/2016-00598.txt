Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
14.03.2017

Saksnummer
2016-00598

Tjenesteytere
United Airlines

Klager har i det vesentlige anført

Klager skulle reise fra Oslo til Toronto via New York tur-retur, med stopp i New York på
hjemreisen. Utreise den 1. juni, og retur til New York den 6. juni, og videre fra New York til
Oslo den 10. juni. 

Flight UA39 fra Oslo til New York den 1. juni ble kansellert. Klager ble booket om til
ny avgang med SAS, og ankom New York uten forsinkelser. Klagers videreforbindelse
med flight UA4907 ble også kansellert, og klager ble booket om via Boston. Hun ankom
Toronto syv timer senere enn opprinnelig ankomsttid. Klager ble ikke tilbudt forpleining.

Flight UA38 på returen fra New York til Oslo den 10. juni ble kansellert. Klager ble booket
om med Lufthansa via Frankfurt, og ankom Oslo Gardermoen 26 timer senere enn
opprinnelig ankomsttid. Klager ble innlosjert på hotell og fikk utdelt tre matkuponger à
7 USD. Klager fikk ytterligere utgifter til mat og drikke da matkupongene ikke dekket alle
måltider på et døgn. Klager mistet også en dags arbeidsinntekt. 

Klager krever standarderstatning 600 euro per person for hver av hendelsene, tilsammen
1 200 euro. Videre krever klager erstatning for en dags tapt arbeidsinntekt, samt utgifter
til mat, drikke og telefon for 256,86 euro og 22,81 euro. Samlet krav utgjør 1 479,67 euro.

Tjenesteyterne har i det vesentlige anført
UA39 og UA4907 ble den 1. juni ble kansellert som følge av dårlige værforhold i New
York, det vises til fremlagt dokumentasjon fra Newark Int. Airport(EWR). Klager ble
booket om til neste ledige avgang til sitt bestemmelsessted.

Værforholdene førte til flere kanselleringer og følgeforsinkelser som igjen førte til at
crew ble forsinket. Dette resulterte i tilsammen 27 kanselleringer i perioden for United
Airlines. Hendelsen var ekstraordinær og utenfor flyselskapets kontroll. 

Av godvilje har United Airlines tilbudt klager et reisegavekort til en verdi av 400 USD.
United Airlines kan dessverre ikke imøtekomme klagers krav utover dette.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artiklene 5 og 7. 

Flyselskapet har gjort gjeldende at det ikke er erstatningsansvarlig for kanselleringene fra
Oslo og fra Newark 01.06.2015 på grunn av dårlig vær på Newark denne dagen. 

Værforhold som påvirker flytrafikken ved at det ikke er mulig å lande / ta av, ved at
det oppstår overbelastning på flyplassen med mer, kan være en slik ekstraordinær
omstendighet som medfører at den reisende ikke har krav på erstatning. Dette må
vurderes konkret. 

En samlet nemnd mener at flyselskapet har dokumentert at kanselleringene fra Oslo og
Newark skyldtes dårlig vær og at kanselleringene ikke var til å unngå. 

En samlet nemnd mener videre at standarderstatning for kanselleringen fra Oslo også er
utelukket på annet grunnlag: 

Retten til standarderstatning faller nemlig bort hvis flyselskapet har tilbudt passasjeren
omruting slik at han eller hun kunne reise høyst en time før planlagt avgangstid og
ankomme det endelige bestemmelsesstedet senest to timer etter planlagt ankomsttid, jf
artikkel 5 nr 1 bokstav c) iii). Dette er tilfellet for avgangen fra Oslo 01.06.2015 siden det
er enighet om at klageren og hennes reisefølge (til sammen to personer) reiste og kom
frem til Newark uten forsinkelse. 

Et flertall – lederen og flyselskapenes representanter – mener at standarderstatning for
kanselleringen fra Newark til Toronto er utelukket også fordi flygningen skjedde mellom
to tredjestater (utenfor EU- / EØS-området), jf artikkel 3 nr 1 bokstav a) og nemndas sak
2017-00566. Mindretallet – forbrukernes representanter – mener at forordningen også
gjaldt denne flygningen siden klageren hadde kjøp gjennomgående billett som omfattet
denne flygningen. 

Endelig får ikke forordningen anvendelse på flygninger fra en tredjestat til en EU- / EØS-
stat som opereres av et ikke-europeisk flyselskap, jf artikkel 3 nr 1 bokstav b). Det er
tilfellet for avgangen fra Newark til Oslo 10.06.2015 med United Airlines. 

Klageren har krevd sine utgifter til mat, drikke og telefon på hjemreisen erstattet med til
sammen 279,67 euro. Utgiftene er dokumentert og ikke bestridt. Siden de knytter seg til
en flygning som ikke er omfattet av EU-forordning 261 /2004, og kan de imidlertid ikke
kreves dekket etter forordningen artikkel 5 og 9.

Vedtak

Transportklagenemnda - fly kan ikke anbefale at klager gis medhold.