Vedtak i Transportklagenemnda - Fly

Sammendrag

Krav om standarderstatning grunnet kansellering

Dato
03.12.2019

Saksnummer
2018-04862

Tjenesteytere
SAS

Klager har i det vesentlige anført

Klager skulle reise fra Stavanger til København  med SK1879 kl. 18.40 og videre til
Warszawa med SK2761 den 20. november 2018. Flyvningen fra Stavanger ble kansellert
og klager ble omrutet til å reise neste dag. Han ankom Warszawa med en forsinkelse på
ti timer. 

Klager krever standarderstatning på 250 euro i henhold til EU-forordning 261/2004 for
forsinkelsen som oppsto som følge av den kansellerte reisen.

Tjenesteyterne har i det vesentlige anført
Flyvningen med SK1879 fra Stavanger til København ble kansellert som følge av været
på Sola flyplass denne kvelden. Kapteinen på flyvningen satte et krav om 400 meter
sikt før flyet kunne ta av. Passasjerene fikk gå ombord i flyet, og man håpet på en
bedring i været. Da været ikke bedret seg og flyets kaptein nærmet seg maksimalt tillatte
arbeidstimer, ble flyet kansellert. Stavanger er ikke en av SAS' basestasjoner og det
var sent på ettermiddagen slik at det var ikke mulig å få tak i reserveremannskap til
flyvningen. SAS viser til fremlagt dokumentasjon. Klager ble deretter booket om til neste
mulige flyvninger til København og Warszawa tidlig neste morgen.

Kanselleringen av klagers flyvning skyldtes værforholdene på Sola flyplass. Dette ligger
helt utenfor SAS' kontroll og utgjør dermed en ekstraordinær omstendighet i henhold
til EU-forordning 261/2004. På bakgrunn av dette kan ikke SAS tilby erstatning i dette
tilfellet, jf. forordningens artikkel 5 nr. 3.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf EU-forordning 261/2004 artikkel 5 og 7. 

Værforhold som påvirker flytrafikken ved at det ikke er mulig å lande/ta av, kan være en
ekstraordinær omstendighet som medfører at den reisende ikke har krav på erstatning.
Dette må vurderes konkret.  

Nemndas flertall - leder og bransjerepresentantene - mener at flyselskapet SAS har
godtgjort at verken kanselleringen eller de ekstraordinære omstendighetene kunne
vært unngått selv om alle rimelige tiltak var truffet. Dokumentasjonen viser at klagers
flygning ble kansellert som følge av dårlig sikt. Kanselleringen gir således ikke rett til
standarderstatning etter EU-forordningen. 

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf artikkel
8. Klager ble omrutet til å fly via København neste morgen. Etter nemndas vurdering må
dette etter forholdene anses som snarest mulig.

Mindretallet – forbrukerrepresentantene – er av den oppfatning at klager bør få medhold
i sitt krav. Etter mindretallets syn er det ikke tilstrekkelig dokumentert at kanselleringen
utelukkende skyldtes værforholdene. Mindretallet viser til at det i redegjørelsen fra City
Jet også vises til at beslutningen hadde sammenheng med at den aktuelle flyvningen
etter planen skulle foretas av en pilot under opplæring. Det er noe uklart for mindretallet
hvordan dette forholdet innvirket på beslutningen. Uklarheten må etter mindretallets
syn gå ut over selskapet, da det er de som må godtgjøre at kanselleringen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. forordningens artikkel 5 nr. 3.

Vedtaket er fattet med den dissens som fremgår over.

Vedtak

Transportklagenemnda - fly anbefaler ikke at klager gis medhold.