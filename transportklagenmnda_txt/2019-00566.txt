Vedtak i Transportklagenemnda - Fly

Sammendrag

Krav om standardkompensasjon ved kansellering. Selskapet har ikke inngitt tilsvar.

Dato
27.08.2019

Saksnummer
2019-00566

Tjenesteytere
Widerøe

Klager har i det vesentlige anført

Klager med reisefølge (tilsammen fire personer) skulle reise med Widerøes flyvning
WF547 fra Bergen (BGO) til Stavanger (SVG) 23. juni 2018 kl. 16.45. Flyvningen ble
imidlertid kansellert, og klager måtte reise med buss. Passasjerene ankom Sola lufthavn
cirka kl. 23.30. 

Som følge av kanselleringen har klager fremsatt krav om standardkompensasjon i
henhold til EU-forordning 261/2004 på 250 euro pr. person, totalt 1 000 euro for fire
passasjerer .

Tjenesteyterne har i det vesentlige anført
Widerøe har tross oppfordring ikke inngitt tilsvar til nemnda. 

Av selskapets svar til klager fremgår det at kanselleringen skyldtes akutt sykdom blant
flyselskapets personale.

Nemnda bemerker

Flyselskapet har tross oppfordring ikke avgitt uttalelse til nemnda. Nemnda treffer
da vedtak basert på opplysningene som er fremkommet tidligere i saken, jf.
transportklagenemndforskriften § 5-3 tredje ledd. 

Nemnda legger da til grunn at WF547 ble kansellert, og at klagerne kom frem til sin
endelige destinasjon Stavanger om lag seks timer forsinket. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Widerøe har ikke gitt noen redegjørelse eller fremlagt noe dokumentasjon for at
kanselleringen skyldtes ekstraordinære omstendigheter som ikke kunne vært unngått.
Kanselleringen gir etter dette rett til standarderstatning på 250 euro pr. person, totalt 1
000 euro.

Vedtak

Transportklagenemnda - fly anbefaler at Widerøe utbetaler til klager
standardkompensasjon på 1 000 euro.