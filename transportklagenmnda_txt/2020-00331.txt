Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
06.10.2020

Saksnummer
2020-00331

Tjenesteytere
Widerøe

Klager har i det vesentlige anført

Klager skulle reise fra Stavanger til Vardø via Oslo til Kirkenes den 13. desember 2019.
Strekningen fra Kirkenes til Vardø med WF977 kl. 21:05 til Vardø ble kansellert, det ble
opplyst at det var mangel på besetning. Klager ble booket om til bakketransport med
avgang kl. 21:30 og med ankomst den 14. desember kl. 00:45.

Klager krever standarderstatning på 250 euro i henhold til EU-forordning 261/2004.

Tjenesteyterne har i det vesentlige anført
Widerøe måtte kansellere WF977 fra Kirkenes på grunn av mangel på crew. Dette
var sent på dagen slik at crew på standby var brukt opp. Det ble derfor satt opp
bakketransport.

Widerøe kan ikke imøtekomme klagers krav om standarderstatning.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artikkel 5 og 7.

Sykdom blant besetningen kan være en ekstraordinær omstendighet i forordningens
forstand. Sykdom oppstår rett nok fra tid til annen. Flyselskapet må derfor være
forberedt og ha en beredskapsplan for håndtering av påregnelig sykdom. Sykdom kan
likevel oppstå så plutselig eller i et slikt omfang at flyselskapet ikke har mulighet til å
unngå innstilling av en eller flere avganger. Dette må vurderes konkret.

Flyselskapet Widerøe anfører at WF977 ble kansellert som følge av mangel på crew.
Forklaringen og dokumentasjonen flyselskapet har fremlagt er til dels uforståelig og
mangelfull. Det er blant annet uklart for nemnda hvorfor det var mangel på crew.
Selskapet kan i denne saken ikke sies å ha tilstrekkelig godtgjort at kanselleringen
skyldtes en ekstraordinær omstendighet som ikke kunne vært unngått. Klager har
således rett til standarderstatning. 

Klager hadde gjennomgående billett  fra Stavanger til Vardø. Siden avstanden mellom
Stavanger og Vardø, målt etter storsirkelmetoden, er mer enn 1 500 kilometer, jf artikkel
7 nr 1 og 4, EU-domstolens dom av 07.09.2017 i saken Bossen med flere mot Brüssels
Airlines (C-559/16) og gcmap.com, utgjør erstatningen 400 euro.

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda - fly anbefaler at Widerøe utbetaler 400 euro til klager.