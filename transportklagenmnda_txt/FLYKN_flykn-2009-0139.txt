Vedtak i Transportklagenemnda - Fly

Sammendrag

Forsinket bagasje. Krav om kompensasjon / erstatning.

Dato
20.01.2010

Saksnummer
139/09F

Tjenesteyter
SAS

Forsinket bagasje. Krav om kompensasjon / erstatning.

Klager har i det vesentlige anført:

Klager reiste 20. januar 2009 fra Gardermoen til Canada via London. Formålet med turen var
pumajakt i Rocky Mountain (10 dagers tur).

Da klager ankom Prince George i Canada, kom ikke hans bagasje.

Planen for turen var at klager sammen med jaktguide skulle bo i en hytte oppe i fjellet. I stedet
ble han innlosjert hos venner av guiden slik at han fikk kontaktet Air Canada og etterlyst og
vente på sin bagasje. Han fikk stadig lovnader om at bagasjen skulle komme, men etter 5
dager ble det en nødløsning. Klager fikk låne utstyr og det ble dagsturer til jaktområdet med 3
timers kjøring hver vei. Pumajakt i fjellene krever godt utstyr med ned til minus 38 grader og
mye snø.

Selve turen ble i stor grad mislykket grunnet manglende bagasje.

Klager har sendt en forespørsel til Air Canada om kompensasjon, men den ble avvist. Klager
har henvendt seg til SAS med sitt krav. SAS dekker kun dokumentert tap. Klager var ikke inne
på tanken om å kjøpe nytt utstyr i Canada.

Klager mener denne turen er tap i juridisk forstand. Det var i bagasjen verdi for ca  kr 60.000
inkludert våpen og utstyr. Bagasjen kom til rette 20/4-09, tre måned forsinket.

Klager krever refundert noe av sitt utlegg til turen.

SAS har i det vesentlige anført:

Klager hadde en avtale med Air Canada om transport fra Oslo til Vancouver.

SAS var det opererende flyselskap til London. Klager fikk ikke sin bagasje eller skytevåpen ved
ankomst til Canada. Bagasjen kom først til rette etter at turen var over.

Skytevåpen må håndteres av spesielt godkjente leverandører i UK på grunn av forskrifter.
SAS og Air Canada benytter ikke samme leverandør. SAS leverandør hevder å ha overlevert
våpenet i tide, og Air Canada leverandør sier at de fikk det for sent. Hvem som har rett er
umulig å slå fast.

Flyselskapenes maksimale ansvar for klagers bagasje er SDR 1.000  (ca. NOK 10.000). Innenfor
denne sum dekker SAS påregnelig tap som kan dokumenteres, typisk til anskaffelse og leie
av erstatningsgjenstander. Klager har fått dekket NOK 2.500 av sitt forsikringsselskap som
vil sende regress til flyselskapene. SAS har tilbudt å dekke, mot kvittering, NOK 3.000 som
forsikringen ikke dekket.

Utover dette krever klager kompensasjon i form av en ny reise, da reisen ikke gikk som
planlagt. SAS kan ikke møtekomme dette kravet og viser videre til beskrivelse  i Montreal
konvensjonen art. 29.

Nemnda bemerker:

SAS er i henhold til luftfartsloven § 10-20 ansvarlig for tap som følge av forsinket bagasje.
Ansvaret er begrenset til 1 000 SDR, jf luftfartsloven § 10-22. Med SDR menes spesielle
trekkrettigheter som er fastsatt av Det internasjonale valutafondet. (1 SDR = ca NOK 10).

Det gis i henhold til luftfartsloven og internasjonale konvensjoner ikke erstatning for den
ulempe passasjeren har lidt ved ikke å få sin bagasje i tide.

Det er i dette tilfellet ikke dokumentert eller sannsynliggjort økonomisk tap ut over det SAS
har tilbudt seg å betale. Nemnda finner således ikke å kunne anbefale at klager gis medhold.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, leder

Elise Korsvik, Forbrukerrådet

Lars Grøndal, Forbrukerombudet

Amine Hansen, Norwegian Air Shuttle ASA

Anniken Wallin, Austrian Airlines