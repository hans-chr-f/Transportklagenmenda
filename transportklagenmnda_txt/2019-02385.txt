Vedtak i Transportklagenemnda - Fly

Sammendrag

Krav om standarderstatning grunnet kansellering som følge av pilotstreik.

Dato
20.08.2021

Saksnummer
2019-02385

Tjenesteytere
SAS

Klager har i det vesentlige anført

Klager har fremmet krav om standardkompensasjon samt refusjon av billetten grunnet
kansellering av SK1330 som følge av pilotstreiken i SAS. 

Klager har mottatt standardkompensasjon pålydende 250 euro fra SAS, men har ikke fått
refusjon av billetten som ikke kunne benyttes som følge av kanselleringen .
Klager fastholder sitt krav om at SAS refunderer billetten til 1793 NOK.

Tjenesteyterne har i det vesentlige anført
SK 1330 ble kansellert på grunn av streik blant 1409 piloter i SAS. Samtlige piloter i alle de
tre skandinaviske landende ble tatt ut i streik som følge av brudd i forhandlingene rundt
kollektivavtalen. Dermed var det umulig for SAS å gjennomføre de planlagte rutene i
perioden mellom 26. april til og med 2. mai 2019. Pilotstreiken resulterte samlet i at 4015
fly ble innstilt, og det anslås at i alt 381 507 passasjerer ble påvirket.

Etter forhåndsavgjørelsen i dom C28/20 fra EU-domstolen, som kom mens saken
lå til behandling i sekretariatet, har SAS valgt å imøtekomme klagers krav om
standardkompensasjon 250 euro. SAS anser derfor saken som avsluttet.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5 og 7. Kansellering
gir i tillegg rett på full refusjon av billetten, jf. artikkel 8.

Klager har fremsatt krav om refusjon av billetten for den kansellerte strekningen, samt
krav om standarderstatning 250 euro i henhold til EU-forordning 261/2004.

I dette tilfellet skyldtes kanselleringen streik blant pilotene i SAS. Nemnda har merket
seg at SAS har imøtekommet klagers krav om standardkompensasjon etter at saken ble
registrert inn til behandling i Transportklagenemnda. Når det gjelder krav om refusjon av
billetten for den kansellerte strekningen har SAS ikke kommentert dette. 

Nemnda anbefaler at SAS refunderer billetten for den delen av reisen som han ikke fikk
benyttet.

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at SAS refunderer billetten til klager med 1793 kroner.