Vedtak i Transportklagenemnda - Fly

Sammendrag

Krav om refusjon av utgifter grunnet kansellering.

Dato
12.05.2017

Saksnummer
2016-00635

Tjenesteytere
Pegasus Airlines

Klager har i det vesentlige anført

Klager skulle reise tilbake fra ferie fra Ercan på Kypros til Oslo via Istanbul den 29. mars
2016 med Pegasus Airlines. Reisen var bestilt hos nettreisebyrået Supersaver. Mens han
var på ferie oppdaget klager den 23. mars, skjærtorsdag, at han hadde mottatt en e-
post fra Supersaver, hvor det kom frem at strekningen Ercan - Istanbul den 29. mars var
kansellert. 

Klager fikk ikke tak i Supersaver da de hadde stengt i perioden 23. - 29. mars grunnet
påske. Klager brukte flere dager på å reise rundt og kontakte både flyselskap, lokale
reisebyrå og flyplassen uten at noen kunne hjelpe han. Han fikk til svar at han ikke hadde
plass på noe fly mellom Ercan og Istanbul. Klager endte opp med å kjøpe nye billetter for
fire personer den 28. mars for å rekke sin videreforbindelse den 29. mars. Klager måtte
sove på flyplassen i Istanbul da de ikke hadde visum til Tyrkia.  

Klager har i ettertid kun fått refundert kroner 150 per billett fra Supersaver. Reisebyrået
hevder klager må henvende seg til flyselskapet for søknad om kompensasjon. 

Klager krever kompensasjon for ødelagt ferie, samt for å måtte tilbringe en natt i
avgangshallen på Istanbul lufthavn. Videre krever han refusjon av utgifter til opprinnelige
flybilletter, nye flybilletter, leiebil, bensin og parkering på Gardermoen, tilsammen kroner
23 755.

Tjenesteyterne har i det vesentlige anført
Pegasus Airlines har ikke avgitt uttalelse til nemnda. Til klager har selskapet i det
vesentlige anført:

Flight PC211 ble kansellert en uke før avgang som følge av operasjonelle årsaker. Klager
bes henvende seg til sitt reisebyrå for refusjon.

Nemnda bemerker

Flyselskapet Pegasus Airlines har ikke avgitt uttalelse til nemnda. Nemnda treffer
da vedtak på grunnlag av opplysningene som er fremkommet tidligere i saken, jf
transportklagenemndforskriften § 5-3 tredje ledd. 

Nemnda legger således til grunn opplysningene fra klageren om at flygningen fra Ercan
til Istanbul ble kansellert av tekniske / operasjonelle grunner.

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artikkel 5 og 7. Flyselskapet
plikter uansett årsaken til kanselleringen å refundere den opprinnelige flybillettprisen
eller omrute, samt tilby forpleining, jf artiklene 8 og 9.  

Forordningen gjelder imidlertid ikke for flygninger innenfor og mellom land utenfor EU- /
EØS-området, jf artikkel 3 nr 1. Ettersom det her er tale om en kansellert flygning innfor
Tyrkia, og Tyrkia ikke er medlem av EU / EØS, får forordningen ikke anvendelse.   

Pegasus kan likevel være ansvarlig for tap som skyldes forsinkelse på annet grunnlag, jf
artikkel 12. Pegasus Airlines er tyrkisk. Tyrkia har underskrevet Montreal-konvensjonen.
Nemnda legger til grunn at Pegasus Airlines følger denne. 

Etter Montreal-konvensjonen artikkel 19 er flyselskap ansvarlig for påregnelig tap som
følge av kansellering hvis ikke selskapet godtgjør at det har tatt alle forholdsregler som
med rimelighet kan forlanges for å unngå kanselleringen eller dette ikke har vært mulig
for dem. 

Pegasus Airlines har opplyst til klageren at kanselleringen skyldtes "technical reasons" /
"operational business reasons", men har ikke opplyst hva selskapet foretok seg for
å unngå kanselleringen. Slik saken er opplyst for nemnda, ser det heller ikke ut til at
flyselskapet foretok seg noe for å hjelpe klageren og hans reisefølge (til sammen 4
personer). 

Nemnda mener etter dette at Pegaus Airlines bør dekke klagerens påregnelige tap som
følge av kanselleringen. Slik nemnda ser det går selskapets erstatningsansvar etter
konvensjonen ikke så langt at han kan kreve gratis reise / ferie. Det er utgiftene som
følge av kanselleringen som kan kreves erstattet. Utgifter som han og følget ville hatt om
kanselleringen tenkes bort, kan ikke kreves erstattet. 

For nemnda fremstår det som uklart om klageren krever alle utgifter til reisen / ferien
erstattet på grunn av kanselleringen. Nemnda viser til at han har krevd utgifter til
parkering til Gardermoen dekket enda han og følget ikke kom forsinket hjem til Oslo. Han
har videre krevd utgifter til leilighet dekket enda han har opplyst at han og følget sov over
på flyplassen i Istanbul. Nemnda antar også at han ville hatt utgifter til leiebil uavhengig
av kanselleringen. 

For nemnda ser det ut til at det bare er utgiftene til de nye flybillettene fra Ercan til
Istanbul som står i direkte sammenheng med kanselleringen.  Det er også bare denne
utgiften som er dokumentert. Nemnda anbefaler at Pegasus Airlines dekker denne
utgiften som krevd, det vil si med 3 087 kroner.

Nemndas flertall - lederen og forbrukernes representanter - mener imidlertid at
klageren har rett til erstatning for ikke-økonomisk tap, og viser til nemndspraksisen som
bygger på EU-domstolens dom av 06.05.2010 Walz-Clickair (C-63/09), jf eksempelvis
FLYKN-2015-1609. Slik klageren har beskrevet konsekvensene av kanselleringen, har
utbyttet av ferien blitt begrenset. Flertallet anbefaler at erstatningen for ikke-økonomisk
tap settes til 3 000 kroner per person. 

Mindretallet - flyselskapenes representanter - er av en annen oppfatning, og viser til
at norske domstoler tradisjonelt har vært tilbakeholdne med å tilkjenne erstatning for
«non-material damage» eller «tort og svie» i kontraktsforhold. Basert på denne praksisen
mener mindretallet at det ikke er grunnlag for å tilkjenne ulempeerstatning i dette
tilfellet.

Vedtak

Transportklagenemnda - fly anbefaler at Pegasus Airlines erstatter klagerens utgifter til
nye flybilletter med 3 087 kroner og ikke-økonomisk skade med 3 000 kroner per person.