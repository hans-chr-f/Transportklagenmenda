Vedtak i Transportklagenemnda
- Kollektivreiser

Sammendrag

Krav om frafall av gebyr - manglende gyldig billett - reisekort

Dato
10.11.2020

Saksnummer
2020-02227

Tjenesteytere
Vy

Klager har i det vesentlige anført

Klager ble ilagt gebyr 15. juli 2020. Klager anfører at hun fylte på reisekortet sitt noen
dager før hun skulle reise til Oslo. Videre anfører hun at hun sjekket kortet sitt før
påstigning og da sto det at kortet var gyldig. Klager forklarer at da hun kom på toget og
kontrollørene skulle sjekke reisekortet fikk hun beskjed om at hun ikke hadde penger
på det lenger enn til sone 4N. Klager mener at feilen som har skjedd her må være at
vedkommende som fylte på reisekortet hennes gjorde en feil slik at pengene ikke ble
lagt på reisekortet. Hun mener derfor at det ikke er hennes feil det som har skjedd. Hun
forklarer at hun trodde reisekortet var gyldig da hun gikk om bord på toget fordi det sto
at det var gyldig. Klager mener at hun ikke skal få gebyr for en feil som vedkommende
som fylte på reisekortet gjorde.

Klager krever frafall av gebyret.

Tjenesteyterne har i det vesentlige anført
Klager ble ilagt gebyr 15. juli 2020 fordi hun ikke kunne fremvise gyldig billett for reisen
hun benyttet seg av. Reisekortet klager viser til inneholdt en billett som var utløpt 26.
mars 2020. Reisekortet inneholdt ikke noen reisepenger, hvilket fremgår av utskriften fra
reisekortet foretatt ved kontrollen, et dokument klager har lagt ved i sin klage.

Klager opplyser at hun hadde fylt på reisekortet noen dager før reisen til Oslo. På et
tidspunkt etter kjøp av en billett eller påfyll av reisepenger må den som disponerer
reisekortet start en billett på reisekortet. Ved å holde reisekortet mot en kortleser
(validator) vil man få et lydsignal, grønt lys og gyldighet for billetten vil fremkomme på
skjerm. Dersom man ikke har reisepenger eller en forhåndskjøpt billett på reisekortet vil
man ikke få et "OK".  Det følger av utskrift fra reisekortet at siste avlesning var 12. mars
2020. 

På baksiden av reisekortet er det opplyst: "Kortet må være med når du reiser, og
inneholde en gyldig, aktivert billett. Se øvrige reisevilkår på ruter.no"

I Vy sine transportvilkår § 4C er det angitt: "Kjøp og validering av digitale/elektroniske
billetter skal foretas før ombordstigning". Hjemmel for å ilegge gebyr fremgår videre i
samme bestemmelse: "Passasjer som ved kontroll ikke har stemplet eller på annen måte
gyldig kontrollert billett vil bli ilagt et gebyr fastsatt av Samferdselsdepartementet". 

Vy opprettholder krav om betaling av kontrollgebyret.

Nemnda bemerker

Klager ble ilagt gebyr på toget den 15. juli 2020 fordi hun ikke kunne fremvise gyldig
billett ved kontroll.

Det fremgår av Vys transportvilkår § 4 at passasjerer som ved kontroll ikke kan vise gyldig
billett, vil bli ilagt et gebyr. Bestemmelsen er objektiv og gebyr kan således ilegges selv
om passasjeren ikke har opptrådt klanderverdig.

Klager kunne ikke fremvise gyldig billett ved kontroll og vilkårene for å ilegge gebyr var
dermed til stede. Reisekortet inneholdt en billett som var utløpt 26. mars 2020. Det er
den reisendes ansvar å sørge for å ha gyldig billett på reisekortet. 

Nemnda finner ikke å kunne anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.