Vedtak i Transportklagenemnda - Fly

Sammendrag

Krav om refusjon av billett grunnet bestilt feil reisedato.

Dato
10.02.2014

Saksnummer
467/13F

Tjenesteyter
Expedia

Krav om refusjon av billett grunnet bestilt feil reisedato.

Klager har i det vesentlige anført:

Klager bestilte en reise med SAS hos reisebyrået Expedias nettsider. Etter at bestillingen var
gjennomført oppdaget klager at han hadde bestilt feil returdato. Han ringte SAS umiddelbart
for å kansellere bestillingen innen 24-timersfristen, men fikk beskjed om å henvende seg til
reisebyrået hvor billetten var bestilt.

Expedias telefonlinjer var stengt på dette tidspunktet. Klager sendte derfor en e-post siden
reisebyrået garanterer svar innen 24 timer. Klager stiller seg svært kritisk til at han først fikk
svar etter flere dager.

Klager krever refusjon av billett.

Det vises for øvrig til klagers brev.

Expedia har i det vesentlige anført:

Før klager fullførte bestillingen på Expedias nettsider, krysset han av for å ha lest regler og
vilkår. Her kommer det frem at 24-timersregelen kun gjelder i de tilfeller man bestiller direkte
hos flyselskapene.

Klager ringte Expedia to dager etter at billetten var bestilt. Selv om klager hadde ringt innen
24 timer ville ikke Expedia kunne endret billetten, da billettypen klager bestilte ikke kunne
endres eller refunderes.

Klager er selv ansvarlig for å fylle ut korrekt reiseinformasjon.

Expedia kan ikke imøtekomme klagers krav.

Nemnda bemerker:

Det fremkommer av SAS sine hjemmesider at reiser som er bestilt på SAS sine nettsider kan
avbestilles innen 24 timer.

Klager bestilte ikke reisen på SAS sin nettside. Ovennevnte bestemmelse er således ikke
anvendelig på klagers bestilling.

Klager bestilte billettene gjennom Expedia. Det fremkommer ikke av denne at klager kan
avbestille billettene innen 24 timer. Nemnda legger etter dette til grunn at klager ikke hadde
anledning til å avbestille billetten, og finner ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.