Tjenesteyter følger ikke vedtaket i saken (02.03.2023)
Kommentar fra tjenesteyter:

Klager har informert om at flyselskapet ikke utbetaler refusjon i henhold til vedtaket.

Vedtak i Transportklagenemnda - Fly

Sammendrag

Krav om refusjon av utgift til innsjekking på flyplassen.

Dato
19.09.2022

Saksnummer
2022-00589

Tjenesteytere
Ryanair

Klager har i det vesentlige anført

Klager og hennes medreisende hadde billetter med Ryanair og skulle reise fra Gdansk
til Torp Sandefjord lufthavn den 7. november 2021. Kvelden før avreise forsøkte de å
sjekke inn både via app og nettsidene til Ryanair, men det fungerte ikke. De kontaktet
flyselskapet, men fikk ikke noe svar verken i chatbot eller hos kundeservice. Det var
heller ingen informasjon på nettsidene som kunne gi svar. 

Da de sjekket inn på flyplassen måtte de betale et gebyr på 528 zloty, tilsvarende kr
1165, selv om de forklarte at det var umulig å sjekke inn via appen. Klager er kjent
med at det også tidligere har vært problemer med appen og det innrømmet også
innsjekkingspersonalet. Klager tror problemet har ligget rundt opplasting og godkjenning
av dokumentasjon som bekrefter vaksinepass og innreiseskjema. Klager kan akseptere å
betale avgift om man ikke følger godkjente vilkår ved kjøp av billett, men når appen ikke
fungerer og/eller ikke godkjenner opplastede dokumenter, så er det ikke akseptabelt å
måtte betale et gebyr.

Klager har ikke mottatt annet enn bekreftelser på at hennes klage og krav er mottatt av
Ryanair, men ikke fått noe endelig svar.
Klager krever gebyret refundert med kr 1165.

Tjenesteyterne har i det vesentlige anført
Ryanair har kun bekreftet at de vil inngi tilsvar til nemnda, men dette er ikke mottatt.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang
til å uttale seg, kan nemnda likevel treffe vedtak på grunnlag av de opplysninger som
er fremkommet tidligere i saken, jf. transportklagenemndforskriften § 5-3, tredje ledd.
Ryanair har tross oppfordring unnlatt å inngi tilsvar i saken til nemnda.

Mange flyselskap, spesielt lavpris flyselskap, krever at du har sjekket inn på forhånd.
Videre er det et vanlig vilkår at man vil bli ilagt et gebyr dersom man ankommer
flyplassen uten å ha sjekket inn og dermed må benytte innsjekkingsskranken på
flyplassen.

Klager har opplyst at det ikke gikk an å sjekke inn via appen på grunn av gjentatte
feilmeldinger, mest sannsynlig knyttet til opplasting av vaksinepass m.m. Hun var fullt
innforstått med at et gebyr måtte betales dersom de ville sjekke inn på flyplassen. Klager
gjorde flere forsøk på å kontakte Ryanair uten å få hjelp eller svar. Hun ble heller ikke
hørt da hun forklarte situasjonen på flyplassen. Flyselskapet har ikke svart verken klager
eller nemnda og nemnda legger derfor klagers opplysninger til grunn. 

Nemnda finner det urimelig at klager ble belastet et gebyr siden innsjekkingsappen ikke
fungerte og anbefaler at Ryanair i dette tilfelle refunderer det klager måtte betale med
kr. 1165.

Vedtak

Transportklagenemnda anbefaler at Ryanair refunderer gebyret til klager med kr. 1165.