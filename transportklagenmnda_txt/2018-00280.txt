Vedtak i Transportklagenemnda - Fly

Sammendrag

Krav om standardkompensasjon ved forsinkelse. Snøstorm USA januar 2018.

Dato
25.09.2018

Saksnummer
2018-00280

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY7201 fra Oslo lufthavn (OSL) til Bangkok
(BKK) 6. januar 2018 kl. 16.00. Flyvningen ble forsinket med over åtte timer ved ankomst,
og klager har på denne bakgrunn fremsatt krav om standardkompensasjon i henhold til
EU-forordning 261/2004 på 600 euro pr. person, totalt 1 200 euro for to passasjerer.

Tjenesteyterne har i det vesentlige anført
Norwegians flyvning DY7201 fra Oslo til Bangkok 6. januar 2018 ble forsinket med åtte
timer og 20 minutter på grunn av sent ankommet fly til Oslo. 

I tidsrommet 4. til 8. januar 2018 var det kraftig snøstorm på USAs østkyst. Dette påvirket
all flytrafikk som skulle operere til og fra denne sektoren. Enorme snømengder og
vind gjorde forholdene vanskelig, og det oppstod store driftsforstyrrelser for alle
flyselskaper. Omrokering av kabinpersonale og flymaskiner ble gjort for å minimere
driftsforstyrrelsene, og reservekapasitet og leie av flymaskiner ble organisert. Det var
likevel ikke mulig å unngå forsinkelser og kanselleringer. 

Flymaskin LN-LNG skulle operer flyvningen fra New York til Oslo denne dagen, og som
følge av værforholdene ble avgangen kansellert. Dette hadde direkte betydning for
klagers flyvning til Bangkok. Norwegian satte inn ny flymaskin, LN-LND, som ble fløyet inn
fra København for å unngå at klagers avgang ble kansellert. Norwegian anser dette som
et rimelig tiltak. 

Berørte passasjerer ble tilbudt omruting eller full refusjon av billetten hvis de ikke ønsket
å reise. Omruting med andre flyselskaper var ikke mulig på grunn av få tilgjengelige
billetter. Værforholdene påvirket alle flyselskaper, og også disse måtte omrute sine
passasjerer. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav.

Nemnda bemerker

Norwegians flyvning DY7201 fra Oslo til Bangkok 6. januar 2018 ble forsinket med åtte
timer og 20 minutter. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen.

I dette tilfellet skyldtes forsinkelsen kraftig snøstorm på USAs østkyst i tidsrommet 4. til
8. januar 2018. Værforholdene påvirket alle flyselskaper, og påvirket hele Norwegians
rutenett for langdistanseflyvninger. Det vises til fremlagt dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningens forstand. Norwegian iverksatte tiltak ved å sette inn en ny
flymaskin som ble fløyet inn fra København for å hindre at klagers flyvning ble kansellert.
Nemnda legger til grunn at forsinkelsen ikke kunne vært unngått selv om alle rimelige
tiltak var truffet. Forsinkelsen gir etter dette ikke rett til standarderstatning, og nemnda
anbefaler ikke at klager gis medhold i sitt

Vedtak

Transportklagenemnda - fly anbefaler ikke at klager gis medhold.