Vedtak i Pakkereisenemnda

Sammendrag

Krav om prisavslag grunnet stengt basseng og badstue, samt dårlig renhold.

Dato
24.05.2018

Saksnummer
2018-00622

Tjenesteytere
Expedia.no

Klager har i det vesentlige anført

Klager bestilte en pakkereise for to personer med innkvartering på Hotel Scandic Park
Helsinki i perioden 07.12.2017 - 11.12.2017. Totalpris kr. 8.353.

Da klager bestilte hotellet i september ble det avertert med basseng, både på Expedia og
på hjemmesiden til Scandic Park, noe som var hovedgrunnen til at de ville dra til Helsinki,
og var villige til å betale hotellkostnaden. 

Da klager dagen før avreise besøkte hotellets nettside for å finne adressen, så hun at det
var lagt inn en beskjed om at bassenget var stengt grunnet vedlikehold den langhelgen
de skulle bo der. Klager hadde ikke mottatt noen beskjed, hverken fra Expedia eller
hotellet. Klager kontaktet Expedia per telefon og fikk valget mellom å avbestille hotellet
og finne noe annet eller å betale fullt mellomlegg på omtrent dobbel pris for et nytt
hotell med basseng. Expedias representant poengterte at prisen var høyere fordi det var
så kort tid til innsjekking.

Da klager ankom Scandic Park Helsinki viste det seg at saunaen også var i ustand.
Sengetøyet hadde hull og det var søppel på badet. Det var også en hel haug med hunder
på hotellet som bråket om natten og tidlig om morgenen under hele oppholdet.

Klager bestilte dette hotellet fordi de averterte for basseng og sauna, noe som viste seg å
ikke stemme.

Klager krever refusjon av hele eller store deler av totalkostnaden for reisen.

Det vises for øvrig til korrespondanse fra klager.

Tjenesteyterne har i det vesentlige anført

Da klager tok kontakt med Expedia dagen før avreisen, ringte Expedias representant til
hotellet og fikk bekreftet at bassenget var stengt. 

Hotellpersonalet godkjente full refusjon ved avbestilling. Expedias medarbeider sendte
også en e-post til klager hvor hun skrev at de kunne avbestille hotellet og bestille et
nytt hotell og at Expedia ville stå for differansen dersom det eventuelle nye valget var
dyrere. Klager ringte tilbake til kundeservice samme dag og informerte om at hun ønsket
å beholde bestillingen på Scandic Park Helsinki. Da klager ankom hotellet fikk hun vite at
også badstuen var stengt. 

Expedia avviser klagers krav i og med at klager fikk valget mellom å avbestille med full
refusjon eller bytte hotell der Expedia ville dekke differansen dersom det nye hotellet var
dyrere. 

Expedia har refundert kr. 1.330 som tilsvarer 35% av hotellkostnaden. 

Det vises for øvrig til korrespondanse fra Expedia.no.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår
for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes
innen rimelig tid og uten vesentlig ulempe for de reisende, jf. pakkereiseloven § 6-2.
Turarrangøren har etter pakkereiseloven en rett til å avhjelpe mangler.

Partene er enige om at klageren ikke fikk det produktet som var bestilt.  Hun fikk tilbud
om å avbestille hotellet med full refusjon av hotellkostnaden.  Partene er uenige om
klageren også fikk tilbud om rom på et nytt hotell uten ekstra kostnad.  Arrangøren
hevder at det er tilfelle, mens klageren anfører at de fikk anledning til å avbestille
hotellet, men at de ved et hotellbytte måtte stå for ekstrakostnadene selv. Disse ville ha
vært høye fordi det var kort tid til avreise.  

Enden på det hele ble at klageren brukte det hotellrommet som var bestilt.  På dette
hotellet var verken svømmebasseng eller sauna i drift.  Dette var et stort skår i gleden for
klageren, som hadde sett frem til å benytte dette tilbudet.  Det var dessuten også andre
mangler, slik som slitt og hullete sengetøy, dårlig renhold, med mer.

Etter en gjennomgang av de vedlagte dokumenter kan nemnda ikke se at det er fremlagt
noe som tyder på at klageren fikk tilbud om kostnadsfri endring til nytt hotell, slik
arrangøren anfører i tilsvaret til pakkereisenemnda.  Nemnda antar at arrangøren ville ha
medsendt en kopi av en slik mail hvis den fantes. 

Det er medsendt en mail av 6. desember 2017 med teksten:

”Med detta mail bekräftar jag att vi erbjudit dig full återbetalning på ditt hotell.  Vi har
även erbjudit dig att du söka efter nya hotell via oss og I så fall betala mellanskillnaden
på det hotellet.”

Av denne teksten fremgår det etter nemndas syn ikke at Expedia hadde til hensikt å
betale for et nytt hotellrom.  Mailen er i beste fall tvetydig.

Det har for øvrig formodningen mot seg at klageren ville ha beholdt bookingen på
Scandic hvis hun hadde fått tilbud om kostnadsfri ombooking til nytt hotell.

Nemnda finner etter dette at det produktet som ble levert led av mangler.  De
elementene arrangøren ikke leverte var viktige for klageren når hun booket reisen.
Nemnda anbefaler etter en samlet vurdering at klageren gis et prisavslag på 30% av
reisens pris, avrundet til kr. 2.600.

Vedtak

Pakkereisenemnda anbefaler at klageren gis et prisavslag på 30% av reisens pris,
avrundet til kr. 2.600.