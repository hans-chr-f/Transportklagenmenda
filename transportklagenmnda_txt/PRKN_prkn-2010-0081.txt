Vedtak i Pakkereisenemnda

Sammendrag

Reise til Maldivene, 22. mars - 6. april 2010. Krav om kompensasjon for trang benplass
på flyet. Klager har i det vesentlige anført: Ettersom klagers mann er 190 cm høy, ba

klagerne om oppgradert seteplass på flyet (Condor flyselskap). Dette kunne kun gjøres
på mail da det ikke var telefonkontakt, iflg. Ticket. Klagerne fikk til svar at de måtte

betale 60 euro for dette. Det ble gjort. Om bord på flyet viste det seg at setene klagerne
hadde fått ikke hadde god benplass. De fikk opplyst på flyet at man kunne oppgradere
komforten med bedre benplass for 400 euro. Klagerne betalte dette under tvil. Disse
setene var litt bedre. Klagerne ble imidlertid så irritert at de mener seg berettiget til

kompensasjon da de jo allerede hadde betalt for, trodde de, en noenlunde behagelig reise.

Dato
..

Saksnummer
81/10

Tjenesteyter
Star Tour AS

Sakens dokumenter ble lagt frem.

Klager: X

Turarrangør: Star Tour AS

Antall reisende: 2

Reisens pris: nok. 42.971

Saken gjelder:

Reise til Maldivene, 22. mars - 6. april 2010.

Krav om kompensasjon for trang benplass på flyet.

Klager har i det vesentlige anført:

Ettersom klagers mann er 190 cm høy, ba klagerne om oppgradert seteplass på flyet (Condor
flyselskap). Dette kunne kun gjøres på mail da det ikke var telefonkontakt, iflg. Ticket. Klagerne
fikk til svar at de måtte betale 60 euro for dette. Det ble gjort.

Om bord på flyet viste det seg at setene klagerne hadde fått ikke hadde god benplass. De
fikk opplyst på flyet at man kunne oppgradere komforten med bedre benplass for 400 euro.
Klagerne betalte dette under tvil. Disse setene var litt bedre. Klagerne ble imidlertid så irritert
at de mener seg berettiget til kompensasjon da de jo allerede hadde betalt for, trodde de, en
noenlunde behagelig reise.

Star Tour har i det vesentlige anført:

Klagerne har ikke forstått at de skrev til Condor at de ønsket sete ved midtgangen og ved
siden av hverandre. Det ble bekreftet tilbake fra Condor at de kunne få reservert sete mot
midtgangen og ved siden av hverandre mot å betale 15 euro per person hver vei.

Star Tour kan ikke se at det foreligger grunnlag for prisavslag i denne saken.

Nemnda bemerker:

Pakkereisen er mangelfull når den avviker fra det som er avtalt eller forutsatt i avtalen, jf
pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørs katalog m.v., jf alminnelige vilkår for
pakkereiser pkt 2.

Avtalen med Star Tour inneholder ikke noen spesifisering av sete eller benplass om bord
på flyet. I henhold til avtalen med Star Tour måtte klagerne således være forberedt på å bli
plassert hvor som helst i flyet.

Klagerne ønsket bedre benplass og ble av selger av reisen henvist direkte til Condor. Nemnda
er av den oppfatning at Star Tour ikke er ansvarlig for den avtale klagerne inngikk med
Condor. Dette faller utenfor den pakke Star Tour har solgt.

Nemnda kan heller ikke se at selger av reisen er å bebreide.

Klagers krav mot Star Tour/selger kan etter dette ikke føre frem.

Nemnda bemerker avslutningsvis at det ut fra de foreliggende opplysninger kan synes som
om det oppstod en misforståelse mellom klager og Condor.

Klagerne ba om sete ved midtgangen. Det fikk de. Det kan reises spørsmål om Condor burde
ha forstått at klagerne ønsket bedre benplass, men klagerne ba ikke spesifikt om dette.
Mange ønsker av plassmessig hensyn å sitt ved midtgangen selv om benplassen her ikke er
bedre.

Nemnda finner ikke å kunne anbefale at klager gis medhold.

Vedtak:

Reklamasjonsnemnda for pakkereiser finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Anne-Haugen-Flermoe, Forbrukerrådet

Mette Lindgren, Apollo Reiser AS

Marianne Strømme, Solia AS