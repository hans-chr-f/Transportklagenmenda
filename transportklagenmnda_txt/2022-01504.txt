Vedtak i Transportklagenemnda - Fly

Sammendrag

Krav om erstatning grunnet forsinket bagasje.

Dato
25.01.2023

Saksnummer
2022-01504

Tjenesteytere
Royal Jordanian
SAS

Klager har i det vesentlige anført

Klager med reisefølge (til sammen fem personer) skulle reise med SAS og Royal Jordanian
fra Oslo til Sulaymaniya via København og Amman den 16.-17. juni 2022 (SK1469, RJ116
og RJ800). Planlagt retur var den 28. juli 2022 også via Amman og København (RJ801,
RJ115 og SK1470). 

Klager med reisefølges bagasje (5 kolli) ble forsinket og kom først frem etter to uker. De
hadde mange viktige ting i bagasjen, som for eksempel medisiner, klær, dokumenter
og en rekke flere viktige ting. De har kun fått erstatning på totalt 315 USD fra Royal
Jordanian. Klager anfører at dette beløpet er altfor lavt. Klager mener beløpet bør være
2000 USD. Klager måtte kjøpe masse ting som han ikke visste at de måtte beholde
kvittering for.  Klager kjøpte mye klær, sminke til damen og masse andre ting til en verdi
rundt 2000 USD.

Klager mener PIR- viser at han fikk én bagasje den 29. juni 2022 og resten den 1. juli
2022.

Klager har sendt flere skriftlige klager pr. dags dato. Det vises til fremlagt dokumentasjon
på dette. Han har aldri fått noe saksnummer.

Tjenesteyterne har i det vesentlige anført
Klager har rettet klagen mot Royal Jordanian. 

Av hensyn til sakens opplysninger er den sendt for tilsvar til begge fraktførere involvert i
klagers booking: SAS og Royal Jordanian. 

SAS har ikke fremmet tilsvar til Transportklagenemnda.

Royal Jordanian har først bedt om mer konkrete opplysninger om klagers krav.
Sekretariatet for Transportklagenemnda innhentet kommentarer fra klager og
videreformidlet dette til Royal Jordanian. Royal Jordanian har anført at det kun er
hovedkontoret i Amman som kan håndtere saken. Klager må kunne fremvise et
referansenummer på klagen for at Royal Jordanian skal kunne kontakte hovedkontoret i
Amman.

Til klager direkte har det vært skriftlig korrespondanse. I en av e-postene står det at
klager med familie allerede har fått utbetalt de standardiserte beløpene Royal Jordanian
opererer med: 70 USD for voksne, og 35 USD for barn. I en av e-postene (hvor klager
har mottatt kopi) står det at klager bes kontaktes for å stadfeste at de ikke har rett på
noe mer enn det de allerede har fått utbetalt, for å unngå flere henvendelser fra klager
vedrørende saken.

Nemnda bemerker

Før saken behandles i nemnda skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3 tredje ledd. Royal
Jordanian er blitt oppfordret flere ganger til å inngi tilsvar i saken, men har kun vist til at
klager må kontakte hovedkontoret i Amman/fremlegge referansenummer på klage dit. 

I henhold til Montrealkonvensjonen artikkel 19 er fraktfører ansvarlig for tap som følge
av forsinket bagasje, med mindre flyselskapet kan godtgjøre at de og deres folk har tatt
alle forholdsregler som med rimelighet kan kreves for å unngå tapet, eller at dette ikke
har vært mulig for dem.

I forbindelse med sakens opplysning ble klager ble den 2. september 2022 forespurt
om å fremlegge en liste over tapene/kostnadene som oppsto grunnet den forsinkede
bagasjen, spesifikasjon av beløp og kopi av kvitteringer. En påminnelse ble sendt den
12. september 2022. Som svar på dette svarte klager at beløpet de krever er 2000 USD
og at de måtte kjøpe masse ting som de ikke visste at de måtte beholde kvittering på.
Klager ble etter dette på nytt forespurt om å fremlegge en liste over utgiftene inkludert
cirka beløp. Han ble også tilbudt å sende inn en annen form for dokumentasjon på
utgiftene, f.eks. skjermbilder fra nettsider med lignende varer hvor pris fremgår. Som
svar på dette har klager skrevet at det som ble kjøpt inn blant annet var klær, sminke og
mange andre ting. Klager har imidlertid ikke fremlagt noen mer detaljert forklaring eller
dokumentasjon på kostnadene.

Nemnda finner det sannsynlig at det oppsto kostnader grunnet de forsinkede koffertene.
Nemnda finner det imidlertid ikke sannsynliggjort av klager at tapet var på over 2000
USD. I et tilfelle ved forsinket bagasje vil passasjeren også ha en tapsbegrensningsplikt, i
tillegg til at det i henhold til fast nemndspraksis gjøres fradrag for berikelsen innkjøp av
f.eks. klær utgjør. Nemnda fastsetter erstatningen skjønnsmessig til 1000 kr pr passasjer,
altså 5 000 kr i denne saken. Klager har allerede fått utbetalt 315 USD, og dette kommer
til fradrag.

I denne saken er det opplyst at flyselskapet opererer med standardiserte satser for
dekning av tap ved forsinkede kofferter. Nemnda presiserer for ordens skyld at et
flyselskap ikke ensidig kan begrense det ansvaret de har etter montrealkonvensjonen /
luftfartsloven.

Bransjerepresentant Maglasang fikk uventet forfall, og de øvrige medlemmene
fant det forsvarlig å behandle saken med bare én bransjerepresentant, jf.
transportklagenemndforskriften § 5-5 femte ledd.

Vedtak

Transportklagenemnda anbefaler at klager får en erstatning på 5 000 kroner. Allerede
utbetalt 315 USD kommer til fradrag.