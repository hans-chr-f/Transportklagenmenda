Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
21.11.2017

Saksnummer
2017-00560

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY7202 fra Bangkok (BKK) til Oslo lufthavn
(OSL) 19. februar 2017. Klager hadde også videreforbindelse fra Oslo til Bergen
(BGO) samme dag kl. 16.55. Flyvningen fra Bangkok ble forsinket, og klager mistet sin
videreforbindelse til Bergen. 

Klager anfører at hun hadde planlagt ankomsttid i Bergen kl. 17.45, men faktisk ankom
kl. 19.10. På denne bakgrunn har klager fremsatt krav om standardkompensasjon på 300
euro pr. passasjer, totalt 600 euro for to personer.

Tjenesteyterne har i det vesentlige anført
I henhold til EU-forordning 261/2004 har passasjeren krav på refusjon av billetten
dersom avgangen er forsinket med over fem timer, forutsatt at billetten ikke er benyttet.
Dersom billetten er benyttet vil det ikke være grunnlag for refusjon. 

Norwegian avviser på ovennevnte bakgrunn klagers krav.

Nemnda bemerker

Norwegian har tross oppfordring ikke avgitt uttalelse til nemnda vedrørende den
forsinkelsen klager anfører at oppstod på Norwegians flyvning DY7202. Nemnda
treffer da vedtak basert på opplysningene som er fremkommet tidligere i saken, jf.
transportklagenemndforskriften § 5-3 tredje ledd. 

Nemnda legger til grunn at klager ankom sin destinasjon Bergen en time og 25 minutter
forsinket. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Selv om Norwegian ikke har avgitt noen uttalelse til nemnda, har klager selv fremhevet
av flyvningen ble forsinket med én time og 25 minutter. Da forsinkelse under tre timer
ikke gir krav på erstatning etter EU-forordning 261/2004, kan ikke nemnda anbefale at
klager gis medhold i sitt krav om standardkompensasjon.

Vedtak

Transportklagenemnda - fly anbefaler ikke at klager gis medhold.