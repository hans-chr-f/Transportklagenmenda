Vedtak i Transportklagenemnda - Fly

Sammendrag

Krav om full refusjon grunnet kansellering som følge av Covid-19 pandemien.

Dato
09.03.2021

Saksnummer
2020-02330

Tjenesteytere
TAP Air Portugal
Mytrip

Klager har i det vesentlige anført

Klager hadde kjøpt flybillett hos Mytrip t/r Oslo - Recife via Lisboa med TAP Air Portugal
for reise 1. - 16. april 2020. Verken reisebyrå eller flyselskap har refundert klagers billetter
til tross for gjentatte henvendelser.

Klager krever full refusjon av flybilletten, kroner 7 105.

Tjenesteyterne har i det vesentlige anført
Mytrip har i det vesentlige anført:

Mytrip er en formidler av flybilletter og må forholde seg til flyselskapenes regler og vilkår.
Mytrip har sendt en refusjonssøknad til flyselskapet TAP Air Portugal, men har enda ikke
mottatt noen tilbakemelding fra flyselskapet. 

Mytrip kan ikke imøtekomme klagers før reisebyrået mottar refusjon fra flyselskapet.

TAP Air Portugal har i det vesentlige anført:

Klagers flyvninger ble kansellert mer enn to uker før avreise som følge av covid-19
pandemien. I henhold til EU-kommisjonens veileder i forbindelse med pandemien punkt
3.4, er ikke flyselskapene erstatningspliktige da covid-19 pandemien er å anse som
ekstraordinære omstendigheter utenfor flyselskapets kontroll. 

TAP Air Portugal anbefaler klager å henvende seg til sitt reisebyrå vedrørende refusjon.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7. Regelen
gjelder ikke dersom passasjeren har fått informasjon om endringen minst to uker før
planlagt avgangstid. I dette tilfellet fikk klager beskjed om kanselleringen mer enn to uker
før avgang. Hun har derfor ikke rett til standarderstatning. 

Klager krever refusjon av billetten, noe hun har krav på ved kansellering i henhold
til EU-forordning artikkel 8 nummer 1 dersom hun velger dette fremfor omruting.
I dette tilfellet har flyselskapet vist til at klager må kontakte reisebyrået, mens
reisebyrået anfører at de ikke kan utbetale til klager så lenge de ikke har fått pengene fra
flyselskapet.

Det følger av EU-forordning 261/2004 at ved kansellering er det det transporterende
luftfartsselskapet som skal tilby omruting eller eventuelt refusjon av differanse mellom
opprinnelige flybilletter og nye billetter/transportutgifter. Nemnda mener derfor at TAP
Air Portugal må refundere klagers billettutgifter.

Vedtak

Transportklagenemnda-fly anbefaler at TAP Air Portugal refunderer klagers billett med
7105 kroner.