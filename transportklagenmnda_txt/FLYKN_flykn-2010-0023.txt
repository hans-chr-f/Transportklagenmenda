Vedtak i Transportklagenemnda - Fly

Sammendrag

Klager fremmer et krav på kr 1.874 for endring av billett som klager mener å ha
betalt for mye for på grunn av at Norwegian endret to billetter istedenfor en.

Dato
27.08.2010

Saksnummer
23/10F

Tjenesteyter
Norwegian Air Shuttle ASA

Klager fremmer et krav på kr 1.874 for endring av billett som klager mener å ha betalt for mye
for på grunn av at Norwegian endret to billetter istedenfor en.

Klager har i det vesentlige anført:

Klager ønsket å få endret sin datters billett og tok kontakt per telefon med en konsulent hos
Norwegian for å få hjelp til dette. Konsulenten endret på to billetter som var i bestillingen, noe
som klager ikke hadde bedt om.

I kontakten med Norwegian snakket klager kun om én billett og fikk aldri forståelse fra
Norwegians representant om at endringen berørte flere billetter. Representanten repeterte
tid og dato. Pris var noe defus. Hun repeterte ikke navn. Dårlig norsk gjorde i tillegg
telefonsamtalen vanskelig.

Norwegians system er komplisert å forholde seg til, så snart det dreier seg om forandringer.
En feil bør kunne rettes opp hos Norwegian, på lik linje med andre steder.

Endringen kostet kr 3.368 i stedet for kr 1.494. Klager krever refundert differansen.

Norwegian har i det vesentlige anført:

Når en bestiller eller endrer en billett på telefon hos Norwegian skal deres konsulent repetere
pris, tid og dato før man bekrefter endringen.

I henhold til endringshistorikken har Norwegian loggført at konsulenten har repetert pris, tid
og dato, og at dette har blitt akseptert av den som endret billetten.

Bestillingen gjaldt to personer, og endringen ble foretatt for begge.

Norwegian avviser klagers krav.

Nemnda bemerker:

Nemnda ser ikke grunn til å tvile på klagers opplysning om at han kun ønsket å endre billetten
til datteren. Dette har tydeligvis blitt misforstått av Norwegians representant.

I henhold til Norwegians rutiner skal deres representant repetere pris, tid og dato før kunden
bekrefter endringen. Det synes således ikke som om Norwegian repeterer navn på hvem
endringen gjelder for. I dette tilfellet kunne det ha hindret misforståelsen. Nemnda viser
videre til klagers opplysninger om at representanten snakket dårlig norsk.

Klager kontaktet Norwegian dagen etter at endringen var foretatt.

Nemnda finner etter en samlet vurdering der mer sannsynlig at Norwegian kan lastes for
misforståelsen enn at klager kan lastes. Misforståelsen/feilen ble videre tatt opp av klager kort
tid etter endringen. Etter nemndas vurdering burde Norwegian i et slikt tilfelle ha rettet opp
feilen og refundert klager det beløp som var trukket for mye.

Vedtak:

Flyklagenemnda anbefaler at klager refunderes det beløp som overstiger utgift til endring av
én billett.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, leder

Elise Korsvik, Forbrukerrådet

Frøydis Gjems-Onstad, Forbrukerombudet

Olav Grøttland, SAS

Janne G. Soløy, Widerøe's Flyveselskap AS