Vedtak i Transportklagenemnda - Fly

Sammendrag

Krav om standarderstatning ved kansellering. Dårlige værforhold.

Dato
16.05.2017

Saksnummer
2016-00970

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY1340 fra Trondheim (TRD) til London
Gatwick (LGW) 23. juni 2016 kl. 18.00. Klager sørget selv for ny returreise med D82802 fra
Oslo lufthavn (OSL) til London Gatwick 25. juni, og reiste med tog fra Trondheim til Oslo
24. juni. 

Klager har fremsatt krav om refusjon av enkelte kostnader som allerede har blitt
refundert av Norwegian. Klagers gjenstående krav er standarderstatning i henhold til EU-
forordning 261/2004 på 250 euro pr. person, totalt 500 euro for to passasjerer.

Tjenesteyterne har i det vesentlige anført
Norwegians flyvning DY1340 fra Trondheim til London Gatwick ble kansellert som følge
av dårlige værforhold i London 23. juni 2016. Passasjerene ble booket om til flyvning
DY8650 påfølgende dag. Ombookingen av passasjerene ble foretatt 23. juni. Klager
ønsket ikke å benytte sine flybilletter, og har fått refundert disse kostnadene. 

Tordenvær forårsaket uregelmessigheter på Gatwick denne dagen. Nesten alle
ankomster og avreiser ble gitt nye avgangstider (slots) da værforholdene medførte
restriksjoner. Norwegian har base for kabinbesetning i både Trondheim og London, men
på grunn av uregelmessighetene oppstod det flere forsinkelser og all ekstrabesetning
hadde blitt tilkalt. Forsinkelser og kanselleringer var ikke til å unngå. 

Hverken "wet lease" eller kjøp av flybilletter med andre flyselskap var gode tiltak i denne
situasjonen, da værforholdene påvirket alle selskaper. 

Dårlige værforhold er ifølge EU-forordning 261/2004 en ekstraordinær omstendighet
som fritar flyselskapene for sitt erstatningsansvar. Norwegian avviser på ovennevnte
bakgrunn klagers krav om standarderstatning.

Nemnda bemerker

DY1340 fra Trondheim til London Gatwick 23. juni 2016 ble kansellert.

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.

På bakgrunn av fremlagt dokumentasjon i saken, legger nemnda til grunn at
kanselleringen skyldtes "thunderstorm" i London den aktuelle dagen. Det er opplyst
at værforholdene skapte store problemer på Gatwick hele dagen, som rammet
både avganger og ankomster, og kanselleringer var uunngåelig. Nemnda mener
værforholdene her må anses som ekstraordinære omstendigheter, som ikke kunne vært
unngått selv om alle rimelige tiltak var truffet. Nemnda kan derfor ikke se at klagerne har
rett til standarderstatning etter forordningen.

Når det gjelder klagers krav om dekning av utgifter til hotell, transport og alternative
flybilletter, er disse utgiftene refundert til klager av Norwegian. Nemnda går derfor ikke
nærmere inn på dette.

Vedtak

Transportklagenemnda - fly anbefaler ikke at klager gis medhold.