Vedtak i Transportklagenemnda - Fly

Sammendrag

Krav om standarderstatning og refusjon av tapt arbeidsinntekt grunnet forsinkelse.

Dato
27.04.2023

Saksnummer
2022-03276

Tjenesteytere
Norwegian Air Shuttle

Klager har i det vesentlige anført

Klager skulle reise Harstad-Oslo-Helsinki den 17. juli 2022. På grunn mistanke om
teknisk svikt på et fly på Harstad lufthavn ble flygningen forsinket. Klager mistet
videreforbindelsen Oslo-Helsinki grunnet forsinkelsen. Klager ble omrutet til Oslo-
Arlanda-Helsinki, hvilket medførte at reisen ble mer enn 6 timer lenger.

På grunn av forsinkelsen måtte klager kansellere en time med en massasjekunde som
kostet 122 euro.

Klager krever standarderstatning på 250 euro, samt refusjon av tapt arbeidsinntekt på
122 euro grunnet forsinkelse.

Tjenesteyterne har i det vesentlige anført
Norwegian har imøtekommet kravet om standarderstatning på 250 euro, men vil ikke gi
kompensasjon for tapt arbeidsinntekt. Norwegian skriver at EU-forordning 261/2004 ikke
legger opp til at slike utgifter kan kreves erstattet.

Nemnda bemerker

Nemnda legger til grunn at Norwegian har imøtekommet kravet om standarderstatning
på 250 euro.

Nemnda legger også til grunn at klager måtte kansellere en time med en massasjekunde
grunnet forsinkelsen og at klager pådro seg utgifter til dette.

Spørsmålet er om klager har krav på refusjon av tapt arbeidsinntekt på 122 euro.

Hensikten bak standarderstatningen er ikke å gi en ren «tort og svie-erstatning», men
å gi et standardisert beløp til passasjerer for dekning av for eksempel ekstrautgifter til
parkering, taxi, buss, tapt arbeidsfortjeneste, ubenyttet hotellovernatting og lignende.
Passasjeren kan ha krav på erstatning på annet rettsgrunnlag, for eksempel etter
luftfartsloven, men det følger likevel av EU-forordning 261/2004 artikkel 12 at erstatning
på annet grunnlag kan samordnes med standarderstatningen. Det vil si at dersom
erstatningsbeløpet overstiger standarderstatningen etter EU-forordningen, vil det
overskytende kunne kreves erstattet. 

I dette tilfellet er det ikke slik at tapt arbeidsinntekt på 122 euro overstiger
standarderstatning på 250 euro. Derfor anses kravet om tapt arbeidsinntekt dekket av
standarderstatningen. Nemnda vil derfor ikke anbefale at klager får medhold.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Bransjerepresentant Maglasang fikk uventet forfall, og de øvrige medlemmene
fant det forsvarlig å behandle saken med bare én bransjerepresentant, jf.
transportklagenemndforskriften § 5-5 femte ledd.

Vedtak

Transportklagenemnda anbefaler at Norwegian utbetaler standarderstatning på 250
euro til klager, og at klagen for øvrig ikke tas til følge.