Vedtak i Transportklagenemnda - Fly

Sammendrag

Krav om standardkompensasjon ved kansellering. Flyselskapet har ikke inngitt tilsvar. 

Dato
27.08.2019

Saksnummer
2018-04849

Tjenesteytere
Widerøe

Klager har i det vesentlige anført

Klager skulle reise med Widerøes flyvning WF784 fra Trondheim (TRD) til Namsos (OSY)
23. oktober 2018 kl. 17.05. Flyvningen ble kansellert, og klager ble booket om til reise
med bakketransport. Transporten var beregnet til å ta to og en halv time. På bakgrunn
av kanselleringen har klager fremsatt krav om standardkompensasjon i henhold til EU-
forordning 261/2004 på 250 euro. 

Tjenesteyterne har i det vesentlige anført
Widerøe har tross oppfordring ikke inngitt tilsvar til nemnda. Til klager har selskapet
forklart at kanselleringen skyldtes værforholdene denne dagen. 

Nemnda bemerker

Flyselskapet har tross oppfordring ikke avgitt uttalelse til nemnda. Nemnda treffer
da vedtak basert på opplysningene som er fremkommet tidligere i saken, jf.
transportklagenemndforskriften § 5-3 tredje ledd. 

Nemnda legger da til grunn at flyvning WF784 fra Trondheim til Namsos 23. oktober 2018
ble kansellert, og at klager ankom sin endelige destinasjon to og en halv time forsinket
etter reise med buss. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, og med mindre klager tilbys ombooking og ankommer
endelig bestemmelsessted under to timer forsinket, jf. EU-forordning 261/2004 artikkel
5.  

Widerøe har ikke gitt noen redegjørelse eller fremlagt noe dokumentasjon for at
kanselleringen skyldtes ekstraordinære omstendigheter som ikke kunne vært unngått.

Klager ankom endelig bestemmelsessted mer enn to timer forsinket, kanselleringen gir
etter dette rett til standarderstatning på 250 euro.

Vedtak

Transportklagenemnda - fly anbefaler at Widerøe utbetaler til klager
standardkompensasjon på 250 euro.