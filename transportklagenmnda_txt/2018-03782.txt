Vedtak i Transportklagenemnda
- Kollektivreiser

Sammendrag

Kunne ikke vise gyldig billett under kontroll

Dato
18.01.2019

Saksnummer
2018-03782

Tjenesteytere
Ruter

Klager har i det vesentlige anført

Klager reiste med T-banen fra Forskningsparken til Nationaltheatret. 

Klager reiser sjelden med T-banen, men når han først benytter seg av tilbudet sørger han
for at reisekortet inneholder 80 kroner. Da klager skulle reise med banen 3. november
2018 hadde han penger igjen på kortet, og aktiverte derfor kortet som vanlig da han
steg om bord på T-banen. Da klager ble stoppet i kontroll ved Nationaltheatret fikk
han beskjed om at billetten ikke var aktivert. Beløpet i reisekortet var fremdeles på 80
kroner. 

Klager var helt sikker på at billetten var aktivert og ble derfor veldig overrasket over
beskjeden fra kontrolløren. 

Avslutningsvis viser klager til Ruters kommentar om en billett fra 12.09.18 som ikke er
aktivert. Den billetten var ikke aktuell for denne reisen, da klager benyttet seg av "pay-as-
you-go" kreditten på 80 kroner som lå inne i reisekortet.

Tjenesteyterne har i det vesentlige anført
Klager ble ilagt gebyr ved Nationaltheatret T-banestasjon 3. november 2018 fordi han
ikke kunne vise gyldig billett. 

Den reisende er selv ansvarlig for å sørge for at man reiser med gyldig billett. Når
billetten holdes mot valideringsautomaten må man sørge for at automaten viser grønt
lys med en påfølgende lyd, som bekrefter at billetten er aktivert. 

Klager nevnte ikke noe om problemer med valideringsautomaten da han ble stoppet i
kontroll. 

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble ved kontroll ved Nationaltheatret stasjon 3. november 2018 ilagt gebyr som
følge av manglende gyldig billett.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager kunne ved kontroll ikke vise gyldig billett og vilkårene for å ilegge gebyr var
dermed til stede. 

Nemnda bemerker at den reisende selv har ansvaret for å forsikre seg om at billetter er
kjøpt/aktivert. 

Nemnda kan ikke se at det gjør seg gjeldende spesielle forhold som gir  grunnlag for å
anbefale at gebyret frafalles i dette tilfellet.

Vedtak

Transportklagenemnda Kollektivtransport finner ikke å kunne anbefale at klager gis
medhold.