Vedtak i Transportklagenemnda - Fly

Sammendrag

Krav om standardkompensasjon ved forsinkelse,
samt kompensasjon for ødelagt bagasje.

Dato
23.05.2018

Saksnummer
2018-00129

Tjenesteytere
Norwegian

Klager har i det vesentlige anført

Klager reiste med Norwegians flyvning D86070 fra Madrid (MAD) til Oslo lufthavn (OSL)
12. desember 2017 kl. 07.20. Hun hadde videreforbindelse med DY7101 fra Oslo til Las
Vegas (LAS) samme dag kl. 13.45. Flyvningen fra Oslo ble forsinket, og klager har fremsatt
krav om standardkompensasjon i henhold til EU-forordning 261/2004 på 600 euro. 

Ved ankomst i Las Vegas oppdaget klager at et av hjulene på kofferten hennes var
ødelagt. Hun ringte Norwegian for å klage, da hun måtte forlate flyplassen umiddelbart
som følge av forsinkelsen. Norwegians representant opprettet i følge klager en rapport
som følge av forsinkelsen. Da klager fremsatte skriftlig klage til Norwegian, ble hun
imidlertid nektet erstatning på bakgrunn av at skaden var for liten og at rapporten ikke
ble opprettet på korrekt vis. 

Klager har på ovennevnte bakgrunn også fremsatt krav om erstatning for ny koffert til
329 amerikanske dollar.

Tjenesteyterne har i det vesentlige anført
Norwegians flyvning DY7101 fra Oslo til Las Vegas ble forsinket med to timer
og 32 minutter ved ankomst til Las Vegas. Klager opplevde derfor ikke en
erstatningsberettigende forsinkelse etter EU-forordning 261/2004, og har følgelig ikke
krav på standardkompensasjon. 

Når det gjelder klagers krav om erstatning for ødelagt bagasje, anfører Norwegian at
klager burde oppdaget skaden ved flyplassen i Las Vegas, da hun hevder at kofferten var
ubrukelig. Klager ringte Norwegians kundeserviceavdeling fire dager etter ankomst, og
en skaderapport ble opprettet til bruk for egen reiseforsikring. 

Det følger av Norwegians vilkår, med henvisning til Montrealkonvensjonens artikkel
31, at skadet bagasje må fremvises på flyplassen umiddelbart etter ankomst. Dersom
skaden ikke oppdages før passasjeren har forlatt flyplassen, må den skadede bagasjen
og passasjerens reisedokumenter bringes tilbake til flyplassen for fremvisning innen syv
dager etter ankomst. Norwegian avviser på dette grunnlag klagers krav om erstatning for
skadet bagasje.

Nemnda bemerker

Norwegians flyvning DY7101 fra Oslo til Las Vegas ble forsinket med to timer og 32
minutter. Forsinkelsen er under tre timer, og gir derfor ikke krav på standarderstatning
etter EU-forordning 261/2004 artikkel 7, jf. sak C-402/07 (Sturgeon). 

Klager har videre krevd erstatning for ødelagt koffert på samme flyvning. Hun har anført
at hjulet ble ødelagt, og at hun meldte fra om skaden pr. telefon samme dag. På grunn av
forsinkelsen hadde hun ikke tid til å melde skaden på flyplassen. 

Nemnda kan ikke se at klager her i tilstrekkelig grad har godtgjort at kofferten ble
ødelagt under flyvningen. Hun returnerte ikke til flyplassen med kofferten, og det er
heller ikke fremlagt bilder av den ødelagte kofferten. Videre har klager ikke godtgjort sitt
økonomiske tap. Hun har ikke fremlagt kvittering eller liknende som viser verdien.

Vedtak

Transportklagenemnda - fly anbefaler ikke at klager gis medhold.