Vedtak i Transportklagenemnda - Fly

Sammendrag

Krav om refusjon av billett på grunn av endring i ankomstdestinasjon.

Dato
04.09.2013

Saksnummer
281/10F

Tjenesteyter
Widerøe's Flyveselskap AS

Krav om refusjon av billett på grunn av endring i ankomstdestinasjon.

Klager har i det vesentlige anført:

Klager hadde billett til Widerøe's rute WF516 fra Bergen til Molde den 25. august 2010 kl 16.45.
Han fremskyndet reisen til et tidligere fly med avgang kl 14:10. For dette betalte han kr 1.067.

Da to biler hadde kollidert på flystripen i Molde, ble flyet hans omdirigert til Kristiansund.
Derfra ble han transportert med buss til Molde.

Dette førte til at klager bare kom hjem litt før opprinnelig plan.

Klager ønsker refusjon av den nye billetten.

Widerøe har i det vesentlige anført:

Widerøe kan ikke refundere klagers utgifter til ny billett da omstendigheten som var opphav til
uregelmessigheten var forhold som lå utenfor Widerøes kontroll.

Widerøe har i dette tilfellet re-rutet avgang til nærliggende flyplass samt satt opp annen
transport til bestemmelsesstedet. Klagers tidligere billett har ikke noen sammenheng med
uregelmessigheten som sådan.

Nemnda bemerker:

Nemnda har forståelse for at det er ergerlig for klager å ha betalt ekstra for nye billett uten å
komme tidligere frem.

Widerøe kan imidlertid ikke lastes i sakens anledning. Endringen skyldtes forhold utenfor
Widerøes kontroll. I den oppståtte sitasjon gjorde Widerøe det som var mulig for å bringe
passasjerene frem raskest mulig.

Nemnda er av den oppfatning at forholdet ikke gir rett til erstatning eller refusjon av
billettprisen fra Widerøe.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Linda Olsen, Norwegian Air Shuttle ASA

Edith Lundem Jakobsen, Lufthansa German Airlines