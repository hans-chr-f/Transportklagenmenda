Vedtak i Transportklagenemnda - Sjø

Sammendrag

Krav om tilbakebetaling av ekstrautgifter grunnet kansellering.

Dato
15.03.2024

Saksnummer
2023-03525

Tjenesteytere
Color Line
Direct Ferries Ltd

Klager har i det vesentlige anført

Klager hadde bestilt tur/retur reise hos Direct Ferries fra Hirtshals til Larvik med Color
Line, den 21. mai 2023, med retur til Hirtshals 29. mai 08:00. 

Klager fikk beskjed dagen før returen, den 28. mai kl.09:52, at overfarten fra Larvik til
Hirtshals var kansellert grunnet tekniske problemer. Det ble gitt beskjed om at klager var
blitt booket om til avreise fra Kristiansand 29. mai 2023 kl. 08:00. Klager anfører at dette
var for langt unna til at han kunne gjennomføre denne reisen. 

Det ble forsøkt å få kontakt med Direct Ferries, men uten hell. Da ombookingen ikke var
mulig for klager så booket klager seg en ny billett direkte hos Color Line fra Oslo til Kiel
den 29. mai kl. 14:00 til 3100 NOK. Klager har mottatt en refusjon fra Direct Ferries på 59
EUR. 

Klager krever refundert ny billett til 3100 NOK.

Tjenesteyterne har i det vesentlige anført
Direct Ferries har ikke inngitt tilsvar til nemnda. 

Color Line har anført at klager kjøpte en tur returreise gjennom reisebyrået Direct
Ferries. Utreise Hirtshals - Larvik 21. mai 2023 og hjemreise Larvik – Hirtshals 29. mai
2023 kl. 08:00. Seilingen ble kansellert på grunn av tekniske problemer med fergen den
29. mai. 

Color Line mottok så en forespørsel fra Direct Ferries om å få endret billetten til den 30.
mai, men denne avgangen ble også kansellert. Color Line tilbød alle berørte passasjerer
full refusjon av billetten hvor klager har mottatt 59 EUR for sin billett. Det ble også tilbudt
et alternativ hvor avgangen da var fra Kristiansand til Hirtshals samme dag og med en
kompensasjon for 190 km ekstra kjøring. Det er utbetalt 59 EUR til Direct Ferries den 6.
juni. 

Color Line anfører at klager i mellomtiden bestilte en ny billett Oslo-Kiel på
www.colorline.no til en pris av 3100 NOK. Dette er ikke et automatisk alternativ for
kunder som er berørt av kanselleringer på strekningen Larvik – Hirtshals.

Color Line kan ikke imøtekomme klagers krav om refusjon av Oslo – Kiel billetten.

Nemnda bemerker

Klager krever erstatning for utgifter på 3100 kroner til ny billett som følge av at fergen fra
Larvik til Hirtshals ble kansellert. Klager kjøpte ny billett fra Oslo til Kiel. 

Color Line har anført at klager fikk tilbud om refusjon av billetten eller å bli booket om
til fergen fra Kristiansand, og få dekket kjøregodtgjørelse fra Larvik til Kristiansand.
Klager har fått refundert 59 EUR da han valgte å ikke ta fergen fra Kristiansand. Det er
imidlertid ikke redegjort for hvorfor kunden har fått refundert kun 59 EUR, selv om dette
er etterspurt. Etter nemndas syn burde dette vært gjort. 

Passasjerers rettigheter ved innstilt fergeavgang reguleres av EU-forordning 1177/2010. 

Etter forordningens artikkel 18 bokstav a) og b) skal passasjerer få valget mellom ny
reiserute eller refusjon av billettprisen. 

Etter nemndas syn har tjenesteyter oppfylt sin forpliktelse etter forordningen, og
nemnda kan ikke se at det er grunnlag for å få erstattet billett fra Oslo til Kiel, som er en
helt annen og langt mer kostbar reiserute.

Mindretallet, forbrukerrepresentantene, mener at klager har krav på refusjon av halve
billettprisen. På klagers ordrebekreftelse framgår det kun en samlet sum på 230,99
euro for tur/retur-reisen. Det er ikke spesifisert pris for hver enkelt strekning. Klager har
stilt spørsmål til Direct Ferries om hvorfor han kun har fått 59 euro refundert, og ikke
fått noen begrunnelse for dette. Uten andre holdepunkter legger mindretallet dermed
til grunn at klager har betalt 115,50 euro for returreisen og har krav på dette beløpet
refundert. 

Flertallet, bransjerepresentantene og nemndsleder, finner at klager ikke har krav
på ytterligere kompensasjon. Klager fikk her tilbud om ny reiserute eller refusjon av
billetten. Klager valgte å ikke benytte seg av tilbudet om ny reiserute, og har fått utbetalt
refusjon på 59 EUR. Etter det flertallet forstår var dette prisen for returreisen.

Vedtak

Transportklagenemnda sjø finner ikke å anbefale at klager gis medhold. Dissens.