Vedtak i Transportklagenemnda - Fly

Sammendrag

Krav om standardkompensasjon ved kansellering.
Fabrikasjonsfeil ved Rolls Royce-motorer.

Dato
11.06.2020

Saksnummer
2019-04130

Tjenesteytere
Norwegian Air Shuttle

Klager har i det vesentlige anført

Klager skulle reise med Norwegians flyvning DY 7002 fra New York - John F. Kennedy (JFK)
til Oslo lufthavn (OSL) 8. september 2019. Dagen før klokken 21.43 fikk klager en SMS om
at flyvningen var kansellert grunnet tekniske forhold. 

Klager anfører at han ikke ble tilbudt omruting og at det var umulig å oppnå kontakt med
Norwegian på telefon. Klager bestilte derfor selv ny billett på internett med DY 7022 fra
New York til Paris (CDG) og videre med DY 1499 fra Paris til Oslo lufthavn. Klager ankom
Oslo lufthavn 10. september 2019 klokka 00.40, over 11 timer forsinket.

Klager har fremsatt krav om standardkompensasjon i henhold til EU-forordningen
261/2004 på 600 euro.

Tjenesteyterne har i det vesentlige anført
Norwegians flyvning DY7002 fra New York til Oslo 8. september 2019 ble kansellert.

DY7002 skulle etter planen opereres av Boeing 787 - 8, som har motorer av typen
Rolls Royce Trent 1000 TEN. I 2018 ble det oppdaget en massefabrikasjonsfeil
på turbinbladene i denne motortypen, som innebar at alle Boeing 787-7 og
787-9 Dreamliner-fly måtte gjennomgå en avansert teknisk inspeksjon. De første
inspeksjonene ble gjennomført høsten og vinteren 2018. Mot slutten av mars 2019 ble
det innført krav om ytterligere inspeksjoner av flyene. Norwegian viser til European
Aviation Safety Agency (AESA) sitt Airworthiness Directive 2019-0099 og at direktivet
innebærer at alle fly med den aktuelle motoren må inspiseres etter nærmere angitte
aktivitetsintervaller. Klagers flyvning ble kansellert grunnet en slik pålagt teknisk
inspeksjon.

Norwegian anfører at de ovennevnte forhold utgjør en slik ekstraordinær omstendighet
som fritar flyselskapet for sitt erstatningsansvar etter EU-forordningen 261/2004, og at
forsinkelsen ikke kunne vært unngått selv om alle rimelige tiltak ble truffet. Selskapet
viser til EU-domstolens avgjørelse i C-257/14 (Van der Lans), hvor det fremgår at skjulte
fabrikasjonsfeil må anses som en ekstraordinær omstendighet i forordningens forstand.

Norwegian hevder at på tidspunktet for direktivets ikrafttredelse forelå det ingen konkret
plan for når den enkelte maskin måtte inn til inspeksjon. Det skal derfor ha vært svært
utfordrende å kartlegge fremdriften og å legge en plan for å unngå driftsforstyrrelser.
Norwegian anfører at de har gjort alle tiltak som med rimelighet kunne treffes for å
unngå driftsforstyrrelsen.

Selskapet aviser på dette grunnlag krav om standardkompensasjon.

Nemnda bemerker

Norwegians flyvning DY7002 fra New York til Oslo 8. september 2019 ble kansellert.

Kansellering gir rett til standardkompensasjon med mindre flyselskapet godtgjør at
innstilingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordningen 261/2004 artikkel 5.

Nemnda legger til grunn at årsaken til kanselleringen var en skjult fabrikasjonsfeil
som ble oppdaget på Rolls Royce Trent 1000-motorene som benyttes på Norwegians
flymaskiner av typen Boeing 787 (Dreamliner). Det er på disse motorene behov for
inspeksjoner etter nærmere angitte aktivitetsintervaller. Nemnda mener at skjulte
fabrikasjonsfeil må anses som en ekstraordinær omstendighet i forordningens forstand,
og viser til EU-domstolens avgjørelse i C-257/14 (Van der Lans).

Norwegian har ikke kommentert om klager fikk et tilbud om omruting. Nemnda
viser videre til at problemet med motorene hadde vært kjent siden 2018, og det ble
innført krav om ytterligere inspeksjoner i mars 2019, altså et halvt år før den aktuelle
flyvningen. Flyene med denne type motorer må inspiseres etter nærmere angitte
aktivitetsintervaller. Nemnda forutsetter derfor at det foreligger en forutberegnelighet
for når disse inspeksjonene vil bli gjennomført og når det eventuelt vil oppstå
uregelmessigheter.

Norwegian kan ikke vite hva resultatet av inspeksjonen vil bli. Kansellering på kort
varsel uten en plan for videre befordring av passasjerene, må i så fall begrunnes bedre.
Nemnda kan ikke se at flyselskapet har godtgjort at alle rimelige tiltak er truffet for å
unngå kanselleringen. Klager har derfor krav på erstatning i henhold til forordningen.

Vedtak

Transportklagenemnda - fly anbefaler at Norwegian betaler standarderstatning til klager
på 600 euro.