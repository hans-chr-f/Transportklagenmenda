Vedtak i Transportklagenemnda - Fly

Sammendrag

Krav om standarderstatning og refusjon av matutgifter
som følge av kansellering. Sandstorm på Kanariøyene.

Dato
13.11.2020

Saksnummer
2020-00895

Tjenesteytere
Norwegian Air Shuttle

Klager har i det vesentlige anført

Klager skulle reise med DY7002 fra New York til Oslo den 23. februar 2020 og videre
med DY940 fra Oslo til København den 24. februar. Planlagt ankomst i København var
kl. 15.00 den 24. februar. Natt til den 24. februar fikk klager beskjed om at DY940 var
kansellert. Hun ble omrutet med D83226, som ankom København kl. 17.49 den 24.
februar.

Klager krever standarderstatning på 250 euro i tillegg til refusjon av 146 kroner i
matutgifter i ventetiden.

Tjenesteyterne har i det vesentlige anført
Flyvningen DY940 ble kansellert på grunn av mangel på tilgjengelige flymaskiner som
en konsekvens av sandstormen på Kanariøyene fra 22. til 24. februar 2020. Stormen
førte til massive restriksjoner i luftrommet ved Las Palmas og Tenerife-Sør lufthavn.
Flyplassene var i flere perioder stengt. Grunnet sandstormen i Las Palmas denne dagen
ble flyvningen kansellert, og som en konsekvens av værforholdene var flymaskinen
parkert på Las Palmas flyplass frem til 25 februar.

Norwegian hadde åtte flymaskiner i Las Palmas som var strandet som følge av
værforholdene fra 22. til 25 februar. På Tenerife-Sør lufthavn var tre flymaskiner
strandet fra 22. til 23. februar. Dette påvirket hele Norwegians ruteplaner og førte til
endringer og omrokeringer i forbindelse med alle flyvninger som skulle utføres av disse
flymaskinene. Visse flyvninger måtte kanselleres, mens andre ble slått sammen til færre
avganger, med det formål å redusere uregelmessighetene i Norwegians nettverk, og
slik at omstendighetene skulle påvirke færrest mulig passasjerer. Som en følge av disse
tiltakene ble klagers flyvning kansellert, og alle passasjerer ble booket om til tilsvarende
flyvning neste dag.

Berørte passasjerer mottok forpleining i ventetiden og informasjon om sine rettigheter
via SMS, i tråd med EU-forordning 261/2004.

Passasjerer kan ha krav på standarderstatning ved kanselleringer og forsinkelser etter
EU-forordning 261/2004 artikkel 5 nummer 1 litra c) jf. artikkel 7 og Sturgeon-dommen.
Dette gjelder ikke dersom årsaken til kanselleringen eller forsinkelsen er ekstraordinære
omstendigheter som ikke kunne unngås med alle rimelige tiltak, jf. artikkel 5 nummer 3.

I gjeldende sak oppstod kanselleringen som følge av mangel på flymaskiner, forårsaket
av værforholdene og de etterfølgende restriksjonene på Las Palmas og Tenerife-Sør
lufthavn. Det er ingen holdepunkter i saken som tilsier at flyet ville ha blitt forsinket
dersom maskinen ikke sto fast i Las Palmas samtidig med at flere av Norwegians
flymaskiner var parkert på Las Palmas og Tenerife-Sør lufthavn. Det var ingen tiltak
Norwegian kunne ha iverksatt som ville ha forhindret at flyet ble kansellert.

Som det fremgår av fremlagt dokumentasjon, var det en sandstorm ved Las Palmas
og Tenerife-Sør lufthavn på samme tid som det ble bestemt at flyvningen måtte
kanselleres grunnet manglende flymaskin. Da flymaskinene sto fast på Las Palmas og
Tenerife-Sør lufthavn, ble det iverksatt en rekke operasjonelle tiltak for å unngå store
driftsforstyrrelser innenfor Norwegians nettverk. Noen avganger måtte også forsinkes
for å kunne gjennomføre planlagte ruter med færre flymaskiner tilgjengelig. Noen
avganger måtte også kanselleres, og passasjerene ble da overført til tidligst mulige
alternativ. Det er derfor rimelig å legge til grunn at det var værforholdene som utløste
forstyrrelsen. Norwegian vil på det grunnlag anføre at hendelsen lå utenfor selskapets
kontroll.

Etter forordningen må flyselskapene også foreta alle rimelige tiltak i etterkant av
en ekstraordinær omstendighet. Det var ingen rimelige tiltak som Norwegian her
kunne ha iverksatt for å forhindre denne kanselleringen. Sandstormen påvirket alle
flyselskapene, og det er ingen tiltak Norwegian kunne ha iverksatt for å unngå større
uregelmessigheter. I vurderingen av hvilke tiltak som innen rimelighet kan kreves,
skal det tas i betraktning hva som er teknisk og økonomisk tålelig for flyselskapet, og
hvorvidt mulige tiltak er forholdsmessige i lys av situasjonen. Dette er lagt til grunn
av EU-domstolen i saken C-315/15 (Pešková). Det er normal praksis innen luftfarten å
planlegge flere ruter med bruk av samme flymaskin og besetning. Det er i tillegg lagt opp
til at det ved hver base skal være standby-besetning, basert på statistikk, for å sikre den
regelmessige flytrafikken der det trengs. Det kan derimot ikke forventes at et flyselskap
skal ha tilgjengelig kapasitet i form av flymaskiner, besetning, piloter eller ingeniører ved
alle flyplasser, eller ha forberedt wetlease for alle destinasjoner for å unngå forsinkelser
og kanselleringer. Dette ville ha medført urimelig høye driftskostnader, noe som igjen
ville ha ført til høyere priser på flybillettene. Dette er trukket frem av en tysk domstol (X
ZR 121/13).

Det aktuelle tiltaket Norwegian har til rådighet i en slik situasjon, ved mangel på
flymaskiner, er bruk av wetlease. Wetlease er en tidkrevende prosess, da det fordrer
en forutgående kontraktsinngåelse med leasingselskapet. Det må i alle tilfeller også
påregnes tid for at erstatningsflyet med mannskap skal komme seg til flyplassen hvor
det opprinnelige flyet skulle tatt av fra. Da sandstormen førte til at mer enn ti flymaskiner
måtte parkeres på svært kort tid, ville uansett ikke wetlease ha vært en mulighet for å
forhindre driftsforstyrrelser.

Norwegian har etter dette iverksatt alle mulige rimelige tiltak i etterkant av en
ekstraordinær omstendighet, noe som er i tråd med EU-forordning 261/2004. Norwegian
mener at kanselleringen skyldes ekstraordinære omstendigheter som ikke kunne unngås
med alle rimelige tiltak.

Klager ble booket om til flyvning D83226 samme dag. Flyet landet i København kun to
timer og 34 minutter etter at klager ville ha ankommet København med DY940.

På bakgrunn av dette kan ikke Norwegian imøtekomme passasjerens krav om
standarderstatning eller refusjon av mat.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.

Værforhold som påvirker flytrafikken, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Norwegian har forklart at kanselleringen skyldes sandstormen på Kanariøyene fra 22. til
24. februar 2020. Nemnda legger til grunn at sandstormen førte til en rekke forsinkelser
og kanselleringer av flyvninger til og fra Kanariøyene i denne perioden. Nemnda mener
at sandstorm er å anse som en ekstraordinær omstendighet i forordningens forstand.

Nemndas flertall - nemndsleder og bransjerepresentantene - legger til grunn at
sandstormen i betydelig grad påvirket selskapets muligheter til å gjennomføre alle
planlagte flyvninger som normalt i denne perioden. Nemndas flertall mener derfor at det
er sannsynliggjort at kanselleringen i dette tilfellet ikke kunne ha vært unngått selv om
alle rimelige tiltak var truffet. Klager ble omrutet til en ny flyvning fra Oslo til København
samme dag. Klager har dermed ikke rett på standarderstatning.

Mindretallet - forbrukernes representant - er av den oppfatning at selskapet ikke
i tilstrekkelig grad har godtgjort at kanselleringen av denne flyvningen skyldtes de
ekstraordinære omstendighetene på flyplassen på Kanariøyene (sandstormen), og
mener derfor at klager har krav på standarderstatning. Selskapet har ikke dokumentert
at flyvningen ble direkte berørt av hendelsen, i den forstand at mannskapet eller
flyindividet som etter flyveplanen skulle operere flyvningen, stod fast på Kanariøyene.
Selskapet har forklart at åtte flymaskiner var strandet i Las Palmas og tre i Tenerife,
men de har ikke dokumentert dette nærmere. I slike saker bør selskapet godtgjøre
den konkrete sammenhengen bedre. Slik saken er opplyst, er det mindretallets syn
at kanselleringen like gjerne kan skyldes en ren operasjonell beslutning i kjølvannet
av hendelsen, slik at flyvninger som i utgangspunktet ikke var påvirket av hendelsen
ble berørt. Mindretallet har forståelse for at selskapet foretar slike prioriteringer i
forbindelse med en hendelse som denne av hensyn til den totale trafikkavviklingen, men
kan ikke se at slike gode grunner kan frita fra standarderstatningsansvar.

Nemnda bemerker at i henhold til forordningens artikkel 9 nummer 1 bokstav a har
passasjeren rett på mat og forfriskninger i ventetiden. Klager har fremlagt kvitteringer
som viser at hun hadde utgifter på totalt 146 kroner. Nemnda mener at Norwegian må
dekke dette.

Vedtak

Transportklagenemnda - fly anbefaler at Norwegian refunder 146 kroner i matutgifter til
klager. For øvrig gis ikke klager medhold.

Forbrukerrepresentant Kristoffer Sørlie, Forbrukerrådet, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.