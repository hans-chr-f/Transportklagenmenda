Vedtak i Transportklagenemnda - Fly

Sammendrag

Krav om standarderstatning grunnet forsinket
fly og stengt flyplass som følge av militærkupp.

Dato
18.04.2017

Saksnummer
2016-00649

Tjenesteytere
Turkish Airlines

Klager har i det vesentlige anført

Klager skulle reise fra Oslo til Singapore via Istanbul den 15. juli 2016 med Türkish
Airlines. Hun hadde separat billett videre med Bangkok Airways fra Singapore til Koh
Samui. Ved ankomst Istanbul ble flyplassen stengt. Klager oppholdt seg på flyplassen
i 30 timer uten mulighet til å kjøpe mat eller drikke da alt var stengt. Hun mistet to
feriedager. Klager måtte betale kroner 4 517 for nye billetter med Bangkok Airways til
Koh Samui, og kroner 5 666 i gebyr for å endre returbillettene med Türkish Airlines. Dette
for å unngå forkortet ferie. 

Klager mottok ingen informasjon, og hun ble ikke tilbudt ombooking eller måltider,
hun stiller seg kritisk til slett kundebehandling av en businessklassepassasjer. Klager
mener videre Türkish Airlines burde omdirigert flyet til annen flyplass grunnet
omstendighetene.  

Klager har mottatt refusjon av 50 euro for visum til Tyrkia for to personer. 

Klager krever standarderstatning 600 euro per person i henhold til EU-forordning
261/2004. Videre krever hun refusjon av utgifter til nye billetter og endringsgebyr,
tilsammen kroner 10 183.

Tjenesteyterne har i det vesentlige anført
Flight TK0054 fra Istanbul til Singapore kunne ikke gå etter oppsatt rutetabell grunnet
militært kupp i Istanbul. Hendelsen var ekstraordinær og utenfor Türkish Airlines
kontroll, og er derfor ikke kompensasjonsberettiget i henhold til EU-forordning 261/2004.
Da flight TK1754 tok av fra Oslo var ikke Türkish Airlines klar over at hendelsen i Istanbul
ville utvikle seg til en ekstraordinær situasjon. 

Türkish Airlines har refundert klagers utgifter til visum. Flyselskapet ønsker å refundere
klagers utgifter til mat og drikke i ventetiden mot kvitteringer, men kan ikke imøtekomme
hennes krav utover dette.

Nemnda bemerker

Nemnda legger til grunn at klageren hadde kjøpt gjennomgående tur- / returbilletter
for strekningen Oslo-Singapore via Istanbul hos Türkish Airlines og selvstendige tur- /
returbilletter for strekningen Singapore-Koh Samui hos Bangkok Airways. Flygningen fra
Oslo landet i rute i Istanbul kl 22:55 15.07.2016. Den planlagte flygningen til Singapore kl
01:50 16.07.2016, ble derimot kansellert. Årsaken var at flyplassen i Istanbul ble stengt
på grunn av militærkupp. Klageren og reisefølget (til sammen to personer) ble omrutet til
Singapore, men ikke i tide til å rekke den planlagte flygningen til Koh Samui.   

Klageren krever nå standarderstatning for seg og følget fra Türkish Airlines etter
EU-forordning 261 / 2004. Hun krever også utgiftene til nye billetter for strekningen
Singapore-Koh Samui og gebyret ved å utsette returen fra Singapore og hjem for ikke å få
ferien amputert, dekket med til sammen 10 183 kroner. 

Nemnda bemerker først at den ikke ser grunnlag for å holde Türkish Airlines ansvarlig for
at flygningen fra Oslo, landet i Istanbul kl 22:55 15.07.2016 i stedet for å legge om ruten.
Landingen skjedde så å si samtidig med at de første meldingene om kuppet kom.  

Spørsmålet blir da om Türkish Airlines er ansvarlig etter EU-forordning 261 / 2004 for
kanselleringen av flygningen fra Istanbul til Singapore.  

Forordningen fastsetter felles europeiske regler for erstatning og assistanse, jf artiklene
7, 8 og 9, ved nektet ombordstigning og kansellerte eller vesentlig forsinkede flygninger,
jf artiklene 4, 5 og 6. Kansellering gir rett til standarderstatning med mindre flyselskapet
godtgjør at innstillingen skyldtes ekstraordinære omstendigheter som ikke kunne vært
unngått selv om alle rimelige tiltak var truffet (artikkel 5).

Nemnda mener at stenging av en flyplass på grunn av militærkupp slik at fly ikke får
tatt av, klart nok er en ekstraordinær omstendighet som fritar flyselskapet for ansvar
etter forordningen. Både stengningen av flyplassen og militærkuppet var helt utenfor
flyselskapet Türkish Airlines kontroll. 

Slik nemnda ser det har Türkish Airlines sørget for omruting av klageren og følget
så langt selskapet var forpliktet etter de sammenhengende billettene - det vil si til
Singapore. Billettene for strekningen Singapore-Koh Samui var selvstendige billetter med
et annet flyselskap, og falt utenfor omrutingsansvaret til Türkish Airlines.  

Nemnda ser heller ikke at Türkish Airlines kan være ansvarlig for at klageren valgte å
utsette hjemreisen med to dager. 

Siden nemnda mener at ansvar er utelukket på grunn av ekstraordinære
omstendigheter, finner den det ikke nødvendig å gå inn på om forordningen i det hele
tatt får anvendelse på en kansellering som skjedde utenfor EU- / EØS-området.  

Nemnda ser endelig ikke grunnlag for krav mot Türkish Airlines etter luftfartsloven §
10-20 / Montreal-konvensjonen artikkel 19, og viser igjen til at kanselleringen skyldtes
en ekstraordinær omstendighet utenfor flyselskapets kontroll. Nemnda ser av samme
grunn heller ikke at de tapte billettene Singapore-Koh Samui kan kreves erstattet på
annet grunnlag.

Vedtak

Transportklagenemnda - fly anbefaler ikke at klageren gis medhold.