Vedtak i Pakkereisenemnda

Sammendrag

Saken gjelder klage på bosted, Sør-Afrika.

Dato
25.09.2012

Saksnummer
73/12

Tjenesteyter
Ditt Afrika

Sakens dokumenter ble lagt frem.

Klager: X

Turarrangør: Ditt Afrika

Destinasjon: Sør Afrika

Antall reisende: 2

Reisens pris: 56.248,-

Tidspunkt: 251011 - 051111

Saken gjelder:

Saken gjelder klage på bosted, Sør-Afrika.

Klager anfører at under et 3-dagers opphold i Kambaki Safari Lodge hadde de etter
programmet en 5* hytte. Det viste seg at hytta hadde et tak som var lekk, og vannet
dryppet inn og opp i sengen under et kraftig regn-og tordenvær den ene natten. Sengen
var så tung at de ikke greide å flytte den. De krever derfor refundert kostnaden for en
natts opphold i lodgen med kr. 2.465,-.

Saken ble tatt opp med vertskapet på lodgen umiddelbart.

Ditt Afrika anfører at når det er slikt uvær, foreligger det force majeure.

Saken skulle ha vært tatt opp med lodgen samme natt slik at de kunne ha fått nytt rom. Hvis
klager hadde blåst i en «nødfløyte» som var tilgjengelig, ville personalet ha hørt det og låst
opp rommet ved siden av.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi rett til prisavslag dersom de ikke avhjelpes innen rimelig
tid.

Hvis taket i en lodge som brukes for overnatting er lekk slik at det renner inn vann - og opp
i en seng som ikke kan flyttes - foreligger det etter nemndas mening en mangel som gir
grunnlag for prisavslag. At det forekommer tordenvær og sterkt regn kan neppe være en så
uforutsett hendelse at det er force majeure i forhold til forpliktelsen til å levere bosted med
tett tak. Det kan heller ikke forventes at gjesten i løpet av natten skal bevege seg ut i dette
været for allerede da å påkalle vertskapets oppmerksomhet. Det ble gjort neste morgen.

Oppholdet på lodgen varte i 3 dager. Oppholdet besto av safari og alle måltider.

Lekkasjen varte en natt. Reklamasjonsnemnda ser det slik at det ikke er riktig å gi et prisavslag
tilsvarende kostnaden for en dag på lodgen for den ulempe klager hadde den ene natten.
Nemnda finner at prisavslaget passende bør være kr. 1.000,-.

Vedtak:

Reklamasjonsnemnda for pakkereiser anbefaler at det gis et prisavslag på kr. 1.000,-.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Solveig Kohagen, Ving Norge AS

Unn Vestad, Tyrkiareiser AS.