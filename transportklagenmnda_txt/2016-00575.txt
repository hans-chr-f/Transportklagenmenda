Vedtak i Transportklagenemnda - Fly

Sammendrag

Krav om standardkompensasjon og tapt hotellovernatting
som følge av forsinkelse. Flyvelederstreik i Frankrike.

Dato
19.04.2017

Saksnummer
2016-00575

Tjenesteytere
Norwegian

Klager har i det vesentlige anført

Klager skulle reise med Norwegians flyvning D85893 fra Sandefjord - Torp (TRF) til Las
Palmas (LPA) 1. april 2016 kl. 17.00. Flyvningen ble forsinket, og fikk ny avgangstid 2. april
kl. 10.00. Flyet tok imidlertid ikke av før nærmere kl. 14.30. 

På bakgrunn av den ovennevnte forsinkelse krever klager standarderstatning i henhold
til EU-forordning 261/2004 på 400 euro for fem personer, totalt 2 000 euro. I tillegg
krever klager refusjon av 180 euro for forhåndsbestilt og ubenyttet hotellovernatting på
destinasjonen.

Tjenesteyterne har i det vesentlige anført
Norwegians flyvning D85893 1. april 2016 fra Sandefjord - Torp til Las Palmas ble
forsinket med 21 timer og 30 minutter. Forsinkelsen skyldtes lovpålagt hvile for
kabinbesetningen etter at forrige flyvning ble forsinket som følge av flyvelederstreik i
Frankrike. 

Flymaskin EI-FJE skulle som D85892 fly fra Las Palmas til Sandefjord - Torp og som
D85893 fra Sandefjord - Torp tilbake til Las Palmas. Den første flyvningen ble forsinket
med flere timer som følge av streik i Frankrike. Besetningen måtte deretter ha
obligatorisk hvile før de kunne fortsette. Flyvningen ble forsinket til dagen etter, da det
ikke ville være mulig å få tak i en komplett ekstrabesetning så sent på kvelden. 

Flyselskap i hele Europa ble påvirket av denne streiken. Flyvninger med rute i eller
gjennom det franske luftrom ble kansellert eller forsinket gjennom hele dagen.
Flyselskapet kan ikke forutse konsekvenser av en streik, og det er derfor vanskelig å gjøre
tiltak i forkant av en eventuell streik. 

Erstatning som gis i henhold til EU-forordning 261/2004 kan trekkes fra erstatning
som gis på annet grunnlag, jf. forordningens artikkel 12. Passasjeren har krav på
standarderstatning dersom vilkårene for dette er tilstede, men dersom passasjeren i
tillegg har rett til erstatning som ikke er regulert av forordningen, skal denne trekkes
fra standardkompensasjonen. Norwegian avviser på denne bakgrunn klagers krav om
dekning av forhåndsbetalt og ubenyttet hotellovernatting, da dette er utgifter som må
anses dekket av standardkompensasjonen. 

Norwegian anfører videre at streik blant franske flyveledere er utenfor flyselskapets
kontroll. Norwegian avviser på denne bakgrunn klagers krav.

Nemnda bemerker

D85893 fra Sandefjord - Torp (TRF) til Las Palmas (TRF) 1. april 2016 ble forsinket med 21
timer og 30 minutter. 

Besetningen som skulle operere D85893 fra Sandefjord - Torp kom forsinket inn fra
tidligere flyvning grunnet streik blant flyvelederne i Frankrike. Ved ankomst Sandefjord -
Torp måtte besetningen ha obligatorisk hvile før man kunne fortsette. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7, jf artikkel 5 nr. 3, jf. EU-
domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10). 

EU-forordningen nevner i sin fortale at streik kan være et eksempel på en ekstraordinær
omstendighet som medfører at flyselskapets forpliktelser bør være begrenset eller
bortfalle. Forordningen sier imidlertid ikke at enhver streik som rammer flyselskapets
drift må anses å ligge utenfor dettes kontroll. 

Nemnda er av den oppfatning at streik hos tredjemann, for eksempel streik
blant flygeledere og flyplassansatte, i utgangspunktet faller utenfor flyselskapets
ansvarsområde. Forsinkelse som følge av slik streik, gir etter nemndas oppfatning i
utgangspunktet ikke rett til erstatning etter EU-forordningen. 

Norwegian opplyste imidlertid i sitt svar til klager av 10. juni 2016 at forsinkelsen skyldtes
akutt sykdom hos besetningen. Dette er ikke kommentert nærmere av Norwegian i
selskapets uttalelse til nemnda. 

Videre har klager opplyst at man først fikk opplyst at avgangen var utsatt til kl. 20.00, så
til kl. 21.45, deretter til neste dag kl. 10.00, før avgangen endelig gikk kl. 13.00. Dette er
ikke kommentert av Norwegian. 

Det fremgår av innsendt dokumentasjon (Movement Log) at det oppsto en teknisk svikt
og en forsinkelse på tre timer og 25 minutter, uten at dette er nærmere redegjort for av
Norwegian. Denne forsinkelsen utløser i seg selv krav på standarderstatning.

Nemnda kan ikke se at flyselskapet har godtgjort at forsinkelsen skyldtes ekstraordinære
omstendigheter. Etter nemndas syn har klager og hennes reisefølge derfor krav på
standarderstatning på 400 euro pr. person i henhold til forordningen.

Klager har videre krevd refusjon for utgifter til ubenyttet hotell det første døgnet
på 180 euro. Etter EU-forordningens artikkel 12 skal standarderstatning etter
forordningen trekkes fra erstatning på annet grunnlag. Passasjeren har således alltid
krav på å få utbetalt standarderstatningen dersom vilkårene er til stede for dette.
Har passasjeren også rett til erstatning på annet grunnlag, og denne erstatning
overstiger standarderstatningen, kommer standarderstatningen til fradrag. Overstiger
standarderstatningen etter EU-forordningen annen erstatning, utbetales kun
standarderstatningen. Det er tilfellet i denne saken. Nemnda anbefaler derfor ikke at det
utbetales erstatning for hotellutgifter.

Vedtak

Transportklagenemnda - fly anbefaler at Norwegian utbetaler til klager og hennes
reisefølge standarderstatning på 400 euro pr. person, totalt 
2 000 euro.