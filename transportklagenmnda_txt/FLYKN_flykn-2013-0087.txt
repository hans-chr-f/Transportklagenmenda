Vedtak i Transportklagenemnda - Fly

Sammendrag

Krav om refusjon av bestilt reise.

Dato
09.07.2013

Saksnummer
087/13F

Tjenesteyter
Wizz Air

Krav om refusjon av bestilt reise.

Klager har i det vesentlige anført:

Klager reserverte en reise for 30 personer til kroner 855 per billett hos Wizz Air. I forkant
kontaktet han flyselskapet for å forsikre seg om at billettene kunne avbestilles mot full
refusjon om reisen ble avbestilt minst 30 dager før avreise. Wizz Air bekreftet dette.

Da klager mer enn 50 dager før avreise kontaktet Wizz Air for å kansellere reisen, fikk han
avslag på full refusjon, og ble henvist til flyselskapets generelle vilkår.

Klager er klar over flyselskapets regler og vilkår, det var derfor han tok kontakt per telefon.
Her ble han fortalt at han kunne kansellere mot full refusjon dersom reisen ble kansellert
minst 30 dager før avreise. Klager ber flyselskapet lytte på samtalen for å få dette bekreftet.

Klager krever refusjon av flybilletter, til sammen kroner 25 650.

Det vises for øvrig til klagers brev.

Wizz Air har i det vesentlige anført:

Klager bestilte 30 billetter til kroner 855 per stk. I Wizz Airs regler og vilkår kommer det frem
at ved avbestilling opp til 14 dager før avreise er det full refusjon minus avbestillingsgebyr. Da
gebyret per billett overstiger billettbeløpet i dette tilfellet er det dessverre ingen refusjon.

Klager hevder han ringte Wizz Air en bestemt dato, flyselskapet kan ikke lokalisere denne
samtalen. Wizz Air ber klager oppgi eksakt tidspunkt når samtalen fant sted slik at selskapet
kan lytte på samtalen.

Wizz Air kan på grunnlag av ovennevnte dessverre ikke imøtekomme klagers krav.

Nemnda bemerker:

I henhold til Wizz Airs vilkår for gruppereiser kan en reservasjon kanselleres frem til den
fjortende dag før planlagt avreisedato. Ved en slik kansellering har en rett til refusjon av den
totale billettprisen etter fradrag av annulleringsgebyret. Størrelsen på annulleringsgebyret
fremkommer ikke.

Nemnda har ved vurderingen av saken delt seg i et flertall og et mindretall. Flertallet,
lederen og forbrukernes representanter, finner det mest sannsynlig at klager forut for
bestilling av billettene ble opplyst at han kunne kansellere mot full refusjon dersom
reisen ble kansellert minst 30 dager før avreise. Flertallet legger i denne forbindelse
avgjørende vekt på klagers opplysninger. Flertallet legger videre vekt på at klager
gjentatte ganger har bedt om utskrift av bestillingssamtalen. Dette er avvist fra Wizz
Air. Flertallet er av den oppfatning at Wizz Air ved dette har unnlatt å legge frem et
sentralt bevis som klager har etterlyst, og som ville avklart tvistespørsmålet. Flertallet
kan ikke se at avslaget kan begrunnes i personvernhensyn, da klager selv ber om
utskrift av en konkret og spesifisert samtale han selv har deltatt i. Wizz Air må etter
flertallets vurdering bære bevisrisikoen ved ikke å etterkomme klagers anmodning.

Flertallet bemerker for øvrig at det samlede annulleringsgebyret for gruppereisen er meget
stort. Det kan etter flertallets vurdering synes tvilsomt om det i saken er avtalerettslig
grunnlag for et gebyr av en slik størrelse. Flertallet viser til at det ikke er oppgitt noe konkret
gebyr i vilkårene.

Flertallet anbefaler etter dette at Wizz Air refunderer 25 650 kroner.

Mindretallet, flyselskapenes representanter, er av den oppfatning at det har
formodningen mot seg at Wizz Air ved salget av billettene ga informasjon som avviker
fra selskapets vilkår. Selgeren vil forholde seg til vilkårene, som i dette tilfellet er klare.
Det er videre helt vanlig at man må betale avbestillingsgebyr ved avbestilling av en
reise. Det faller utenfor nemndas kompetanse å vurdere størrelsen på gebyret, men
mindretallet bemerker likevel at størrelsen på gebyret per billett ikke er spesielt stort.
Mindretallet finner ikke å kunne legge vekt på at det ikke er fremlagt utskrift av lydlogg
Etter mindretallets vurdering er det av personvernhensyn ikke anledning til dette.
Mindretallet finner på denne bakgrunn ikke å kunne anbefale at klager gis medhold.

På bakgrunn av flertallets vurdering traff nemnda slikt

Vedtak:

Transportklagenemnda - fly anbefaler at klager refunderes 25 650 kroner.