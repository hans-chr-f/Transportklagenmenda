Vedtak i Pakkereisenemnda

Sammendrag

Krav om refusjon av avbestillingsgebyret grunnet Covid-19.

Dato
18.09.2020

Saksnummer
2020-01861

Tjenesteytere
JoyRides AS

Klager har i det vesentlige anført

Klagen gjelder en pakkereise for to personer, Route 66 reise fra Chicago til Los Angeles i
perioden 05.06.2020 - 22.06.2020. Reisens totalpris 115 290 kroner.

Klager anfører at avreisen for turen er flyttet til 04.06.2021 - 21.06.2021 uten av klager
har godkjent dette. Tjenesteyter anser ikke turen som kansellert, de fraskriver seg
ansvaret og klager får ikke refundert innbetalt beløp. 

Klager har søkt forsikringsselskap om dekning/erstatning. Klager har ikke blitt tilkjent
dekning/erstatning.

Klager har betalt USD 6 905 for turen som utgjør i NOK 65 646,57 

Klagers krav: 65 646,57 kroner. 

Det vises for øvrig til korrespondanse fra klager.

Tjenesteyterne har i det vesentlige anført
JoyRides AS anfører at de ikke har solgt noen pakkereise til klager. 

Det foreligger ingen handel eller transaksjoner mellom JoyRides AS og klager, derfor
ei heller noen juridiske bindinger eller saksgrunnlag. Klager har derimot bestilt og
gjennomført en bestilling hos JoyRides amerikanske søsterselskap, samt gjennomført alle
betalinger/transaksjoner til selskapet. Riktig adressat for klagen er JoyRides Tours Inc,
USA.

JoyRides avviser klagen som ubegrunnet/feilaktig og aksepteres ikke av følgende årsaker:

1. Klager har ikke kjøpt en pakkereise av JoyRides AS. JoyRides AS som selskap har ingen
anliggender eller transaksjoner med klagers reisefølge. Klagers henvisning til JoyRides
AS er helt ubegrunnet og det finns ingen rettslige anliggender mellom dette selskapet og
klager som motpart.

2. Klager og hans reisefølge har kjøpt en pakkereise av JoyRides Tours Inc (Ca, USA), med
hovedsete i Orlando, FL.

3. Klager har vært fullt bevisst på at de har kjøpt en pakkereise av JoyRides Tours fra
gjennomføring av sin bestilling til i dag. At JoyRides Tours er selger og motpart er vel
dokumentert/beskrevet på JoyRides nettsider, i alle bestillings- og betalingsbekreftelser,
korrespondanse og kjøpsvillkår som både klager og hans motpart har mottatt fra
JoyRides.

4. Ved bestilling og betaling av sin reise hos JoyRides Tours har klager akseptert våre
kjøpsvilkår. JoyRides anfører at det er helt umulig å gjennomføre en bestilling uten å
klikke av for at «Jeg har lest, forstått og akseptert JoyRides Tours vilkår og betingelser».
Etter at klager har «huket» av for dette ved gjennomføring av sin bestilling av JoyRides, er
han også legalt bundet av disse.

5. Klager har kjøpt og betalt sin reise i USD ikke i NOK, som kan dokumenteres ved alle
betalingstransaksjoner og betalingsbekreftelser.

6. JoyRides Tours har ikke på noe som helst tidspunkt kansellert klagers pakkereise.
JoyRides har på grunnlag av Covid-19 pandemien tilbudt kostnadsfri flytting av klagers
tur til hvilken som helst annen turdato i 2021.

JoyRides kan ikke se at det foreligger grunnlag for prisavslag da de ikke har solgt noen
pakkereise til klager.

Det vises for øvrig til korrespondanse fra JoyRides AS

Nemnda bemerker

Klagen gjelder en pakkereise for to personer, Route 66 reise fra Chicago til Los Angeles i
perioden 05.06.2020 - 22.06.2020. Reisens totalpris 115 290 kroner.

Klager anfører at avreisen for turen er flyttet til 04.06.2021 - 21.06.2021 uten av klager
har godkjent dette. Tjenesteyter anser ikke turen som kansellert, de fraskriver seg
ansvaret og klager får ikke refundert innbetalt beløp. 

Reisen ble kansellert grunnet Covid-19. Tjenesteyter har tilbudt å flytte reisen til 2021. 

Slik nemnda vurderer saken har klager betalt 115 290 kroner for reisen som senere ble
kansellert av operatør grunnet covid-19 i forbindelse med at USA stengte sine grenser
den 15. mars 2020. Reisen lot seg pga. dette ikke gjennomføre. I utgangspunktet skal
da reisens kostnader refunderes klager etter pakkereiseloven § 23 annet ledd jf. § 24,
eventuelt utsettes reisen hvis partene blir enige om det. Det særlige spørsmål som reiser
seg i denne saken er hvorvidt kontraktsparten her er JoyRidesTours INC et amerikansk
selskap eller om det er innklagede JoyRides AS som er kontraktspart. Reisen er bestilt
gjennom nettside på norsk og dialogen hele veien har vært mellom klager og det norske
selskapet JoyRides AS. Det fremgår dog av reisevilkårene som er fremlagt at avtalen
er inngått mellom klager og det amerikanske selskapet JoyRidesTours Inc. Nemnda
bemerker at bruk av norsk formidler med samme navn gjør det svært vanskelig for en
forbruker å skille ulikheten mellom aktørene som her opererer. 

Uavhengig av dette følger det av pakkereiseloven § 37 at formidleren skal oppfylle
kravene til arrangører i kapittel 5 og 8, med mindre formidleren dokumenterer at
arrangøren selv oppfyller kravene. Pakkereiseloven § 37 gjelder for formidlerens
forpliktelser særlig hvor arrangøren er etablert utenfor EØS området, altså USA. Nemnda
kan ikke se av sakens dokumenter at JoyRides INC oppfyller kravene etter kapittel 5 og
8. Basert på nevnte bestemmelse kan altså kravet om refusjon av reisens kostnader
fremmes til formidleren, herunder JoyRides AS. 

Pakkereisenemnda anbefaler således at klager får medhold i sitt krav om refusjon av sine
utgifter fra JoyRides AS. Dette selskapet kan kreve regress fra JoyRides Tours Inc.

Vedtak

Pakkereisenemnda anbefaler at klager får medhold.