Vedtak i Transportklagenemnda
- Kollektivreiser

Sammendrag

Ilagt gebyr for manglende eller ufullstendig billett

Dato
12.06.2017

Saksnummer
2017-00737

Tjenesteytere
Ruter

Klager har i det vesentlige anført

Klager ble under billett kontroll 26. mars ilagt gebyr fordi reisekortet hun fremviste ikke
var aktivert. Klagers er au pair og var ikke klar over at reisekortet måtte aktiveres, og
viser til at det ikke fremgår på Ruters nettsider hvor og hvordan man skal aktivere et
reisekort. Klager mener at hun ble ilagt gebyr på feil grunnlag siden hun var i besittelse
av en månedsbillett i sitt reisekort. I tillegg oppførte kontrolløren seg uhøflig og anklaget
klager for at det var hennes feil at hun ble ilagt gebyr. Den samme kontrolløren nektet
videre å oppgi sitt id-nummer, slik det fremgår tydelig på Ruters nettsider at de skal
gjøre. 

Klager hadde ikke til hensikt å snike og krever at gebyret frafalles.

Tjenesteyterne har i det vesentlige anført
Ruter viser til gebyret klager ble ilagt under kontrollen 26. mars 2017, klager kunne ikke
fremvise gyldig billett i denne kontrollen. Når Ruter ser på billetthistorikken i klagers
reisekort, kan de se at hun aktiverte billetten etter kontrollen, 9 dager etter at billetten
var kjøpt. 

Klager er selv ansvarlig for å sette seg inn i vilkårene og hvordan billettsystemet
fungerer. 

Ruter ser ingen grunn til å endre sin avgjørelse i denne saken.

Nemnda bemerker

Nemnda legger til grunn at klager den 26. februar 2017 tok T-banen fra Birkelunden til
Nydalen. Hun kunne ved kontroll på trikken ikke vise gyldig billett, da reisekortet med 30-
dagersbillett ikke var aktivert, og ble ilagt gebyr.  

Det fremgår av Ruters reisevilkår pkt 3 at den reisende skal ha gyldig billett ved
påstigning og må kunne vise billetten under reisen. Av reisevilkårene pkt. 6.2 går det
fram at reisende som ved kontroll ikke viser gyldig billett plikter å betale tilleggsavgift.
Bestemmelsen er objektiv. Gebyr kan således ilegges selv om passasjeren ikke har
opptrådt klanderverdig.

Nemnda bemerker at det er den reisendes ansvar å sette seg inn i reglene for kjøp av
billetter og bruk av reisekort. Dette gjelder selv om man er utlending og relativt ny i Oslo.
Informasjon om billetter og at det kreves at billetten er aktivert finnes på Ruters nettside
også i engelsk versjon. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.