Vedtak i Transportklagenemnda - Fly

Sammendrag

Krav om (redusert) standarderstatning grunnet kansellering.

Dato
11.05.2021

Saksnummer
2020-03007

Tjenesteytere
Widerøe

Klager har i det vesentlige anført

Klager skulle reise med WF445 fra Stavanger til Torp lufthavn Sandefjord den 20. august
2020 med ankomst kl.17:45, men flyvningen ble kansellert like før avgang og klager ble
ombooket til WF447 og ankom Sandefjord først kl.19.41. Klager har fremsatt krav om 50
prosent av opprinnelig standardkompensasjon på 250 euro.

Tjenesteyterne har i det vesentlige anført
Widerøe viser til EU-forordning 261/2004 art. 5: 

"1. Dersom en flyging innstilles, skal de berørte passasjerene:
c) ha rett til erstatning fra det transporterende luftfartsselskap i samsvar med artikkel 7,
med
mindre:
iii) de opplyses om innstillingen mindre enn syv dager før planlagt avgangstid og tilbys
omruting slik at de kan reise høyst en time før planlagt avgangstid og ankomme til det
endelige bestemmelsessted senest to timer etter planlagt ankomsttid."

Opprinnelig ankomst Torp var kl. 17:45, men faktisk ankomst ble kl. 19:41, under to
timer senere.  Widerøe mener derfor at retten til kompensasjon bortfaller da ny avgang
var etter opprinnelig avgang og ny ankomst var under to timer senere enn opprinnelig
ankomst. 

Widerøe kan på overnevnte grunnlag ikke imøtekomme klagers krav.

Nemnda bemerker

Klager skulle reise med WF445 fra Stavanger til Sandefjord den 20. august 2020.
Flyvningen ble kansellert én time før avgang, og klager ble omrutet med WF447, slik at
han reiste to timer og 5 minutter etter den opprinnelige flyvningen og ankom Sandefjord
kl. 19.41, som er rett under to timer etter opprinnelig planlagt ankomst.

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5 og 7.

Widerøe har ikke oppgitt årsaken til kanselleringen overfor nemnda og således ikke
godtgjort at innstillingen skyldtes ekstraordinære omstendigheter.

Imidlertid har Widerøe anført forordningens artikkel 5 nummer 1 bokstav c punkt
(iii) om at retten til standarderstatning bortfaller dersom passasjerene opplyses om
innstillingen mindre enn syv dager før opprinnelig planlagt avgang og tilbys omruting slik
at de kan reise høyst én time før opprinnelig planlagt avgang og ankomme det endelige
bestemmelsesstedet senest to timer etter opprinnelig planlagt ankomst.

Nemnda bemerker at denne bestemmelsen også omfatter kansellering meddelt
så sent som under innsjekking eller så lite som 15 minutter før planlagt avgang, jf.
forutsetningsvis sakene C-402/07 (Sturgeon m.fl.), C-432/07 (Böck og Lepuschitz),
C-204/08 (Rehder) og FLYKN- 2017-338.

Klager kom frem under to timer etter planlagt ankomsttid, og artikkel 5 nummer 1
bokstav c punkt (iii) kommer derfor til anvendelse i dette tilfellet. Det anbefales derfor
ikke at klager gis medhold.

Vedtak

Transportklagenemnda anbefaler ikke at klager gis medhold.