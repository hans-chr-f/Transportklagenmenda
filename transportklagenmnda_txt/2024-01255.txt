Vedtak i Transportklagenemnda - Fly

Sammendrag

Krav om standarderstatning grunnet forsinkelse. Mistet videreforbindelse.

Dato
25.09.2024

Saksnummer
2023-01269

Tjenesteytere
Air Baltic

Klager har i det vesentlige anført

Klager skulle reise med Air Baltic fra Oslo til Vilnius, via Riga, 16. desember 2022. 

Klager hadde følgende flyvning: 
BT152 16. desember 2022 Oslo (08.35) – Riga (11.10)
BT345 16. desember 2022 Riga (13:50) – Vilnius (14.40)

Klagers flyvning BT152 fra Oslo til Riga ble forsinket grunnet frosttåke på Oslo lufthavn.
På grunn av denne forsinkelsen rakk ikke klager sin videreforbindelse fra Riga til Vilnius.
Klager ankom Vilnius 3 timer og 55 minutter forsinket (18.35).

Klager krever standarderstatning i henhold til EU-forordning 261/2004.

Tjenesteyterne har i det vesentlige anført
Air Baltic anfører at flyvningen fra Oslo til Riga var forsinket grunnet flyrotasjon og
værforhold på Oslo lufthavn. Flyselskapet viser til at det samme flyet (YL-CSI) tidligere
foretok flyvning BT151 Riga – Oslo. Flyvningen fra Riga var forsinket med 2 timer og 13
minutter og ankom Oslo 2 timer og 24 minutter senere enn planlagt grunnet frosttåke
over tid i Oslo. Det vises til fremlagte interne rapporter og Metar-data, som underbygger
forholdene.  

Etter flyvning BT151 sin ankomst i Oslo, avtok klagers flyvning BT152 fra Oslo 2 timer
og 18 minutter senere enn planlagt og ankom Riga 2 timer og 28 minutter senere enn
planlagt. 

Air Baltic mener at de som flyselskap ikke nøyaktig kan forutse værforhold, og at
forsinkelsen i denne saken betraktes som ekstraordinære omstendigheter. Flyselskapet
viser til EU-forordning 261/2004 artikkel 5 (3) og EU-domstolens praksis (bl.a. sak nr.

C-581/10 og C-629/10). Videre viser Air Baltic til EU-domstolens avgjørelse i sak nr. C
74/19 om at en kan bli fritatt fra ansvar for ekstraordinær omstendighet som oppsto på
forutgående flyvning dersom det er årsakssammenheng mellom denne og forsinkelsen
av den påfølgende flyvningen. 

Air Baltic informerte alle passasjerene sine om deres rettigheter så snart det ble
bekreftet at flyvningen ville bli forsinket med mer enn 2 timer. Dette er i samsvar med
EU-forordning 261/2004 artikkel 14. 

Dersom klager ikke mottok forpleining i samsvar med EU-forordning 261/2004 artikkel
9, vil Air Baltic vurdere erstatning hvis det fremlegges kvitteringer eller dokumenter for
utgiftene.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor (C-402/07) og Nelson med flere av
(C-581/10).

Air Baltic har anført at forsinkelsen skyldtes værforholdene på flymaskinens tidligere
flyvning.

I tråd med EU-domstolens avgjørelse i C-74/19 kan en hendelse på en forutgående
flyvning kvalifisere som en ekstraordinær omstendighet der hendelsen forårsaker
forsinkelser for de etterfølgende flyvningene. Forutsetningen er at det er en direkte
årsakssammenheng mellom den ekstraordinære omstendigheten og forsinkelsen av
påfølgende flyvning.

Spørsmålet er om værforholdene på flymaskinens tidligere flyvning er å anse som en
ekstraordinær omstendighet etter forordningen.

Værforhold som påvirker flytrafikken ved at det ikke er mulig å lande/ta av, ved at
det oppstår overbelastning på flyplassen eller lignende, kan være en ekstraordinær
omstendighet i forordningens forstand som medfører at den reisende ikke har krav
på erstatning. Dette må vurderes konkret. Det er flyselskapet som må godtgjøre at det
foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå forsinkelsen.

Nemnda finner det godtgjort at forsinkelsen på klagers flyvning var forårsaket av
værforholdene på flymaskinens tidligere flyvning. Air Baltic har underbygget påstandene
sine med logger og rapporter som viser at det var værforhold på Oslo lufthavn som
var årsaken til forsinkelsen, herunder «freezing fog». Nemnda mener at Air Baltic har
godtgjort at de ekstraordinære omstendighetene eller forsinkelsen ikke kunne vært
unngått selv om alle rimelige tiltak var truffet. 

Klager opplyser at han kom frem til Vilnius 3 timer og 55 minutter forsinket. Slik nemnda
oppfatter det har Air Baltic altså omrutet klager etter at han mistet sin videreforbindelse
i Riga. Nemnda kan ikke se at det under de rådende omstendighetene ville vært mulig å
sette inn andre rimelige tiltak for å unngå hverken forsinkelsen eller de ekstraordinære
omstendighetene. Nemnda kan basert på dette ikke anbefale at klager tilkjennes
standarderstatning på grunn av forsinkelsen.

Vedtak

Transportklagenemnda anbefaler at klager ikke gis medhold.