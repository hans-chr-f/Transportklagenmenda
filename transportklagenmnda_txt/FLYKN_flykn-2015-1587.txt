Vedtak i Transportklagenemnda - Fly

Sammendrag

Delvis refusjon av billett grunnet nedgradering.

Dato
02.11.2016

Saksnummer
1587/15F

Tjenesteyter
Austrian Airlines

Klager har i det vesentlige anført:

Klager reiste fra Oslo til Vienna den 7. september 2015 kl. 06:45 med OS332.

Klager hadde bestilt en billett i Business Class, men ble plassert på Economy Class, med
tilsvarende service.

Klager bestilte sin billett med American Express og påpeker at de kun er en betalingsagent
som ikke har ansvar for de underliggende tjenester. Klager mener det er Austrian Airlines som
er ansvarlig.

Klager krever erstatning i form av 30 % prisreduksjon for den opprinnelige reisen til 536,41
euro.

Det vises for øvrig til klagers brev.

Austrian Airlines har i det vesentlige anført:

I henhold til EU-forordning 261/2004 tilbyr selskapet klager en refusjon på 30 % av billettens
verdi.

Austrian Airlines tilbyr 36 euro. I tillegg tilbyr selskapet en verdikupong på 100 euro.

Det vises for øvrig til Austrian Airlines brev.

Nemnda bemerker:

Klager hadde kjøpt en tur/returbillett med businessclass på utreisen og økonomiklasse
på hjemreisen. Samlet pris på tur/returbillen var 536 euro. Klager ble tildelt plass på
økonomiklasse på utreisen.

Nedgradering gir rett til en prisreduksjon på 30 % for flygningen opp til 1&nbsp;500
kilometer, jf. EU-forordning 261/2004 artikkel 10. Klager har således rett til 30 % reduksjon av
billettprisen på utreisen.

Det fremgår ikke av sakens dokumenter hva utreisen kostet. Det er derfor ikke mulig for
nemnda å regne ut prisreduksjonen. Det er uklart for nemnda hvorledes Austrian Airlines har
kommet frem til beløpet 36 euro. Beløpet synes lavt.

Nemnda anbefaler at Austrian Airlines redegjør nærmere for beregningen av billettprisen for
utreisen og refunderer 30 % av denne. Til fradrag går eventuelt tidligere utbetalt beløp.

Austrian Airlines har tilbudt en verdikupong på 100 euro i tillegg til refusjon av 36 euro. Slik
saken er opplyst, vil nemnda anbefale at partene vurderer en alternativ minnelig ordning der
verdikupongen omgjøres i penger slik at samlet utbetaling blir 136 euro.

Vedtak:

Transportklagenemnda-fly anbefaler at Austrian Airlines redegjør nærmere for beregningen
av billettprisen for utreisen og refunderer 30 % av denne. Til fradrag går eventuelt tidligere
utbetalt beløp. Nemnda anbefaler som en alternativ minnelig løsning at verdikupongen
omgjøres i penger slik at samlet utbetaling blir 136 euro.

Vedtaket var enstemmig.