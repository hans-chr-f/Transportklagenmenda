Vedtak i Transportklagenemnda - Fly

Sammendrag

Krav om refusjon grunnet utgifter ved kansellering.

Dato
28.11.2016

Saksnummer
2016-00199

Tjenesteytere
Norwegian

Klager har i det vesentlige anført

Klager skulle reist fra Oslo til København 5. desember 2013 kl. 17:15 med DY948. Denne
flyvningen ble kansellert, og klager tok tog og drosje til privat sted for overnatting. Ny
avgang ble den 7. desember.

Det ble gitt beskjed fra Norwegian sin ombookingskranke om at privat innkvartering også
ville bli erstattet samt transport. 

Klager krever refusjon av utgifter til drosje og privat overnatting på kroner 4 154.

Tjenesteyterne har i det vesentlige anført
Flyvningen DY948 fra Oslo til København ble kansellert på grunn av dårlig vær.

Norwegian vil imøtekomme klagers krav om utgiften på transporten pålydende 
kroner 154. Dette har blitt utbetalt til klager. Norwegian kan ikke etterkomme utgiften
til overnattingstedet uten originalkvittering fra overnattingstedet. Dette kreves av deres
regnskapsavdeling. Det fremgår av klagers informasjon at de hadde «privat overnatting».
For å få erstattet en ekstrakostnad, må det foreligge en ekstra utgift.
Norwegian påpeker at klageren har overnattet i eget hjem, noe som ikke medfører en
ekstra utgift som Norwegian kan erstatte. 

Norwegian kan ikke imøtekomme klagers krav om overnatting dekket.

Nemnda bemerker

Ved kansellering skal passasjerene tilbys gratis måltider og forfriskninger som
står i rimelig forhold til ventetiden og hotellinnkvartering dersom en eller flere
overnattinger er nødvendig, Selskapet skal også tilby transport mellom flyplassen og
innkvarteringsstedet, jf. EU-forordning 261/2004 artikkel 5, jf. artikkel 9.

Norwegian har erstattet klagers utgifter til transport mellom flyplassen og
overnattingsstedet. De har også erstattet dokumenterte utgifter til mat. Partene er
uenige om klager har rett til erstatning av utgifter til privat innkvartering. Nemnda
tar ikke prinsipiell stilling til om passasjerene har rett til å få dekket utgifter til privat
innkvartering, 

Klager har opplyst at de i Norwegians ombookingsskranke denne kvelden fikk godkjent
at privat overnatting også ville bli erstattet. Norwegian har ikke kommentert dette, og
nemnda legger klagers opplysninger til grunn. Nemnda er av den oppfatning at klager
måtte kunne stole på den informasjonen de fikk fra Norwegian. Norwegian er således
pliktig til å erstatte klagers utgifter til privat innkvartering.

Det ble ikke angitt noen rammer for den private innkvarteringen. Det ble således heller
ikke angitt noe beløp for privatinnkvartering. I utgangspunktet er det imidlertid rimelige
utgifter som skal erstattes, og de vil som oftest være lave ved privat innkvartering.

Klager har fremlagt en "kvittering" for utgifter på til sammen 4 000 kroner. Det er ikke
gitt noen nærmere opplysninger om innkvarteringen. Beløpet er vesentlig høyere enn
det man etter nemndas vurdering kan kreve erstattet. Nemnda anbefaler etter en
skjønnsmessig vurdering at Norwegian erstattet utgifter til privat innkvartering med 250
kroner per person per natt, total 1 000 kroner. 

Vedtak

Transportklagenemnda-fly anbefaler at Norwegian erstatter klagers utgifter til
overnatting med 1 000 kroner.