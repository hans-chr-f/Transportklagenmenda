Vedtak i Transportklagenemnda - Fly

Sammendrag

Kansellering av flyavgang.

Dato
12.03.2011

Saksnummer
232/10F

Tjenesteyter
Norwegian Air Shuttle ASA

Kansellering av flyavgang.

Klager har i det vesentlige anført:

Klager skulle reise fra Flesland til Gardermoen den 30. april 2010 med DY623  kl. 19.15.
Flyavgangen ble kansellert og klager ble overført til neste avgang kl 20.55, som hadde avgang
ca kl 21.30, mer enn to timer forsinket. Klager ble informert om at flyet skulle brukes til
flyvning til København istedenfor til Oslo. Altså var det ikke tekniske eller andre årsaker som
hindret flyvningen. Klager ble ikke informert om sinne rettigheter ved forsinkelse.

Norwegian har gitt flere forskjellige forklaringer på årsaken til kanselleringen. De benytter
videre gjentatte ganger feil dato. Klager finner Norwegians behandling av saken lite
tillitsvekkende.

Klager krever erstatning.

Norwegian har i det vesentlige anført:

Avgangen ble kansellert på grunn av en oljelekkasje, og passasjerene ble overført til neste
avgang. Norwegian valgte å overføre passasjerene til neste avgang, da det tar 6 - 8 timer å
reparere en slik skade, noe som ville ha påført de reisende en lengre forsinkelse.

Pga AOG (aircraft on ground) på KKF, ble Norwegian nødt til å komprimere programmet
og omdisponere flyparken på best mulig måte, og dette medførte uregelmessigheter på
DY263, som igjen medførte at passasjerene måtte reise på en avgang som gikk 1 time og 40
minutter etter deres opprinnelige. Hadde ikke Norwegian valgt denne omdisponeringen, ville
konsekvensene for passasjerene vært betydelig større.

Flyselskaper har tidligere fått aksept fra flyklagenemnder vedrørende behovet for
komprimering av program når Norwegian får en eller flere maskiner som blir satt på bakken.

Klager har ikke rett til standardisert kompensasjon etter EU forordningen fordi dette var et
uforutsett teknisk problem.

Nemnda bemerker:

Ved innstilling av en flyvning har passasjeren bl.a. valget mellom refusjon av utgifter til
billetter eller omruting snarest mulig, på tilsvarende transportvilkår, til bestemmelsesstedet.
Flyselskapet skal videre tilby passasjeren gratis måltider og forfriskninger som står i rimelig
forhold til ventetiden. Dersom en eller flere overnattinger en nødvendig, skal flyselskapet tilby
hotellinnkvartering samt reise til og fra hotellet. Flyselskapet skal videre tilby å dekke utgifter
til to telefonsamtaler, teleks- eller telefonbeskjeder, eller e-postmeldinger, jf forordningens
artikkel 5 jf artikkel 8 og 9.

Flyselskapet plikter å informere passasjerene om deres rettigheter. Selskapet skal sikre at
det ved innsjekkingsskranken, godt synlig for passasjerene, finnes en tydelig melding med
følgende ordlyd: «Dersom du nektes ombordstigning eller din flyging er innstilt eller forsinket
i minst to timer, kan du få et eksemplar av bestemmelsene om dine rettigheter, særlig med
hensyn til erstatning og assistanse, ved innsjekkingsskranken eller utgangen til flyet», jfr
artikkel 14.

Et flyselskap som innstiller en flyavgang skal gi alle berørte passasjerer en skriftlig melding
om bestemmelsene om erstatning og assistanse i henhold til EU forordningen. Passasjerene
skal også få detaljerte skriftlige opplysninger om hvordan de kan komme i kontakt med
det nasjonale organ som behandler slike saker. Klager har oppgitt at det ikke ble gitt noen
informasjon om hvilke rettigheter en hadde. Norwegian har ikke kommentert dette. Nemnda
legger således til grunn at Norwegian ikke oppfylte sin informasjonsplikt.

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf EU forordning 261/2004 artikkel 5.

Innstillingen skyldtes i dette tilfellet at Norwegian omdisponerte flyet pga tekniske problemer
på et annet fly.

Ved den videre vurdering har nemnda delt seg i et flertall og et mindretall.

Nemndas flertall, lederen og forbrukernes representanter, er av den oppfatning at
unntaksbestemmelsen ikke kommer til anvendelse i et slikt tilfelle. Det var ingen feil
med flyet som skulle ha operert DY623, og det var således ikke nødvendig å innstille
denne flygningen. Det forelå således ingen ekstraordinær omstendighet som førte til at
innstillingen ikke kunne unngås selv om alle rimelige tiltak var truffet.

Klager har etter dette rett til en standardkompensasjon på 250 euro.

Nemndas mindretall, flyselskapenes representanter, mener at årsaken til innstillingen
var følgene av en ekstraordinær teknisk feil på flyet KKF.

Feilen medførte at flyet ble tatt ut av drift, og at Norwegian derfor manglet et fly og ikke kunne
utføre alle avganger.

Mindretallet ser det slik at ved å innstille DY623 så rammet dette færre passasjerer på en
mildere måte da klager fikk plass til Oslo to timer senere, fremfor å innstille avgangen Bergen
- København hvor det ikke var noen alternativer samme dag.

Sett i perspektiv at Forordningens formål er å redusere problemene for de som blir rammet
av innstillinger synes dette som en hensiktsmessig disponering, og mindretallet mener at
klager ikke skal ha penge kompensasjon, da årsaken til innstillingen skyltes følgene av en
ekstraordinær teknisk feil.

På bakgrunn av flertallets vurdering, traff nemnda slikt

Vedtak:

Flyklagenemnda anbefaler at klager gis en erstatning på 250 euro.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Olav Grøttland, SAS Norge AS

Gøril Volden Berg, Widerøe's Flyveselskap ASA