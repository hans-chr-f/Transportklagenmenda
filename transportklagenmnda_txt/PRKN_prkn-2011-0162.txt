Vedtak i Pakkereisenemnda

Sammendrag

Reise til Rhodos, Blue Village Atlantica Aegean Park, 15. - 22. mai
2011. Krav om prisavslag fordi leiligheten var mindre enn forutsatt.

Dato
05.01.2012

Saksnummer
162/11

Tjenesteyter
Star Tour AS

Klager: X

Turarrangør: Star Tour AS

Antall reisende: 4

Reisens pris: kr 17.784

Saken gjelder:

Reise til Rhodos, Blue Village Atlantica Aegean Park, 15. - 22. mai 2011.

Krav om prisavslag fordi leiligheten var mindre enn forutsatt.

Klager har i det vesentlige anført:

Klagerne fikk forut for bestilling opplyst at familierommet var på mellom 50 og 52 m2, og at
det var to separate rom. Dette var viktig for klagerne da de hadde med to små barn.

Da klagerne kom til hotellet, viste det seg at rommet bare var nesten halvparten så stort som
det de hadde bestilt. Klagerne hadde aldri valgt dette om de hadde visst det på forhånd.

Star Tour har erkjent at det var en mangel at klagerne ikke fikk så stort familierom som bestilt
og har tilbudt et prisavslag på 1.500 kroner eller et gavekort på 2.000 kroner. Klagerne krever
halve reisen refundert.

Star Tour har i det vesentlige anført:

Star Tour beklager at leiligheten på Blue Village Aegean Park var mindre enn det som det var
informert om på forhånd. Leiligheten var på kun 35 m2. Star Tour har tilbudt et prisavslag på
1.500 kroner alternativt et reisegavekort på 2.000 kroner.

Nemnda bemerker:

Det var et avvik fra det avtalte, en mangel ved reisen, at familierommet var på 35 m2 mot
50-52 m2 som avtalt.

Mangler gir rett til et forholdsmessig prisavslag med mindre de avhjelpes innen rimelig tid og
uten vesentlige ulemper for de reisende, jf. Pakkereiseloven § 6-2. Mangelen ble i dette tilfellet
ikke avhjulpet, og nemnda er enig i at klagerne har rett til et forholdsmessig prisavslag.

Nemnda anbefaler etter en samlet vurdering at klagerne gis et prisavslag på kr 7.500. Til
fradrag går kr 1.500 dersom det er utbetalt. Dersom gavekortet er utlevert, levers dette
tilbake/ugyldiggjøres. Ved vurderingen av prisavslagets størrelse har nemnda lagt vekt på at
klagerne fikk er leilighet som var om lag 1/3 mindre enn avtalt. Avviket tilsier etter nemndas
vurdering et vesentlig høyere prisavslag enn det Star Tour har tilbudt.

Nemnda har på den annen side sett hen til at leiligheten hadde to rom som avtalt, og at det
således må antas at mangelen ikke i vesentlig grad gikk ut over utbyttet av ferien.

Vedtak:

Reklamasjonsnemnda for pakkereiser anbefaler at klagerne gis et prisavslag på Kr 4.500. Til
fradrag går kr 1.500 dersom det er utbetalt.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, Formann

Pål Martin Andersen, Forbrukerrådet

Silje Østby Jystad, Forbrukerrådet

Vigdis Fiske, Amisol AS

Mette Lindgren, Apollo Reiser AS