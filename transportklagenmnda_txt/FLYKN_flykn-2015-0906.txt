Vedtak i Transportklagenemnda - Fly

Sammendrag

Krav om erstatning grunnet kansellering.

Dato
10.05.2016

Saksnummer
0906/15F

Tjenesteyter
Norwegian Air Shuttle ASA

Klager har i det vesentlige anført:

Klager skulle reise fra Stavanger til Oslo den 11. mars 2015 kl. 06:45 med DY521.

Klager ringte Norwegian dagen før og samme dag for å høre om det var andre muligheter
dersom flyet ble kansellert. Han fikk beskjed av Norwegian om at det ikke fantes andre
alternative muligheter å reise med. Han fikk også beskjed om at han kunne bestille billett fra
andre flyselskap, og at Norwegian ville dekke det.

Avgangen ble kansellert. Klager kjøpte billett med SAS. Han krever at Norwegian betaler SAS-
billetten.

Norwegian har i det vesentlige anført:

I perioden 28. februar til 10. mars 2015 var Norwegian rammet av pilotstreik. Ettervirkningene
varte ut 13. mars. I denne perioden ble det satt inn en rekke tiltak for å minimere uleilighetene
for passasjerene.

DY521 ble kansellert grunnet pilotstreiken. Det vises til fremlagt dokumentasjon. Hendelsene
var ekstraordinære og utenfor Norwegians kontroll. Norwegian kunne tilby ombooking til en
rekke fly- og bussavganger senere den dagen, men klager valgte å avbryte reisen. Han har fått
refundert ubenyttet billett.

Det er ingen forpliktelser til å ta imot flyselskapets tilbud om ombooking eller alternativ
transport. Velger man å avslå vil man få full refusjon av ubenyttet billett. Hvis man skaffer
transport på egenhånd, må man være forberedt på å ta den ekstrakostnaden dette vil
medføre. Norwegian finner det usannsynlig at klager ble lovet full refusjon av ny billett med
annet selskap, da Norwegian kunne tilby ombooking samme dag.

I de tilfeller hvor en uregelmessighet er forårsaket av en ekstraordinær omstendighet, er
flyselskapet unntatt fra forpliktelse til å utbetale kompensasjon. I henhold til EU-forordning
261/2004 artikkel 5(3) skal et transporterende flyselskap ikke være pålagt å betale erstatning
i samsvar med artikkel 7, dersom det kan godtgjøre at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.

Norwegian kan ikke imøtekomme krav.

Det vises for øvrig til Norwegians brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå innstillingen.

EU-forordningen nevner i sin fortale at streik kan være et eksempel på en ekstraordinær
omstendighet som medfører at flyselskapets forpliktelser bør være begrenset eller bortfalle.
Forordningen sier imidlertid ikke at enhver streik som rammer flyselskapets drift må anses
å ligge utenfor dettes kontroll. Forordningen sier heller ikke om det skal/bør skilles mellom
streik i eget selskap eller streik hos andre.

Nemnda er av den oppfatning at streik hos tredjemann, for eksempel streik blant flygeledere
og flyplassansatte, faller utenfor flyselskapets ansvarsområde. Innstilling som følge av slik
streik gir således etter nemndas vurdering ikke rett til erstatning etter EU-forordningen.

Nemndas flertall, lederen og flyselskapenes representanter, er videre av den
oppfatning at også en lovlig streik blant selskapets ansatte oftest vil være en
ekstraordinær omstendighet i EU-forordningens forstand. I dette tilfellet skyldtes
kanselleringen streik blant selskapets piloter.

Flertallet er av den oppfatning at en slik streik faller utenfor det som må anses som en del
av selskapets ordinære drift, og at den må anses som en ekstraordinær omstendighet i
forordningens forstand.

Flertallet finner videre godtgjort at kanselleringen ikke kunne vært unngått selv om alle
rimelige tiltak var truffet.

Etter flertallets vurdering gir således kanseleringen ikke rett til standarderstatning etter EU-
forordningen. Det er heller ikke krevet.

Mindretallet, forbrukernes representanter, er av en annen oppfatning. Etter
mindretallets vurdering er ikke pilotstreiken å anse som en ekstraordinær
omstendighet i forordningens forstand. Mindretallet viser til at en uventet hendelse
ikke er det samme som en ekstraordinær omstendighet. Etter mindretallets
vurdering er en lovlig, varslet streik en generell risiko ved å drive en virksomhet,
selv om ikke streik kan eller skal forhindres av flyselskapet. En intern og lovlig
streik hos flyselskapet er en del av flyselskapets ordinære drift, og kan derfor ikke
anses som ekstraordinær. Mindretallet mener følgelig at passasjeren har krav på
standardkompensasjon.

Ved kansellering har passasjeren valget mellom refusjon av hele billettprisen og omruting
snarest mulig, på tilsvarende transportvilkår, til bestemmelsesstedet, jf. forordningen artikkel
5, jf. artikkel 8.

Klager har anført at han forut for kanselleringen fikk beskjed fra Norwegian at han kunne
bestille billett med annet selskap dersom avgangen ble kansellert. Han fikk også beskjed om
at Norwegian ville erstatte hans utgifter. Norwegian bestrider dette.

Nemnda finner det på bakgrunn av de foreliggende opplysninger mest sannsynlig at klager
innrettet seg etter informasjonen han fikk fra Norwegian. Nemnda viser til klagers forklaring.
Streiken var på dette tidspunkt ikke avsluttet, og det er meget mulig at flygninger som på
dette tidspunkt ikke var kansellert var mer enn fulle. Det fremstår således etter nemndas
vurdering ikke som usannsynlig at klager ble lovet full refusjon ved bestilling av billett med
annet selskap.

Nemnda anbefaler at Norwegian erstatter klagers merutgifter (utgifter til SAS-billett fratrukket
Norwegian-billetten).

Vedtak:

Transportklagenemnda-fly anbefaler at Norwegian erstatter klagers merutgifter til billett med
SAS.