Vedtak i Transportklagenemnda
- Kollektivreiser

Sammendrag

Krav om frafall av gebyr grunnet for sent kjøp av billett.

Dato
15.10.2018

Saksnummer
2018-02502

Tjenesteytere
Ruter

Klager har i det vesentlige anført

Klager viser til at hennes sønn skulle kjøpe billett til sin søster og to kusiner. Sønnen
forsøkte å kjøpe billett via Ruters app, men fikk problemer med betalingen. De gikk
derfor ombord i bussen, fordi de måtte rekke videre transport til Gøteborg. 

Ombord i bussen blir de stoppet i kontroll. Sønnen viser frem sin 30-dagers billett, og
informerte samtidig at billetten til de tre andre var i gang med å bli lastet ned til appen
fordi sønnen hadde tregt nettverk. Likevel ble de ilagt gebyr. 

Klager ber om at Ruter frafaller gebyrene i denne saken.

Tjenesteyterne har i det vesentlige anført
Ruter viser til henvendelse fra klager angående gebyr som hennes sønn og to av hans
medreisende fikk på bussen 10. august 2018.

Gebyr ble ilagt da ingen av de fire som reiste sammen kunne fremvise gyldig billett. Den
fjerde personen er ikke ilagt gebyr. Ruter antar  det er fordi denne personen er under 15
år.

Det opplyses til nemnda at de reiste fra Hauketo stasjon. Kontrollen gikk på bussen ved
Ingiers vei og startet kontrollen der. Bussen bruker 4 minutter fra Hauketo til Ingiers vei.
Sanntiden viser at bussen kjørte fra Hauketo kl. 16:31:24, og fra Ingiers vei kl. 16:35:08

Det ble kjøpt tre enkeltbilletter kl. 16.38.16, dette kjøpte ble startet kl. 16:38:09. Det
har derfor ikke tatt så lang tid å gjennomføre kjøpet slik det hevdes. Billettene må være
bekreftet før man går om bord.

Da kontrolløren ba om personalia, ble det opplyst at den ene i reisefølget  var født i 2003
og dermed var under 15 år, men etter en sjekk  viste det seg at vedkommende var født i
2002 og dermed over 15 år og skal ha gebyr. Ruter antar det dette ble gjort for å unngå å
få gebyr.

Ruter kan på bakgrunn av dette ikke se noen grunn til å frafalle kravet om gebyr i disse
tilfellene.

Nemnda bemerker

De tre personene klagen gjelder ble den 10. august ilagt gebyr på bussen fra Hauketo
mot sentrum da de hadde kjøpt billetter for sent. 

Det fremgår av Ruters transportvilkår punkt 3 bokstav b at den reisende plikter å ha
gyldig billett.  Ved bruk av mobilbilletter innebærer dette at billetten må være bekreftet
kjøpt før ombordstigning på bussen.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Nemnda legger til grunn at klagerne gikk på bussen på Hauketo. Ifølge Ruters
sanntidssystem gikk bussen fra Hauketo kl. 16.31.24. Bussen gikk fra Ingiers vei kl.
16.35.08 hvor kontrollørene kom på og startet kontrollen. 

Billettene er registrert bestilt 16.38.09 og bekreftet 16.38.16.

Nemnda bemerker at billettene er kjøpt ca 7 minutter etter at klagerne gikk på bussen.
Vilkårene for å ilegge gebyr var dermed til stede.

Det er den reisendes ansvar å ha tilstrekkelig dekning for å kunne kjøpe billett. I dette
tilfellet kunne klagerne også kjøpt billett hos bussføreren ved ombordstigning.

Nemnda kan ikke se at det er grunnlag for å anbefale at gebyrene frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.