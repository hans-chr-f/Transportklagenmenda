Vedtak i Transportklagenemnda - Fly

Sammendrag

Krav om standarderstatning i henhold til EU-
forordning 261/2004 grunnet forsinket flyvning.

Dato
02.11.2016

Saksnummer
0046/16F

Tjenesteyter
Danish Air Transport

Klager har i det vesentlige anført:

Klager skulle reist fra Oslo, Gardermoen til Stord den 20. desember 2015 kl. 18:00, med DX48.
Grunnet teknisk feil ble det satt inn et annet fly, noe som resulterte i en forsinkelse på 4 timer
og 15 minutter etter oppsatt ankomst.

Klager hevder at DAT ikke kan avslå kravet om kompensasjon grunnet tekniske problemer, og
viser til sitert sak C-257/14 av EU-domstolen (klagers uthevinger):

«Therefore, in the course of the activites of an air carrier, that unexpected event
is inherent in the normal exercise of an air carrier's acitivity, as air carriers are
confronted as a matter of course with unexpected technical problems. Furthermore,
the prevention of such a breakdown or the repairs occasioned by it, including the
replacement of a prematurely defective component, is not beyond the actual control
of that carrier, since the latter is required to ensure the maintenance and proper
functioning of the aircraft it operates for the purpose of its buisness. Therefore, a
technical problem cannot fall within the definition of «extraordinary circumstances».»

Klager krever derfor kompensasjon i henhold til EU-forordning 261/2004 pålydende 250 euro
per person.

Det vises for øvrig til klagers brev.

Danish Air Transport (DAT) har i det vesentlige anført:

Forsinkelsen på flyvningen med DX48 den 20. desember var en følgeforsinkelse av flyvningen
med DX47, på samme dag, fra Stord til Oslo Gardermoen.

Etter take-off med DX47(OY-JRY) fra Stord til Oslo, får pilotene varsel om feil på bensinpumpen
hos den ene motoren. I henhold til fast prosedyre velger kapteinen å sikkerhetslande i Bergen
som var nærmeste lufthavn.

Flyvemaskinen OY-JRY hadde før den tekniske feilen oppstod, nylig skiftet ny bensinpumpe.
Før flyvningen med DX47 fra Stord til Oslo hadde selskapets teknikere utført alle de
nødvendige testene som var påkrevd, etter at bensinpumpen da var blitt skiftet. Det vises
til fremlagt e-post fra Danish Air Transport sin tekniker, samt vedheftede dokumenter som
bekrefter skifte av bensinpumpen.

På det grunnlag at det nylig var innsatt ny bensinpumpe direkte fra produsenten, og alle
nødvendige etterkontroller var utført, betrakter DAT årsaken til forsinkelsen å være en
omstendighet utenfor selskapets kontroll.

I henhold til EU 261/2004 art.5 (3) lyder «Et transporterende luftselskap skal ikke være pålagt
å betale erstatning i samsvar med artikkel 7 dersom det kan godtgjøre at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet.»

DAT avviser derfor kravet om kompensasjon i henhold til EU-forordning 261/2004 da det ikke
var noen tegn til en slik feil før flyvningen. Feilen oppstod derimot først under flyvningen.

Det vises for øvrig til Danish Air Transports brev.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med 4 timer og 15 minutter som følge av teknisk feil på en tidligere flygning.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. Eu-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Teknisk feil er ikke en ekstraordinær omstendighet i forordningens forstand. Teknisk feil fritar
således ikke fra plikten til å betale erstatning, jf. EU-domstolens avgjørelse av 17. september
2015, Corina van der Lans - KLM.

Forsinkelsen gir etter dette rett til en standarderstatning på 250 euro per person. Nemnda
anbefaler at Danish Air Transport utbetaler standarderstatningen.

Vedtak:

Transportklagenemnda-fly anbefaler at Danish Air Transport utbetaler en standarderstatning
på 250 euro per person.

Vedtaket var enstemmig.