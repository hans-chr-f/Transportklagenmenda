Vedtak i Transportklagenemnda - Fly

Sammendrag

Krav om refusjon av billett.

Dato
27.04.2012

Saksnummer
522/11F

Tjenesteyter
Supersaver

Krav om refusjon av billett.

Klager har i det vesentlige anført:

Klager og hans familie hadde bestilt reise hos Supersaver med KLM fra Oslo til Dubai t/r i
juli 2011. Klagerne skulle ta seg videre fra Dubai til Afghanistan med et annet selskap, og
behøvde derfor vaksine. Klagers lege frarådet familien å reise da spedbarnet var for ung til å
vaksineres. Det vises til legeerklæring.

Klager har avbestillingsforsikring og krever full refusjon av billettene.

Supersaver har i det vesentlige anført:

For å kunne fullføre en bestilling på Supersavers nettside må man ha krysset av for å ha lest
regler og vilkår. Her står det at avbestillingsforsikring kun gjelder ved dødsfall eller akutt
sykdom i nærmeste familie.

Supersaver mottok først et brev fra klager den 31. mai 2011 hvor det stod at klagerne hadde
ombestemt seg og ønsket derfor å kansellere reisen mot full refusjon. Supersaver ba klager
om legeerklæring siden familien hadde tegnet avbestillingsforsikring.

Den 6. juni mottok Supersaver en legeerklæring hvor legen frarådet familien i å reise siden
spedbarnet var for ung til å vaksineres for reise til Afghanistan. Supersaver vil understreke at
klager kjøpte reise til Dubai og ikke til Afghanistan gjennom reisebyrået.

Det er klagers ansvar å kontrollere hvilke vaksiner som trengs for å kunne fullføre reisen.
Dette står tydelig i Supersavers regler og vilkår.

Da årsaken til kanselleringen ikke var akutt sykdom eller dødsfall i nærmeste familie, kan
Supersaver dessverre ikke imøtekomme klagers krav.

Nemnda bemerker:

Klager hadde tegnet avbestillingsforsikring. Det fremkommer av klagers billett at
avbestillingsforsikringen gjelder ved akutt sykdom og hvor legen vil fraråde å reise.

Nemnda er av den oppfatning at den fremlagte legeerklæring ikke godtgjør at vilkårene for å
benytte avbestillingsforsikringen er til stede, i det det ikke foreligger «akutt sykdom».

Nemnda finner etter dette ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Amine Hansen, Norwegian Air Shuttle ASA

Rolf Forsdahl, Reiselivsdirektør Virke