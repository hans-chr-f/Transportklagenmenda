Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
21.10.2014

Saksnummer
116/14F

Tjenesteyter
Swiss Int Air Lines

Krav om standarderstatning grunnet forsinkelse.

Klager har i det vesentlige anført:

Klager skulle reise fra Oslo til Tel Aviv via Zürich den 27. desember 2013 kl. 19:40. LX1217
fra Oslo til Zürich ble forsinket slik at klager mistet sin videreforbindelse kl. 22:45. Klager ble
booket om til dagen etter kl. 09:45.

Klager mener en full passasjer ikke kan betegnes som årsak til en ekstraordinær
omstendighet.

Klager krever standarderstatning 600 euro i henhold til EU-forordning 261/2004.

Det vises for øvrig til klagers brev.

Swiss Int. Airlines har i det vesentlige anført:

LX1217 ble forsinket som følge av off-loading av bagasjen til en full passasjer, det vises til
fremlagt logg. Hendelsen var ekstraordinær og utenfor Swiss Int. Air Lines kontroll.

I henhold til NEB-listen av 12. april 2013 over ekstraordinære omstendigheter, er hendelsen
ikke kompensasjonsberettiget:

Som følge av hendelsen mistet klager sin videreforbindelse til Tel Aviv. Han ble ombooket til
neste ledige avgang, innlosjert på hotell, fikk mat og transport fra/til flyplass.

På grunnlag av ovennevnte kan Swiss Int. Air Lines ikke imøtekomme klagers krav.

Nemnda bemerker:

Nemnda legger på bakgrunn av de foreliggende opplysninger til grunn at flygningen fra Oslo
ble forsinket slik at klager ikke rakk sin videreforbindelse fra Zürich. Han ankom Tel Aviv om
lag 11 timer og 30 minutter etter planlagt ankomsttidspunkt.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Nemnda legger på bakgrunn av de foreliggende opplysninger til grunn at forsinkelsen skyldtes
avvisning av en full passasjer. Passasjerens bagasje var på dette tidspunkt sjekket inn og lastet
om bord i flyet. Bagasjen måtte finnes og tas ut av flyet før flygning. Av sikkerhetsmessige
grunner tillates normalt kun bagasje som hører til passasjerer på flyet. Det tok tid. Nemnda
er av den oppfatning at hendelsen er å anse som en ekstraordinær omstendighet som ikke
kunne unngås selv om alle rimelige tiltak var truffet. Forsinkelsen gir etter dette ikke rett til
standarderstatning etter forordningen.

Nemnda bemerker avslutningsvis at nemnda legger til grunn at forsinkelsen inn til Oslo
ikke har hatt betydning for saken. Uten bagasjeproblematikken ville flyet gått fra Oslo uten
vesentlig forsinkelse.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.