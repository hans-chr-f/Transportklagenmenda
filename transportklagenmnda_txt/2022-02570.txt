Vedtak i Transportklagenemnda - Fly

Sammendrag

Krav om full refusjon av flybilletter, grunnet ønske om å endre dato.

Dato
28.04.2023

Saksnummer
2022-02570

Tjenesteytere
Norwegian Air Shuttle

Klager har i det vesentlige anført

Klager bestilte en reise for to personer t/r Oslo - Mallorca for reise 24. - 29. mai 2023, pris
kroner 8 960. 

Dagen etter, mer enn 24 timer etter bestilling, ønsket klager å endre reisedatoer. Hun
logget seg på "min side". Her fikk hun opp et valg om å enten endre bestillingen mot et
gebyr, eller å kansellere reisen. Å endre bestillingen ble for dyrt, klager valgte derfor å
kansellere reisen i håp om å motta full refusjon. Reisen ble kansellert, og det viser seg at
klager kun mottar refusjon av skatter og avgifter på til sammen kroner 572. 

Klager ringte kundeservice umiddelbart, men mottok ingen hjelp eller forståelse for
feilen hun akkurat hadde begått.

Klager stiller seg kritisk til at det ikke er noen dobbeltkontroll i det man trykker på
kanseller, hvor det kommer opp en melding om man virkelig ønsker å kansellere
reisen. Videre mener klager kundeservicen til Norwegian er påklagelig, Klager kontaktet
kundeservice få minutter etter å ha trykket på knappen, men flyselskapet viste ingen vilje
til å få tilbake reisen eller pengene. 

Klager krever full refusjon av billettene.

Tjenesteyterne har i det vesentlige anført
I henhold til Norwegians vilkår kan man endre en flybillett mot et gebyr og eventuell
prisforskjell inntil 30 minutter før avgang.  Videre står det: “LowFare and LowFare+ tickets
will be fully refunded if cancelled within 24 hours of booking. After 24 hours, you can still
cancel your ticket but no refund will be provided.” 

Klager hadde kjøpt Lowfare-billetter, og hun kansellerte billettene etter 24 timer. Det er
da ingen refusjon. Norwegian har refundert skatter og avgifter. 

Norwegian kan ikke imøtekomme klagers krav.

Nemnda bemerker

Ved bestilling av en flyreise på internett, er man selv ansvarlig for at informasjonen
som blir lagt, er riktig. Det er viktig å sjekke at navn på reisende, kontaktinformasjon,
destinasjon, tidspunkt og liknende er riktig før bestillingen bekreftes. Det er likeledes
viktig å undersøke vilkårene nøye før bestilling av flyreisen bekreftes. Når tilbudet er
akseptert, er avtalen bindende.

I Norwegians regler og vilkår som klager måtte krysse av for å ha lest ved bestilling av
reisen, kommer det frem at det er ingen refusjon ved avbestilling av Lowfare-billetter
dersom de avbestilles senere enn 24 timer etter endt bestilling.

Nemnda har forståelse for at klager finner det urimelig at Norwegian ikke kan gjøre
et unntak og gi refusjon. Imidlertid er reglene som nevnt over, og nemnda kan ikke
anbefale at klager gis medhold.

Bransjerepresentant Maglasang fikk uventet forfall, og de øvrige medlemmene
fant det forsvarlig å behandle saken med bare én bransjerepresentant, jf.
transportklagenemndforskriften § 5-5 femte ledd.

Vedtak

Transportklagenemnda kan ikke anbefale at klager gis medhold.