Vedtak i Transportklagenemnda - Fly

Sammendrag

Krav om refusjon av deler av billettprisen grunnet villedende annonsering.

Dato
28.11.2016

Saksnummer
2016-00286

Tjenesteytere
Norwegian

Klager har i det vesentlige anført

Klager bestilte billetter fra Trondheim til Antalya den 28. desember 2015. Dette ble gjort
da klager fikk en e-post 27. desember fra Norwegian om nyttårssalg som startet dagen
etter. 

Klager gjorde sin bestilling kl. 12:20 og billettene kom på kroner 4 666 inklusive bagasje
for begge to. Samme kveld kl. 18:00 kostet billettene 700 kroner mindre. Klager mener da
at hun har blitt forledet til å bestille billetter før nyttårssalget startet. 

Klager krever å få tilbakeført 700 kroner. 

Tjenesteyterne har i det vesentlige anført
Ved bestilling av billetter hos Norwegian vil man alltid bli tilbudt den rimeligste pris
tilgjengelig der og da. Prisnivå påvirkes av ledig kapasitet når man bestiller. Norwegian
kampanjetilbud varierer ut fra flere faktorer, i hovedsak tilbud og etterspørsel i
markedet. Endringer på pris har ingen tilbakevirkende kraft på bestillinger som er gjort
tidligere. 

Norwegian finner klagers påstand om at Norwegian ønsker å lures sine Reward
kunder ved å sende en mail om at det vil legges ut kampanjebilletter neste dag som
ubegrunnet. 

Norwegian kan ikke imøtekomme klager krav om refusjon.

Nemnda bemerker

Klager aksepterte billettprisen ved bestilling.

Man kan ha forståelse for klagers skuffelse og følelse av å bli lurt i og med at prisene
sank senere på dagen. Dette kan imidlertid ha helt naturlige grunner, slik Norwegian har
forklart.

Nemnda bemerker for øvrig at det ikke fremgår av mailen klager mottok, hvilke
flygninger som var omfattet av nyttårssalget, antall billetter mv.

Etter nemndas vurdering er det ikke grunnlag for krav om refusjon av deler av
billettprisen, og nemnda finner ikke å kunne anbefale at klager gis medhold.

Vedtak

Transportklagenemnda-fly finner ikke å kunne anbefale at klager gis medhold.