Vedtak i Transportklagenemnda - Fly

Sammendrag

Krav om standarderstatning og refusjon av matutgifter
og tapte leiebilutgifter som følge av forsinkelse.

Dato
15.12.2020

Saksnummer
2020-01003

Tjenesteytere
Norwegian Air Shuttle

Klager har i det vesentlige anført

Klager reiste med D85525 fra Oslo til Barcelona den 15. mars 2020. Flyet skulle gå fra
Oslo kl. 19.15 og ankomme Barcelona kl. 22.35. Flyet ble imidlertid forsinket.

Klager krever standarderstatning i henhold til EU-forordning 261/2004, i tillegg
til refusjon av matutgifter på 259,83 kroner på Gardermoen og 7,45 euro i tapte
leiebilutgifter i Barcelona.

Tjenesteyterne har i det vesentlige anført
Flyvningen D85525 ankom Barcelona to timer og 50 minutter forsinket.

I henhold til EU-domstolens avgjørelse i saken C-402/07 (Sturgeon) har passasjerene
rett på erstatning i tråd med artikkel 7 i EU-forordning 261/2004 når de ankommer
endelig bestemmelsessted minst tre timer forsinket. Klager har derfor ikke rett til
standarderstatning.

Klager har også fremsatt krav om refusjon av matutgifter mens han ventet på flyvningen
fra Oslo til Barcelona. Da disse utgiftene ble pådratt før flyvningen ble forsinket, kan
dette kravet ikke imøtekommes.

Hva gjelder taxiutgiftene etter ankomst anføres det at utgifter til transport fra flyplassen
og hjem / til jobb er forventede utgifter, som de fleste passasjerer uansett har etter
ankomst. Det er heller ikke noe krav etter EU-forordning 261/2004 at flyselskapet må
dekke ekstra utgifter etter ankomst, da slike utgifter ikke kan anses som forpleining.
Utgifter til taxi kan derfor heller ikke imøtekommes.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet, gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Norwegian har forklart og fremlagt dokumentasjon på at forsinkelsen i dette tilfellet var
på mindre enn tre timer. Forsinkelsen gir følgelig ikke rett på standarderstatning etter
EU-forordningen.

Selv om passasjeren ikke har rett på standarderstatning, begrenser ikke dette retten til
erstatning på annet grunnlag, jf. forordningens artikkel 12. Det fremgår av luftfartsloven
§ 10-20 at fraktføreren er ansvarlig for tap som følge av forsinkelse med mindre det
godtgjøres at alle forholdsregler som med rimelighet kan kreves for å unngå tapet, er
tatt, eller at dette ikke har vært mulig.

Norwegian har ikke forklart nærmere hva årsaken til forsinkelsen var i dette tilfellet.
Nemnda kan dermed ikke se at det er godtgjort at selskapet tok alle forholdsregler som
kunne kreves for å unngå tapet, eller at det ikke var mulig å ta slike forholdsregler i dette
tilfellet. Nemnda mener at Norwegian må dekke klagers utgifter til mat i ventetiden på
259,83 kroner og 7,45 euro i tapte leiebilutgifter på ankomststedet.

Det fremgår av sakens opplysninger og Norwegians tilsvar at klager også hadde
taxiutgifter i Barcelona, men det er ikke fremlagt dokumentasjon på dette. Det tilkjennes
derfor ikke erstatning for taxiutgifter.

Vedtak

Transportklagenemnda - fly anbefaler at Norwegian refunderer 259,83 kroner i
matutgifter og 7,45 euro i leiebilutgifter til klager. For øvrig gis ikke klager medhold.

Forbrukerrepresentant Maite de Geus-Cossard, Forbruker Europa, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.