Vedtak i Transportklagenemnda - Fly

Sammendrag

Krav om standarderstatning.

Dato
05.10.2024

Saksnummer
2024-00766

Tjenesteytere
IndiGo
Turkish Airlines

Klager har i det vesentlige anført

Klager skulle reise fra Oslo via Istanbul til New Dehli den 26. desember 2023. Reisen
skulle foretas med Türkish Airlines og IndiGo, og ble bestilt gjennom Supersaver.no.

Avgang med 6E4283, operert av Türkish Airlines fra Oslo, ble forsinket i 2 timer og 5
minutter. Forsinkelsen førte til at klager ikke rakk sin videreforbindelse, og klager ble
booket om til ny avgang fra Istanbul til New Dehli den 27. desember. Klager ankom New
Dehli 24 timer senere enn planlagt.
Klager krever standarderstatning.

Tjenesteyterne har i det vesentlige anført
Türkish Airlines har anført følgende:

TK1751 ble forsinket inn til Oslo grunnet vanskelige værforhold, noe som krevde
mannskapsbytte. Türkish Airlines er ikke erstatningspliktig i henhold til EU-forordning
261/2004, da dette er en uforutsett hendelse. Klager mottok mat voucher i ventetiden.
Klagers billett var utstedt på et IndoGo dokument, og Türkish Airlines ber klager
henvende seg dit med sitt krav dersom han ikke er fornøyd med tilbudet som ble gitt av
IndiGo

IndiGo har ikke inngitt tilsvar til nemnda. Til klager har de svart at klager aksepterte
ombookingen som IndiGo foretok.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang
til å uttale seg, kan nemnda likevel treffe vedtak på grunnlag av de opplysninger
som er fremkommet tidligere i saken, jf. transportklagenemndforskriften § 5-3. Én av
tjenesteyterne i saken, Indigo, har ikke avgitt uttalelse til nemnda.

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Turkish Airlines har anført at forsinkelsen skyldtes værforholdene.

Værforhold som påvirker flytrafikken ved at det ikke er mulig å lande/ta av, ved at
det oppstår overbelastning på flyplassen eller lignende, kan være en ekstraordinær
omstendighet i forordningens forstand som medfører at den reisende ikke har krav
på erstatning. Dette må vurderes konkret. Det er flyselskapet som må godtgjøre at det
foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå forsinkelsen. 

Turkish Airlines har forklart hva som skjedde, men ikke fremlagt noen dokumentasjon
på omstendighetene. Selskapet har dermed ikke godtgjort at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet. 

Det er det «transporterende luftfartsselskap» som er ansvarlig etter EU-forordning
261/2004. I henhold til artikkel 2 bokstav b, er et «transporterende luftfartsselskap» et
«lufttransportforetak som utfører eller har til hensikt å utføre en flygning i henhold til en
avtale med en passasjer eller på vegne av en annen person, juridisk eller fysisk, som har
avtale med denne passasjeren. Nemnda mener det er Turkish Airlines som er ansvarlig
for å utbetale standarderstatning i denne saken da flyvningen fra Oslo til Istanbul ble
utført at Turkish Airlines.

Nemnda anbefaler basert på ovenstående at Turkish Airlines utbetaler 600 EUR i
standarderstatning til klager. Dette basert på den totale avstanden mellom Oslo og New
Dehli. 

Forbrukerrepresentanten mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon

Vedtak

Transportklagenemnda anbefaler at Turkish Airlines utbetaler 600 EUR til klager.