Vedtak i Pakkereisenemnda

Sammendrag

Saken gjelder ødelagt bagasje.

Dato
10.06.2014

Saksnummer
194/13P

Tjenesteyter
Star Tour AS

Sakens dokumenter ble lagt frem.

Klager: X

Turarrangør: Star Tour AS

Antall reisende: 4

Reisens pris: 14.992,-

Saken gjelder:

Saken gjelder ødelagt bagasje.

Klageren anfører at hans i-pad ble ødelagt på hjemreisen fra Mallorca.

Den lå i en bag som fikk veldig hard medfart. I-paden var pakket midt i bagen inni klær og
annet og med futteral. Han mener det er urimelig at han skal belastes skaden når en ser
hvilken behandling bagen fikk.

Reiseforsikringen dekker ikke i-pad som ligger i bag.

Star Tour har vist til sine reisevilkår og regler for bagasje.

Etter disse regler skal verdisaker, skjøre gjenstander og spesialutstyr tas med som
håndbagasje som passasjeren selv er ansvarlig for.

Nemnda bemerker:

En reisearrangør kan i utgangspunktet bli ansvarlig for skade på bagasje hvis reisearrangøren
eller dennes underleverandør av tjenester kan lastes for det som har skjedd. Skjer skaden
under flytransport, er reisearrangørens ansvar begrenset til det ansvar flyselskapet har etter
luftfartslovgivningen. Etter § 10-18 i luftfartsloven har flyselskapet ikke ansvar for skade på
reisegods hvis skaden skyldes reisegodsets egen beskaffenhet eller feil eller mangler ved
reisegodset. Når en i-pad pakkes i en bag og blir påført skade, skyldes det etter nemndas
mening «reisegodsets egen beskaffenhet». Det må antas å være vel kjent at innsjekket
bagasje kan få meget hardhendt behandling under innlasting og utlossing, og det er etter
nemndas syn ikke forsvarlig å legge en i-pad i en bag selv om den er pakket inn i klær. Jf. i den
forbindelse også de regler for bagasje som inngår i Star Tours reisevilkår om at verdisaker og
skjøre gjenstander må tas med som håndbagasje.

Nemnda antar at når reiseforsikringen ikke dekker skade på i-pad i en innsjekket bag, bygger
det på samme syn.

Vedtak:

Reklamasjonsnemnda kan ikke anbefale at det gis noen erstatning.

Vedtaket var enstemmig.