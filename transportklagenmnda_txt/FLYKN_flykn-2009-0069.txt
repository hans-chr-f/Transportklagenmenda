Vedtak i Transportklagenemnda - Fly

Sammendrag

Klager krever utbetaling av standard kompensasjon
ifølge EU-forordningen på grunn av kansellert flyavgang.

Dato
24.03.2010

Saksnummer
69/09F

Tjenesteyter
Widerøes Flyveselskap AS

Klager krever utbetaling av standard kompensasjon ifølge EU-forordningen på grunn av
kansellert flyavgang.

Klager har i det vesentlige anført:

Klager skulle 8. februar reise med WF744 kl 22.10 fra Mosjøen til Bodø.

Tidligere denne dagen kl 17.49 mottok klager en SMS fra Widerøe med beskjed om at
avgangen var kansellert. Det ville bli satt opp bakketransport fra Mosjøen til Sandnessjøen
kl 20.30 for å reise med WF708 kl 22.40 til Bodø. Klager ringte Widerøe og fikk informasjon
om at kanselleringen skyldtes dårlig vær på strekningen denne dagen, og det igjen førte til
at flybesetningen hadde for lite flytid igjen til at de kunne lande i Mosjøen. Klager bestrider
at det var dårlig vær og legger ved innhentet informasjon om værforholdene i området den
aktuelle dagen. Klager krever standard EU-kompensasjon.

Widerøe har i det vesentlige anført:

Kanselleringen oppstod på grunn av ekstraordinære omstendigheter.

Mye dårlig vær denne dagen førte til at Widerøe hadde flere forsinkelser, og det ble på denne
flyvningen problemer for besetningen i forhold til deres arbeidstid utover kvelden.

Værforholdene i Mosjøen hadde tidligere vært dårlige, og det ble derfor avgjort at dette
anløpet ville være for risikabelt å gjøre da besetningen eventuelt ville blitt strandet der dersom
flere landingsforsøk var nødvendig, og besetningen ville da overstige tillatt arbeidstid. Når
kansellering oppstår og årsaken er ekstraordinær, har passasjeren følgende valg:

Kostnader til mat og/eller transport vil vurderes i hvert enkelt tilfelle før refusjon, kun mot
kvitteringer, og følgekostnader som for eksempel tapt arbeidsfortjeneste dekkes ikke av
flyselskapene.

Widerøe anbefaler klager å kontakte sin reiseforsikring med sin kompensasjonsforespørsel,
da de eventuelt har andre prosedyrer for kompensasjon ved slike omstendigheter.

Widerøe har lagt ved Flight Progress Information.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf EU forordning 261/2004. Det er flyselskapet som må godtgjøre at det forelå en
slik ekstraordinær omstendighet, og flyselskapet må videre godtgjøre at de har truffet alle
rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser m.v. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda finner i dette tilfellet ikke godtgjort at ekstraordinære omstendigheter denne dagen
førte til at flyet fra Mosjøen til Bodø kl 22.10 måtte kanselleres. Nemnda viser til at det ikke er
dokumentert forsinkelser på andre strekninger grunnet ekstraordinære omstendigheter. Det
er heller ikke dokumentert hvilken effekt dette eventuelt ville hatt for den kansellerte flygning.
Widerøe har ikke underbygget sin påstand om dårlig vær i Mosjøen tidligere denne dagen.
Det er heller ikke nærmere redegjort for hvilken betydning det hadde for kanselleringen. Så
vidt nemnda forstår  hevdes det ikke at det var dårlig vær i Mosjøen som nødvendiggjorde
kanselleringen.

Nemnda anbefaler at klager gis en erstatning på 250 euro.

Vedtak:

Flyklagenemnda anbefaler at klager gis en erstatning på 250 euro.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, leder

Anne Haugen-Flermoe, Forbrukerrådet i Oppland

Lars Grøndal, Forbrukerombudet

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines