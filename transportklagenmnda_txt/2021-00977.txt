Vedtak i Transportklagenemnda - Fly

Sammendrag

Krav om refusjon av flybilletter. Klager hadde avbestillingsforsikring.

Dato
10.12.2021

Saksnummer
2021-00977

Tjenesteytere
Supersaver
Norwegian Air Shuttle

Klager har i det vesentlige anført

Klager planla å reise fra Bodø til Oslo med Norwegian den 2. august 2021 (DY345).
Flybilletten ble kjøpt gjennom reisebyrået Supersaver. Klager bestilte med full
avbestillingsforsikring, da han muligens skulle endre reisedato.

Da klager kontaktet Supersaver for å endre bestillingen, fikk han beskjed om at
han ikke kunne kansellere og få full refusjon. Dette til tross for at han hadde full
avbestillingsforsikring. Klager skrev så at han ønsket å endre dato. Han fikk imidlertid
ingen respons på dette. Klager sto timesvis i telefonkø. Han ble lovet at de skulle ringe
tilbake til han, men dette skjedde aldri. Supersaver sluttet å svare klager på e-post.

Klager har nå fremsatt krav om full refusjon av billettene.

Tjenesteyterne har i det vesentlige anført
Norwegian har anført følgende:

Vedrørende flyvning D345 den 2. august 2021 fra Bodø til Oslo:

Klager krever refusjon av flybilletten.

Avbestillingsforsikringen som klager referer til er gjort hos reisebyrået Supersaver, og
ikke Norwegian. Motpartens part er derfor Supersaver, og det er de som er ansvarlig for
klagers refusjon. Norwegian anmoder klager om å henvende seg til Supersaver.

Supersaver har anført følgende:

Marco Polo AS, Supersaver, en formidler av de reisetjenester, inkludert flybilletter
som tilbys på supersaver.no. Supersaver er kun å regne som en formidler. Avtalen om
det faktiske tilbudet av flybilletter og flytjenester, trer i kraft mellom kunden og det
aktuelle flyselskapet. Supersaver er ikke medleverandør av tjenestene og er ikke part i
avtaleforholdet mellom kunden og flyselskapet. Supersaver sitt ansvar begrenser seg til
formidlingen av eventuelle ekstratjenester kunden kjøper av Supersaver. 

Supersavers rolle som formidler er tydelig beskrevet på deres nettsider og i selskapets
reisevilkår. Kunden har ved bestilling og før betaling bekreftet å ha lest og godtatt
reisevilkårene.

Supersaver viser for øvrig til vedlagte reisevilkår.

Supersaver gjør oppmerksom på at Supersaver:
- kun opptrer som formidler av tilbud av reisetjenester
- ikke er part i avtalen mellom kunden og flyselskapet
- ikke har noen innflytelse på flyselskapets vilkår
- ikke kan ta ansvar for utførelsen av reisetjenestene
- kun kan formidle tilbakebetalinger som Supersaver har fått fra det aktuelle flyselskapet

Kunden booket den 24. april 2021 en reise for én person fra Bodø til Oslo med
Norwegian.

Kunden kontaktet Supersaver den 30. april 2021 via e-post,  i første omgang for å
avbestille reisen og få refusjon. Kunden har kjøpt en billett som i henhold til flyselskapets
regler er ikke-refunderbar ved frivillig avbestilling. Flyvningen gikk som normalt, så
klagers avbestilling regnes som frivillig. Flyselskapets avbestillingsregler er tilgjengelige
under bestillingsprosessen. 

Under bestillingen kjøpte klager ekstratjeneste av Supersaver. Tjenesten var
ombookingsbar billett. Dette innebar at kunden hadde mulighet til å ombooke reisen og
kun betale et eventuelt mellomlegg (differansen mellom opprinnelig og ny billett). Denne
tjenesten må benyttes senest 24 timer før avreise. Dette i henhold til vilkårene kunden
godkjente da reisen ble bestilt. Kunden kjøpte i tillegg tjenesten avbookingsbar billett.
Denne tjenesten gir kunden rett til å avbestille billetten uavhengig av flyselskapets regler,
og få en voucher tilsvarende 90% av billettprisen. Tilleggstjenestene klager kjøpte er ikke
refunderbare ved en avbestilling. Dette fremgår av Supersaver sine vilkår.

Kunden kontaktet Supersaver første gangen for å avbestille den 30. april 2021.
Kundeservice informerte da om at billetten ikke var refunderbar i henhold til
billettreglene, men at han hadde rett til å benytte avbookingsbar-billett-tjensten og få en
voucher på 90% av billettprisen. 

Den 3. mai 2021 ba kunden om å istedet få ombooke reisen til den 30. juli 2021.
Supersaver sendte en betalingslenke til kunden på mellomlegget (122 NOK). Kunden
valgte imidlertid å ikke betale, og en ombooking ble dermed aldri gjort. Supersaver
informerte igjen om muligheten til å få en voucher tilsvarende 90% av billettprisen, men
kunden bekreftet ikke. En avbestilling med den avbookbare billetten må gjøres senest
fire timer før avreise, i henhold til Supersaver sine vilkår. Klager var sist i kontakt med
Supersaver den 26. juni 2021. Etter dette finnes det ingen ytterligere forespørsler på
vegne av kunden.

Ved booking av reisen ble kundens betaling omgående formidlet til flyselskapet i tråd
med Supersaver sine vilkår. 

Marco Polo AS, Supersaver, avslår klagers krav om refusjon, da Norwegian ikke tillater
noen refusjon av klagers billett, samt at klager aldri bekreftet avbestilling for å benytte
denne tjenesten.

Flyselskapets avgjørelse er helt utenfor Supersaver sin kontroll. Marco Polo AS,
Supersaver, ville lide store økonomiske tap dersom de skulle forventes å erstatte kunder
i situasjoner hvor det ikke foreligger finansielle midler til å dekke kostnaden. Supersaver
kan ikke holdes ansvarlige for avtalen inngått mellom kunden og flyselskapet.

Nemnda bemerker

Nemnda legger til grunn at klager hadde kjøpt flybillett for strekningen Bodø-Oslo med
tjenesten "Fleksibel billett og COVID-19-forsikring" og "Avbestillbar billett". Inkludert i
bookingen var også innsjekket bagasje og plassreservasjon. Klager betalte totalt 791
NOK. 

Reisen ble ikke benyttet grunnet problemer med avbestilling/ombooking. Spørsmålet for
nemnda er om klager har rett på refusjon av bookingen.

Nemnda mener at det er sannsynliggjort at klager forsøkte å nå Supersaver på telefon
flere ganger og har sittet lenge i telefonkø. Det ble også avtalt tilbakeringing, uten at det
ble gjennomført. Nemnda mener at Supersaver her i praksis har vært utilgjengelige for
klager, og at de er ansvarlige for det basert på culpaansvar. Nemnda mener derfor at
Supersaver plikter å refundere klagers billetter.

Vedtak

Transportklagenemnda anbefaler at Supersaver refunderer klagers billetter.