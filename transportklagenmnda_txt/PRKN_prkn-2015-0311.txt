Vedtak i Pakkereisenemnda

Sammendrag

Krav om prisavslag pga. mangelfull innredning og hotellstandard.

Dato
03.06.2016

Saksnummer
311/15P

Tjenesteyter
Apollo Reiser AS

Saken gjelder:

Krav om prisavslag pga. mangelfull innredning og hotellstandard.

Klager har i det vesentlige anført:

Klager bestilte en to ukers reise med innkvartering i en 2-romsleilighet på Platanias Ideal
Beach, Platanias, Kreta i perioden 29.08.15 - 13.09.15.

Fra Ticket ble klager anbefalt Ideal Beach. Klager valgte derfor dette hotellet og de hadde
store forhåpninger til oppholdet.

I leiligheten reagerte de på manglende innredning. Kjøkkenet var delvis ok, men de måtte
bruke kjøkkenstoler til plassering av kaffekoker/brødrister da det ikke var hylle der stikkontakt
var plassert ved kjøkkenet. Oppholdsrom/stue var ikke møblert, inneholdt kun en slitt og
skitten toseters sovesofa. TV-en var plassert på soverommet.

Klager reiste til samme hotell med flere familiemedlemmer og dette var også årsaken til at
de valgte 2-romsleilighet. Dersom de hadde blitt informert om at leiligheten hadde begrenset
med innredning, ville de ikke gjort dette valget.

Klager kontaktet hotellpersonalet da det ikke var noen representant fra Apollo tilstede og
informerte om mangler. De fikk tilbakemelding om at dette var deres standard. Klager ba
hotellet formidle klagen som gjaldt leiligheten videre til Apollos representant.

I og med at hotellets representant fortalte klager at dette var hotellets standard, antok
klager at leilighetens utforming og interiør var godt kjent av reiseoperatøren. Klager ble ikke
kontaktet av Apollos representant de to ukene de var på stedet.

Klager krever et prisavslag på kr 5.200.

Det vises for øvrig til klagers brev.

Apollo har i det vesentlige anført:

Apollo gjør oppmerksom på beskrivelsen under http://www.apollo.no/min-reise/alt-
om-reisen/pa-reisemalet/hotellinformasjon hvor det fremgår at leilighetene ikke er like
velutstyrte som våre bosteder hjemme. De er utstyrt etter antall ordinære sengeplasser,
både når det gjelder møbler og øvrig utstyr. Det er uvanlig at leilighetene har hva vi kaller
«stuemøbler». Kjøkkenet er kun ment for enklere matlaging. Leiligheter som beskrives med
enkelt kjøkkenutstyr innfrir de nasjonale turistmyndighetenes minimumskrav. Her finnes et
glass, en kopp, en tallerken og bestikk pr. person, samt en kasserolle, en stekepanne og en
liten kaffekjele. Enkelte leiligheter er bedre utstyrt. Ostehøvel, potetskreller og kaffetrakter
finnes kun unntaksvis. Forbruksvarer som for eksempel rengjøringsmiddel, oppvaskbørste,
toalettpapir og vaskeklut er ikke inkludert i reisens pris.

Klager skriver at det ikke var noen representant fra Apollo til stede på klagetidspunktet, og
at de derfor kun tok dette opp med hotellet. Sommeren 2015 var Apollos representanter på
Ideal Beach to ganger i uken, på informasjonsmøte og på trefftid. I løpet av klagers to ukers
opphold var det reiselederne på Ideal Beach fire ganger. I tillegg var det mulig å ringe Apollos
servicetelefon 24 timer i døgnet; telefonnummer står oppført på kundens billett. Da Apollo
ikke ble kontaktet av kunden under oppholdet, hadde de ingen mulighet til å hjelpe, enten ved
å bytte til en annen leilighet eller se på mulighetene for å bytte hotell.

Ideal Beach er et hotell Apollo har klassifisert med tre soler, som går under betegnelsen
mellomklasse. Klassifiseringen er foretatt ut fra en totalvurdering av hotellet, der selve
leiligheten er en del av dette. Imidlertid er også fasiliteter som basseng, uteområder,
restaurant m.m. en del av vurderingen. Det fremgår av bildene på apollo.no at leilighetene
er enkelt møblert. På et hotell av denne standarden vil leilighetene normalt være enklere
innredet, men ha de fasiliteter som er lovet. Er det avvik fra dette, vil det kunne være
grunnlag for å flytte eller få kompensasjon, men i henhold til reisevilkårene, pkt. 8.2 a) må
reisearrangøren bli kontaktet om mangelen. Apollo ble ikke kontaktet i løpet av klagers to
ukers oppholdet, og hadde dessverre ikke mulighet til å sjekke leiligheten og vurdere eventuell
flytting eller kompensasjon.

I løpet av sommersesongen 2015 har Apollo hatt 4.432 gjester boende på hotellet. Av disse
har 1.103 besvart spørreskjemaer og gitt hotellet en gjennomsnittskarakter på 8,3, av totalt
10, noe Apollo regner som en god tilbakemelding.

Apollo beklager at de ikke fikk muligheten til å vurdere klagen under klagers opphold, og kan
dessverre ikke se at det er grunnlag for kompensasjon.

Det vises for øvrig til brev fra Apollo.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2. Turarrangøren har etter
pakkereiseloven en rett til å avhjelpe mangler. Denne rett forutsetter at turarrangøren gjøres
kjent med problemene på reisemålet. Dersom turarrangøren ikke har gitt anvisning på noe
annet, vil det etter nemndas vurdering være naturlig å ta opp manglene direkte med hotellet.
Fører ikke dette frem, må turarrangøren kontaktes snarest. Dersom manglene ikke tas opp på
reisemålet på en måte som gir turarrangøren mulighet til å avhjelpe manglene, vil man ikke nå
frem med krav om prisavslag i ettertid.

Det fremgår av de vedlagte bildene at leilighetens innredning ikke er i samsvar med det
som opplyses på arrangørens nettsider. Disse opplysningene er også en del av avtalen.
Objektivt sett lider derfor det som er levert av en mangel. Imidlertid er det uttrykkelig opplyst
i reisevilkårene at representant for arrangøren må kontaktes hvis man ikke kommer noen
vei med å klage til hotellet. I dette tilfellet ble det klargjort ved første kontakt, ettersom
representant for hotellet opplyste at den møbleringen som var i leiligheten var standard
møblering.

Det er opplyst at det var mulig å nå en representant for Apollo hele døgnet over vakttelefon
og at representanter var til stede fire ganger i løpet av de to ukene oppholdet varte. Hadde
klagereglene blitt fulgt ville arrangøren hatt en mulighet til å flytte klageren til en annen
leilighet, eventuelt til et annet hotell.

Når klage ikke fremsettes på stedet slik at arrangøren får en mulighet til å rette manglene, når
man normalt ikke frem med en klage i ettertid. Nemnda kan etter en samlet vurdering ikke
anbefale at det blir gitt noe prisavslag i dette tilfelle fordi klagereglene ikke er fulgt.

Vedtak:

Pakkereisenemnda kan ikke anbefale at det blir gitt noe prisavslag i dette tilfellet.

Vedtaket er enstemmig.