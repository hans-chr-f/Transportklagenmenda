Vedtak i Transportklagenemnda
- Kollektivreiser

Sammendrag

Krav om frafall av gebyr

Dato
21.06.2021

Saksnummer
2021-00567

Tjenesteytere
AtB AS

Klager har i det vesentlige anført

Klager ble ilagt gebyr 12. februar 2021. Klager forklarer at han var på tur og steg ombord
i bussen før han hadde rukket å kjøpe billett. Videre forklarer klager at han akkurat
hadde rukket å komme frem til bussen etter overtidsarbeid på jobb. Idet klager skulle
gå ombord så han to vektere. Den ene vekteren spurte klager om han hadde kjøpt
billett og dette svarte klager nei til. Klager forklarer at vekteren gikk videre uten å si noe,
dette signaliserte til klager at det var greit at han steg ombord på bussen for å deretter
betale for billetten. Klager anfører at han ikke visste at man måtte ha billett før man går
ombord på bussen og at konsekvensen av dette ville være et gebyr. Etter at klager gikk
ombord på bussen begynte den andre vekteren å skrive ut et gebyr fordi klager hadde
gått ombord på bussen uten billett. Klager viser til klagen han sendte til AtB for mer
utfyllende informasjon. 

Klager mener at selv om AtB viser i sitt svar på klagen til at de har gått bredt ut og
informert om endringene som gjaldt fra august 2019, så er ikke dette et argument for
at man faktisk skal ha oppdatert seg på følgende informasjon. Klager anfører at det var
vintermørkt og at han ikke hadde tid eller anledning til å gjøre seg kjent med innholdet
av informasjonen som var å finne ved bussholdeplassen. Videre anfører klager at han
ikke var klar over at han ikke kunne reise med AtB uten billett før ombordstigning.
Klager mener at kontrollørene hadde en god anledning til å informere han om dette
på bussholdeplassen. Klager mener at hensikten bak å gjennomføre billettkontroller
må være å ta de som faktisk ikke betaler for billett. Klager påpeker at det var like før
ombordstigning han ble spurt om billett og dersom han ut ifra det han visste rundt
ordningen samt kontrollørens signal på hva som var akseptert ville klager strengt tatt
ikke ha gått på bussen i det hele tatt siden han så kontrollørene tydelig ved ankomst.
Klager anfører at han ikke hadde kommet seg ombord på bussen før han ble ilagt gebyr.

Klager forklarer at det er forståelig om gebyret hadde blitt ilagt dersom han hadde satt
seg på et sete og deretter ikke gjort noe for å kjøpe billett. 

Klager forklarer at han anser situasjonen som en direkte provokasjon ved at han før
han hadde fullført ombordstigningen signaliserte til kontrollør etter spørsmål om billett
og etter negativt svar fra klager at det var greit at han steg ombord uten konsekvenser,
siden kontrolløren ikke sa noen som helst rundt problematikken og gikk umiddelbart
videre inn mot bussen. Klager mener at en fornuftig tilnærming fra kontrollørene sin
side ville ha vært å informere klager om dette før ombordstigning i stedet for å fremme
provokasjon/villfarelse ved å tilsynelatende signalisere at det er uproblematisk og
deretter ilegge et gebyr. 

Etter at klager har mottatt AtB sitt tilsvar i saken legger han til at det AtB beskriver
om sin nødvendige praksis impliserer at man er nødt til å gi alle gebyr uavhengig av
omstendigheter. Klager mener dette er diskuterbart ettersom problemstillingen med
behov for å kontrollere aktører åpenbart ikke legger grunnlag for hva som er akseptabel
tilnærming i en situasjon som denne. 

Klager krever frafall av gebyret.

Tjenesteyterne har i det vesentlige anført
Klager ble ilagt gebyr 12. februar 2021 fordi han ikke kunne fremvise gyldig billett under
billettkontrollen. I forbindelse med innføring av ny rutestruktur i Trondheim den 3.
august 2019, gikk AtB samtidig over til åpen billettering. Ved åpen billettering kan den
reisende gå om bord i bussen uten å registrere/validere eller vise frem billetten for sjåfør,
så lenge denne er kjøpt/aktivert før påstigning. Dersom man ikke kan fremvise gyldig
billett ved kontroll ilegges tilleggsgebyr. 

AtB kan ikke tillate en praksis hvor den reisende kjøper billett etter å ha kommet om
bord i bussen. Det at klager anser dette som urimelig, fratar han ikke for ansvar.

AtB viser til sine transportvedtekter punkt 6.2 hvor det fremgår at: "Reisende som ved
kontroll ikke kan vise gyldig billett for påbegynt reise, skal betale tilleggsavgift. Med
påbegynt reise forstås at passasjeren er om bord i transportmiddelet." Det er hvorvidt
man har en gyldig billett klar ved ombordstigning som er avgjørende. Hensikten med
å gjennomføre billettkontroller er at det skal gis sanksjoner til den enkelte som reiser
uten gyldig billett. Dette gjelder også reisende som ikke betaler eller kjøper billett
etter påstigning. Målet med billettkontroller er å sikre inntekter fra billettkjøp, ikke fra
tilleggsgebyr. 

På grunn av ovennevnte informasjon finner AtB ikke grunnlag for å ettergi
tilleggsgebyret.

Nemnda bemerker

Klager ble ilagt gebyr 12. februar 2021 fordi han ikke kunne fremvise gyldig billett under
billettkontrollen.

Det følger av AtBs transportvedtekter pkt. 3 a og b at det er den reisendes ansvar å ha
gyldig betalingsmiddel og å ha gyldig billett ved påstigning.

Av transportvedtektenes pkt. 6.2 følger det at det skal ilegges tilleggsavgift dersom den
reisende ikke kan vise gyldig billett. Bestemmelsen er objektiv. Gebyr kan således ilegges
selv om passasjeren ikke har opptrådt klanderverdig.

Klager erkjenner at han ikke kjøpte billett før ombordstigning og han kunne derfor ikke
fremvise gyldig billett under billettkontrollen, således var vilkårene for å ilegge gebyr til
stede. 

Klager anfører at han ikke var klar over at han måtte ha gyldig billett før ombordstigning.
Videre anfører klager at han anser det som en direkte provokasjon at før klager hadde
fullført påstigningen hadde kontrollørene spurt han om han hadde gyldig billett, og at
etter negativt svar fra klager så sa ikke kontrolløren noe umiddelbart om dette, og at det
ville medføre konsekvenser. 

Nemnda bemerker at det er den reisendes ansvar å gjøre seg kjent med reglene for
reise og billettkjøp. Det er den reisendes ansvar å sørge for gyldig billett ved reise med
kollektiv transport. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda finner ikke å kunne anbefale at klager gis medhold.