Vedtak i Transportklagenemnda - Fly

Sammendrag

Krav om standardkompensasjon ved forsinkelse.
Tapt videreforbindelse. Restriksjoner i luftrommet.

Dato
28.06.2019

Saksnummer
2018-04515

Tjenesteytere
Norwegian Air Shuttle

Klager har i det vesentlige anført

Klager reiste med Norwegians flyvning DY537 fra Stavanger (SVG) til Oslo lufthavn (OSL)
22. juli 2018 kl. 15.45. Flyvningen ble imidlertid forsinket med cirka 45 minutter, slik at
klager ikke rakk sin planlagte videreforbindelse med DY350 til Bodø (BOO) kl. 17.30. 

Klager har forklart for nemnda at hun ble booket om til ny flyvning kl. 21.30. Dette
medførte at hun mistet forhåndsbestilt ferge fra Bodø til Svolvær kl. 20.20. Hun måtte
videre ta inn på hotell da neste båt ikke gikk før neste morgen, og pådro seg følgelig
kostnader til hotellovernatting og ny fergebillett. 

På bakgrunn av det ovennevnte har klager fremsatt krav om standardkompensasjon i
henhold til EU-forordning 261/2004 på 250 euro.

Tjenesteyterne har i det vesentlige anført
Norwegians flyvning DY537 fra Stavanger til Oslo 22. juli 2018 ble forsinket med 53
minutter. Dette medførte at klager ikke rakk sin videre reise til Bodø med DY350. Hun
ble omrutet til DY356 med avgang kl. 21.30. Denne flyvningen gikk til oppsatt rutetid, og
klager ankom sin endelige destinasjon tre timer og 52 minutter forsinket. 

Forsinkelsen skyldtes restriksjoner i luftrommet over Tyskland og Frankrike denne dagen.
Disse restriksjonene gjorde at en forutgående flyvning med samme flymaskin måtte
bruke lengre tid på flyvningen enn planlagt. Denne forsinkelsen forplantet seg videre til
klagers flyvning. 

Norwegian har anført at de ovennevnte forhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning

261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet har på dette grunnlag avvist klagers krav om standardkompensasjon.

Nemnda bemerker

Norwegians flyvning DY537 fra Stavanger til Oslo 22. juli 2018 ble forsinket med 53
minutter, og klager mistet sin planlagte videreforbindelse til Bodø. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Forsinkelsen skyldtes i dette tilfellet restriksjoner i luftrommet over Tyskland og
Frankrike, samt restriksjoner fra flyveledertjenesten ved flyplassene i Hellas, herunder
Chania. Restriksjonene påvirket det tidligere ruteprogrammet til flymaskin LN-NGG, som
skulle operere klagers flyvning. Forutgående flyvning fra Chania til Oslo ble forsinket med
45 minutter, og forsinket forplantet seg videre på flyvningen fra Oslo til Stavanger, og
deretter på klagers flyvning. 

Restriksjoner og flytider fra flyveledertjenesten er ikke et forhold som ligger innenfor
flyselskapenes kontroll, og flyselskapene kan ikke påvirke flyveledertjenestens beslutning
om tildeling av flytider. Nemnda er på denne bakgrunn av den oppfatning at det
ovennevnte må anses som en ekstraordinær omstendighet i forordningens forstand. 

Klager ble booket om til neste ledige flyvning til Bodø, og ankom sin endelige destinasjon
samme kveld. Nemnda legger til grunn at forsinkelsen ikke kunne vært unngått selv om
alle rimelige tiltak var truffet. Forsinkelsen gir etter dette ikke rett til standarderstatning,
og nemnda anbefaler ikke at klager gis medhold i sitt krav.

Da det ikke foreligger ansvarsgrunnlag for Norwegian, er flyselskapet heller ikke ansvarlig
for klagers ekstrautgifter til hotellovernatting og fergeutgifter som følge av forsinkelsen.

Vedtak

Transportklagenemnda - fly anbefaler ikke at klager gis medhold.

Forbrukerrepresentant Maite de Geus-Cossard, Forbruker Europa, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 fjerde ledd.