Vedtak i Transportklagenemnda
- Kollektivreiser

Sammendrag

Billett aktivert for sent

Dato
25.01.2019

Saksnummer
2018-04146

Tjenesteytere
Ruter

Klager har i det vesentlige anført

Klager ble ilagt gebyr på bussen 21. oktober 2018 fordi billetten ble aktivert for sent. 

Klager gikk om bord i bussen med barnevogn og to barn, og måtte derfor sikre vognen
og barna før billetten ble aktivert. Da billetten var aktivert kom kontrolløren bort og sa
at det ikke var tillatt å stemple billetten inne i bussen, dette skulle gjøres før påstigning.
Klager forstår ikke hvorfor det er plassert en valideringsmaskin inne i bussen hvis det er
slik at passasjerene ikke kan benytte den. 

Videre understreker klager at det var viktig å sørge for at barna var sikret før bussen
kjørte. 

Klager krever at Ruter frafaller gebyret.

Tjenesteyterne har i det vesentlige anført
Klager ble ilagt gebyr på busslinje 21 den 25. oktober 2018 fordi hun ikke hadde aktivert
sin billett. Billetten må aktiveres som det første en gjør når man går om bord. Det er
ikke adgang til å sette seg ned, eller gjøre andre ting før man velger å aktivere billetten.
Her har billettkontrolløren observert at klager har gått og satt seg ned. Billetten er også
aktivert en stund etter at bussen kjørte fra holdeplassen. 

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble ved kontroll på bussen ved holdeplass Helsfyr T 25. oktober 2018 ilagt gebyr
som følge av for sen validering av billett. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner. På Ruters busser
forutsettes at billetter aktiveres på valideringsautomaten umiddelbart etter påstigning. 

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Nemnda legger til grunn at klager kom ombord på bussen på Helsfyr. Ifølge Ruters
sanntidssystem gikk bussen fra Helsfyr kl. 17.56.33. Ifølge gebyrrapporten startet
kontrollen fra denne holdeplassen. 

Klagers billett er registrert aktivert kl. 17.57.00. 

Klager hevder at hun først måtte sikre sine to små barn og gikk deretter for å aktivere
billetten.

Nemndas flertall, nemndas leder og bransjerepresentantene, bemerker at billetter skal
aktiveres umiddelbart etter påstigning på automatene som befinner seg like innenfor
døren.  Nemndas flertall har merket seg at klager hadde med barnevogn og to små barn
å ta vare på.  Billetten ble aktivert relativt kort tid etter bussens avgang, 27 sekunder.

Nemndas flertall finner likevel å måtte legge vekt på følgende opplysninger fra
gebyrrapporten: "Passasjeren satte seg ombord på Helsfyr, og satte seg ved dør 3. Når
kontrollør kom mot dør 3 reiste hun seg for å stemple billetten sin."

Nemndas flertall viser også til at klager ifølge Ruter tidligere har fått gebyr i en
tilsvarende situasjon og derfor må ha vært klar over betydningen av å aktivere billetten
raskt. 

Nemndas flertall kan ikke se at det er grunnlag for å anbefale at gebyret frafalles.

Nemndas mindretall, forbrukerrepresentantene Sørlie og Grannes, viser til at det i saken
er noe motstridende opplysninger om hendelsesforløpet. Klager hevder at hun først
måtte sikre barn og vogn før hun aktiverte billetten kl. 17.57, det vil si 27 sekunder
etter bussens avgang fra Helsfyr. På den annen side fremgår det av gebyrrapporten
at klager først validerte billetten da kontrolløren nærmet seg hennes sete. Nemndas
flertall har lagt avgjørende vekt på sistnevnte opplysning. Mindretallet vil peke på at det
også fremgår av gebyrrapporten at inspeksjonsstart overfor klager var kl. 17.58, og at
gebyr ble ilagt på samme tidspunkt. På dette tidspunktet hadde klager beviselig gyldig
billett. På bakgrunn av de små tidsmarginene i saken, i tillegg til et noe motstridende
opplysningsbilde, mener mindretallet at tvilen må komme klager til gode, og at gebyret
derfor bør frafalles. 

Vedtak

Transportklagenemnda Kollektivtransport finner ikke å kunne anbefale at klager gis
medhold.