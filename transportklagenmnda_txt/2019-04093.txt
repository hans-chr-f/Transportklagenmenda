Vedtak i Transportklagenemnda - Fly

Sammendrag

Krav om erstatning for ødelagt koffert.

Dato
12.05.2020

Saksnummer
2019-04093

Tjenesteytere
Widerøe

Klager har i det vesentlige anført

Klager reiste fra München til Bergen med WF219 den 13.09.2019. 

Ved ankomst Bergen oppdaget klager at hans koffert var ødelagt. Det ble laget en PIR
(property irregularity report) på flyplassen. Klager har også vært i kontakt med Bagorama
som bekrefter at kofferten ikke kan brukes mer.  Han ønsker ikke å kjøpe en ny koffert.

Klager krever utbetal erstatning på kroner 600 i henhold til selskapets regler med
avskriving av 40% av ny-verdi - som er ca. 1000,- dokumentert av butikk.

Tjenesteyterne har i det vesentlige anført
Widerøe har sendt over sine vilkår til klager når det gjelder skadet bagasje.

Verdiavskrivning er på 10 % per år i alder i dette tilfellet er den avskrevet med 40 % og vi
tilbyr 600 NOK i erstatning ved kjøp av ny koffert. 

Normal prosedyre er at enten sender butikken faktura direkte til Widerøe eller så må
klager legge ut selv og sende kvittering til Widerøe slik at selskapet kan tilbakebetale det
avtalte beløpet. 
Klager har inntil to år på seg til å kjøpe ny koffert og sende kvittering til Widerøe. 

Vi refunderer kun faktiske kostnader og behøver derfor kvittering i de tilfeller kunden
legger ut selv.

Nemnda bemerker

Ved ankomst Bergen oppdaget klager at hans koffert var ødelagt. Det ble laget en PIR
(property irregularity report) på flyplassen. Klager har vært i kontakt med Bagorama som
bekrefter at kofferten ikke kan brukes mer og at opprinnelig pris var kr 1000. Han ønsker
ikke å kjøpe ny koffert.

Selskapet har akseptert at kofferten var totalskadet, og partene er også enige om at
erstatningssummen settes til kr 600.
Selskapet hevder imidlertid at klager må kjøpe ny koffert for å få erstatning, og det
anføres videre at klager har inntil to år på seg til å foreta innkjøpet og sende kvittering til
Widerøe. Selskapet refunderer kun faktiske kostnader og behøver kvittering i de tilfeller
kunden legger ut selv. Dette hevdes å være deres normalprosedyre.

Nemnda stiller seg spørrende til selskapets anførsler i denne saken og viser til
luftfartsloven § 10-18.  
Flyselskapet er i henhold til denne bestemmelsen ansvarlig for skade på bagasje mens
den er i dets varetekt. 

I henhold til lang og konsistent nemndspraksis må erstatningen ved totalskade i
utgangspunktet baseres på gjenanskaffelsesverdien - det vil si det beløpet passasjeren
må betale for å skaffe seg en tilsvarende koffert.

Ovennevnte praksis viser til at erstatningen skal ta utgangspunkt i det passasjeren må
betale for å skaffe seg en tilsvarende koffert. Derimot er det ikke noe krav om at han
faktisk går til innkjøp av en ny koffert. Det ville også vært merkelig ut fra at passasjeren
ikke får godtgjort hele nyprisen for tilsvarende bagasje. I dette tilfellet foretas det 40
% fradrag pga alder og slitasje. Passasjeren kan være i en situasjon der han ikke har
økonomisk mulighet til å kjøpe en ny koffert eller har en annen begrunnelse for ikke å
ønske å gjøre det. Poenget er at passasjeren skal ha sitt tap dekket.

Nemnda kan heller ikke se at Widerøes egne vilkår oppstiller et slikt krav:

15.1.2(f) Vårt ansvar er betinget av at du framskaffer relevant dokumentasjon.  Slik
dokumentasjon omfatter, dersom tilgjengelig, kvitteringer som viser pris samt dato for
eventuelle innkjøp.  Når det gjelder ansvar for bagasje vil en eventuell verdiforringelse bli
fratrukket det endelige erstatningsbeløp.

I dette tilfellet skaffet klager relevant dokumentasjon fra butikk om koffertens
opprinnelige verdi, noe selskapet aksepterte. 
Bare i de tilfeller der det eventuelt er foretatt innkjøp, skal dokumentasjon for dette
fremlegges slik nemnda oppfatter det. 

På bakgrunn av ovennevnte er det nemndas syn at det ikke foreligger noe krav i lov eller
vilkår om at klager må gå til innkjøp av ny koffert for å få dekket sitt tap ved at kofferten
ble totalskadet mens den var i selskapets varetekt.

Nemnda anbefaler at klager gis medhold og at Widerøe utbetaler til klager kr 600.

På grunn av Corona-krisen har saken vært behandlet av bare ett forbrukermedlem i
medhold av transportklagenemndforskriften § 5-5 (5).

Vedtak

Transportklagenemnda - fly anbefaler at Widerøe utbetaler til klager kr 600.