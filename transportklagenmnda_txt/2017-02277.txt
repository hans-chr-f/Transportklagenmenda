Vedtak i Transportklagenemnda - Fly

Sammendrag

Krav om standardkompensasjon og refusjon ved forsinkelse.

Dato
25.06.2018

Saksnummer
2017-02277

Tjenesteytere
Widerøe

Klager har i det vesentlige anført

Klager skulle reise med Widerøes flyvning WF616 fra Bergen (BGO) til Tromsø (TOS) 2.
august 2017 kl. 07.35. Han hadde videreforbindelse fra Tromsø til Svolvær (SVJ) samme
dag kl. 10.15. Flyvningen fra Bergen ble forsinket, og klager rakk ikke sin neste flyvning.
Reisefølget ble forsinket med cirka syv timer. Som følge av forsinkelsen mistet klager en
dag med leiebil i Svolvær, samt at reisefølget måtte ta taxi mellom Tromsø lufthavn og
Tromsø sentrum tur/retur. 

På bakgrunn av ovennevnte har klager fremsatt krav om standardkompensasjon i
henhold til EU-forordning 261/2004 på 250 euro pr. person, totalt 500 euro for to
passasjerer, samt refusjon av utgifter til en dags billeie til kroner 530 og taxi til kroner
328.

Tjenesteyterne har i det vesentlige anført
Widerøes flyvning WF616 fra Bergen til Tromsø 2. august var forsinket med 30 minutter. 

Kunden hadde ikke kjøpt gjennomgående billett, men hadde bestilt reisen som to
separate kontrakter. Han hadde kun 20 minutter transfertid i Tromsø. Widerøe tilbyr
ikke videreforbindelse med gjennomgående billett på denne ruten da selskapet anser
transfertiden som for kort. Kunden har derfor på egen risiko bestilt denne reisen. 

Billettene er etter Widerøes oppfatning bestilt med for kort transfertid. "Minimum
connection time" ved Tromsø lufthavn på denne flyvningen er 30 minutter. 

Widerøe tilbød kunden i dette tilfellet ombooking uten ekstrakostnad, til tross for at
flyselskapet ikke pliktet å bistå passasjerene. Flyselskapet avviser klagers krav om
standardkompensasjon og refusjon, da han hadde kjøpt separate billetter med for kort
transfertid.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Klager hadde ikke bestilt gjennomgående billett, men to separate Widerøe-billetter.
Widerøe tilbyr selv ikke gjennomgående billetter på denne ruten på grunn av kort
transfertid på 20 minutter, og det fremgår av vedlagt dokumentasjon at "minimum
connection time" ved Tromsø lufthavn er 30 minutter for disse flyvningene. 

Siden klager ikke hadde kjøpt gjennomgående billett, men to separate billetter og ikke
hadde beregnet tilstrekkelig transfertid mellom flyvningene, er Widerøe etter nemndas
oppfatning ikke ansvarlig for klagers tap. Klager har etter nemndas oppfatning heller
ikke krav på standardkompensasjon i henhold til EU-forordning 261/2004, da Tromsø var
hans endelige bestemmelsessted siden han ikke hadde kjøpt gjennomgående billett, og
forsinkelsen kun var 30 minutter ved ankomst. 

Nemnda anbefaler på ovennevnte grunnlag ikke at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.