Vedtak i Transportklagenemnda - Fly

Sammendrag

Krav om standardkompensasjon og refusjon av taxiutgifter ved forsinkelse.

Dato
21.11.2017

Saksnummer
2017-00069

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY328 fra Oslo lufthavn (OSL) til Tromsø
(TOS) 2. januar 2017 kl. 19.00. Flyvningen ble forsinket med over fem timer, og klager har
på denne bakgrunn fremsatt krav om standardkompensasjon i henhold til EU-forordning
261/2004 på 250 euro, samt refusjon av utgifter til taxi på kroner 196.

Tjenesteyterne har i det vesentlige anført
Norwegians flyvning DY328 fra Oslo til Tromsø 2. januar 2017 ble forsinket med fem
timer og 53 minutter som følge av at dårlige værforhold påvirket forrige flyvning. DY430
fra Oslo til Molde ble omdirigert tilbake til Oslo som følge av dårlige værforhold i Molde-
området. Som følge av dette måtte kabinpersonalet ha sin lovpålagte hvile, og nytt
kabinpersonale ble satt inn for å operere resten av dagens flyprogram. 

Norwegian anfører at dårlige værforhold er en slik ekstraordinær omstendighet som
fritar flyselskapene for sitt erstatningsansvar etter EU-forordning 261/2004, og at
forsinkelsen ikke kunne vært unngått selv om alle rimelige tiltak ble truffet. 

Norwegian avviser på ovennevnte grunnlag klagers krav.

Nemnda bemerker

DY328 fra Oslo til Tromsø 2. januar 2017 kl. 19.00 ble forsinket med fem timer og 53
minutter.

Forsinkelse som medfører at passasjerene kommer frem til det endelige
bestemmelsesstedet tre timer eller mer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7, jf. artikkel 5 nr. 3, jf. EU-
domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

Værforhold som påvirker flytrafikken ved at det ikke er mulig å lande/ta av, kan være
en slik ekstraordinær omstendighet som medfører at den reisende ikke har krav på
erstatning. Dette må vurderes konkret. 

Nemnda legger på bakgrunn av fremlagt dokumentasjon til grunn at den tidligere
flyavgangen fra Oslo til Molde måtte returnere til Oslo grunnet dårlige værforhold i
Molde denne dagen. Besetningen hadde da behov for hviletid, og ny besetning ble tilkalt
for å betjene de senere avgangene. 

Nemnda mener at værforholdene i Molde her må anses som ekstraordinære forhold.
Nemnda mener videre at forsinkelsen ved de påfølgende avganger ikke kunne vært
unngått til tross for at rimelige tiltak var truffet.

Nemnda kan derfor ikke se at klager har krav på standarderstatning i henhold til
forordningen. Av samme grunn har klager heller ikke rett til erstatning på annet
grunnlag.

Vedtak

Transportklagenemnda - fly anbefaler ikke at klager gis medhold.