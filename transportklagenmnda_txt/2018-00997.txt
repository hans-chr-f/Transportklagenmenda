Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
26.10.2018

Saksnummer
2018-00997

Tjenesteytere
Norwegian

Klager har i det vesentlige anført

Klager reiste med Norwegians flyvning DY311 fra Kirkenes (KKN) til Oslo lufthavn (OSL)
31. januar 2018 kl. 12.00. Flyvningen ble forsinket med cirka en time, og klager mistet
derfor sin videreforbindelse til London - Gatwick (LGW) med DY82813 kl. 15.40. Klager
ble booket om til ny flyvning kl. 18.10, som også ble forsinket. Klager ankom sin endelige
destinasjon cirka tre og en halv time forsinket, og har på denne bakgrunn fremsatt krav
om standardkompensasjon i henhold til EU-forordning 261/2004 på 400 euro pr. person,
totalt 800 euro for to passasjerer.

Tjenesteyterne har i det vesentlige anført
Norwegians flyvning DY311 fra Kirkenes til Oslo 31. januar 2018 ble forsinket, og klager
mistet følgelig sin videreforbindelse med D82813 til London. Passasjeren ble booket
om til D82807 fra Oslo kl. 18.10. Denne flyvningen ble også forsinket med 26 minutter,
og klager ankom sin endelige destinasjon med en total forsinkelse på tre timer og 31
minutter. 

Som følge av utfordrende værforhold ved Oslo lufthavn denne dagen var flere av
Norwegians flyvninger forsinket. Alt reservemannskap ble kalt ut i arbeid, og selskapet
omorganiserte flymaskinene for å unngå forsinkelser. Det var imidlertid ikke mulig å
unngå enhver driftsforstyrrelse. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav om standardkompensasjon.

Nemnda bemerker

Norwegians flyvning DY311 fra Kirkenes til Oslo 31. januar 2018 ble forsinket, og klager
mistet følgelig sin videreforbindelse med D82813 til London. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 

I dette tilfellet skyldtes forsinkelsen vanskelige værforhold med tåke, regn og snø ved
Oslo lufthavn. Det vises til fremlagt dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningens forstand. Norwegian iverksatte tiltak ved å kalle inn
reservemannskap og omorganisere flymaskiner, uten at alle uregelmessigheter ble
unngått. Klager ble dessuten booket om til ny flyvning videre til London samme kveld.
Nemnda legger til grunn at forsinkelsen ikke kunne vært unngått selv om alle rimelige
tiltak var truffet. Forsinkelsen gir etter dette ikke rett til standarderstatning, og nemnda
anbefaler ikke at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.