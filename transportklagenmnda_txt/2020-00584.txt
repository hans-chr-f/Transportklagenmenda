Vedtak i Transportklagenemnda - Fly

Sammendrag

Krav om refusjon av billetter grunnet innsjekk problemer.

Dato
06.10.2020

Saksnummer
2020-00584

Tjenesteytere
Widerøe
SAS

Klager har i det vesentlige anført

Klager og hennes reisefølge skulle reise fra München via Oslo til Bergen den 1. desember
2019 med SK4760. Klager ankom flyplassen kl 09.30, flyet skulle gå kl 10.55. 

Billetten er kjøpt gjennom Widerøe sin nettside. Før avreise til flyplassen hadde de
sjekket inn online så de trengte bare å hente ut bagasjelapper og boardingkort. Ved
henvendelse på flyplassen fikk de beskjed om at dette kunne gjøres på Lufthansa sine
maskiner og skranker. Det ble gjort gjentatte forsøk på flere av automatene uten å få
dette til. De fikk hjelp av en Lufthansa ansatt, men hun fikk det heller ikke til. Klager ble
så henvist til køen til skranken hvor personalet fant billettene deres, men nå kl. 10:30 fikk
de beskjed om at det var for sent å komme med flyet. Henvist videre så til skranken for
å endre billettene, de kunne ikke hjelpe da klager ikke hadde en bekreftelse fra Widerøe.
Widerøe ba klager om å ta kontakt med SAS da flyvningen var med dem. SAS ville / kunne
ikke gjøre noe siden billetten var bestilt gjennom Widerøe.

Da ingen kunne hjelpe klager så bestemte de seg for å kjøpe billetter med annet selskap
med avgang ca. kl. 17:00.

Det er ikke opplyst noen steder at referansenummeret til Widerøe ikke kan benyttes på
Lufthansa sine maskiner ved innsjekk.

Klager krever å få dekket utgifter til nye flybilletter fra München til Bergen pålydende 8
150 NOK.

Tjenesteyterne har i det vesentlige anført
Widerøe har anført:

Den 1. desember 2019 skulle klager reise med SAS rute SK4760 fra München til Oslo og
videre til Bergen. Widerøe kan ikke stå til ansvar for at klager ikke har rukket sitt fly med
SAS. 
Klager presiserer at billettene var kjøpt via wideroe.no og dermed er Widerøe AS
ansvarlig for hendelsen. Widerøe har presisert ovenfor klager at Widerøe ikke er
ansvarlig for billetter som utstedes på vegne av et annet flyselskap, i dette tilfelle SAS. 
Widerøe viser til sine vilkår artikkel 15.1 om ansvar: «Dersom vi utsteder en billett
for befordring med et annet flyselskap, gjør vi dette kun som agent for det andre
flyselskapet, og vi har ikke ansvar for denne befordringen.»

Widerøe påpeker at deres chat var åpen fra kl. 08:00 og de viser til uttalelse fra leder av
Widerøe Internett AS. Her blir det påpekt at de ikke kan finne noen feil på klagers PNR.
Referansenummeret er standard hos Widerøe, SAS samt hos SAS sin handling agent i
München.

Widerøe har også påpekt at klager muligens har kommet for sent til flyplassen eller gått
til feil instans på flyplassen. 

SAS har anført:
Klager har fremmet krav hos SAS der det kreves erstatning for nye billetter til hjemreisen.
SAS anfører at det er passasjeren som har ansvaret for å beregne tilstrekkelig med tid på
flyplassen og klager i dette tilfellet ikke har beregnet god nok tid. 

Det blir også anført at bestemmelsen i forordningen om at der er det transporterende
luftfartsselskap som har ansvaret ikke kommer til anvendelse. Den kommer til
anvendelse i saker hvor det transporterende luftfartsselskap er forsinket eller kansellerer
en flyvning, hvilket ikke er tilfelle her da flyet gikk som planlagt, men uten klager.

Billetten til klager var skrevet ut på et Widerøe-dokument, det vil si at det er kun Widerøe
som kan skrive om eller foreta en re-issue av billetten i situasjoner hvor det ikke er en
IRR (irregulations – forsinkelse, kansellering), eller at klager mot sin vilje har blitt nektet
ombordstigning. Av samme grunn kunne ikke SAS hjelpe klager over telefon. 

SAS anfører at Widerøe er det selskapet som er nærmest til å bære ansvaret. SAS kan
ikke imøtekomme klagers krav.

Nemnda bemerker

Klager skulle reise fra München til Bergen via Oslo den 1. desember 2019 kl 16.55 med
SAS. Billettene var kjøpt hos Widerøe. Klager hevder hun møtte på flyplassen 1 time og
25 minutter før avgang, hun fikk likevel ikke sjekket inn på automaten i München. Hun
ble til slutt henvist til billettskranken hvor hun ble avvist med den begrunnelsen at hun
var for sent ute til å sjekke inn. 

SAS og Widerøe har uttalt at det ikke var noe i veien med billettene, og at klager mest
sannsynligvis var for sent ute/ikke beregnet god nok tid. 

Det står således ord mot ord.
Nemnda mener at saken er av en slik art at den ikke kan avgjøres på forsvarlig vis uten
muntlige forklaringer, og at den må avvises, jf transportklagenemndforskriften § 6-2
bokstav c), jf § 5-5.

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda - fly avviser saken.