Vedtak i Pakkereisenemnda

Sammendrag

Krav om refusjon av avbestillingskostnadene på cruise grunnet
sen informasjon om restriksjoner for gravide på cruise.

Dato
17.08.2017

Saksnummer
2017-01156

Tjenesteytere
Apollo Reiser AS
MSC Cruises

Klager har i det vesentlige anført

Klager bestilte et cruise med MSC Splendida fra Barcelona for tre personer i perioden
14.04.2017 - 21.04.2017. Totalpris kr. 38.604.

Den 29.03.2017 kl. 09:41 mottok klager informasjon fra Apollo hvor det blant annet
fremgikk at gravide kan reise på cruise frem til uke 23 av svangerskapet. Klagers kone
ville ha vært i uke 25 av svangerskapet da cruiset skulle starte. Denne informasjonen
hadde de ikke mottatt tidligere. Klager ga beskjed om kansellering den 29.03.2017 kl.
09:53.

Klager mener Apollo ikke har informert tidsnok om at man ikke kan reise på cruise
etter uke 23 i svangerskapet. Klager bestilte reisen 3. januar og mottok informasjon om
svangerskap 29. mars, 16 dager før avreise. 

Klager anfører at Apollo i sitt avslag skriver at de ville ha funnet opplysningene om
graviditet på rederiets hjemmeside eller ved søk på apollo.no. Klager mener det er
Apollos plikt å informere om særskilte betingelser ved bestilling og salg. Klager har lest
alt de har blitt bedt om å lese av reisevilkår. Klager mener det er Apollos plikt å informere
om spesielle vilkår for reisen. Dette gjorde de først 29. mars, nesten tre måneder etter at
klager hadde kjøpt billettene.

Klager mener at de har satt seg godt inn i reisevilkår og all informasjon som Apollo har
sendt og det som har stått på nettsiden under info om cruise og bestilling. Klager anfører
at Apollos nettside er full av informasjon og i slike tilfeller så kan man ikke forvente at
forbrukeren skal vite hva man skal lete etter utover reisevilkår for reisen. Klager mener
at å legge info om graviditet under en artikkel som heter "Verdt å vite om cruise og
elvecruise" istedenfor under reisevilkår er en merkelig løsning. 

Klager er uenig om at de må betale et avbestillingsgebyr på ca. kr. 24.000. Klager krever
full refusjon for cruiset.

Det vises for øvrig til korrespondanse fra klager.

Tjenesteyterne har i det vesentlige anført
Klager har kjøpt en cruisereise med Apollo med avreise 14. april 2017. Da klager mottok
sine reisedokumenter 29. mars 2017, ble de oppmerksom på de strenge restriksjonene
som gjelder for å reise på cruise når man er gravid, og valgte å avbestille reisen.

Apollo anfører at det på cruise gjelder særskilte bestemmelser når det kommer til
graviditet. Dette skyldes at rederiene ikke kan garantere at skipene er utstyrt med
nødvendig kompetanse og utstyr som kreves ved eventuelle komplikasjoner knyttet til et
svangerskap.

Apollo viser til faktura utsendt per e-post 03.01.2017 hvor det opplyses om følgende: «Vi
gjør oppmerksom på du som kunde plikter å lese de regler for bestilling og avbestilling
som gjelder for valgt cruise, samt Apollos regler og alminnelige vilkår for pakkereiser».

På apollo.no ligger informasjonen "Verdt å vite om cruise og elvecruise" hvor blant annet
følgende fremgår: "Gravide. Dersom du er gravid kan du reise på cruise frem til du er i
uke 23 av svangerskapet. Denne regelen gjelder hos alle rederier. Det kreves legeattest
på engelsk, med opplysning om hvor langt man har kommet i svangerskapet når cruiset
starter, at man er i god form og at reisen ikke medfører noen risiko. Legeattesten
fremvises ved ombordstigning."

Apollo anfører at reisen ble bestilt 2. januar, og ut fra klagers opplysninger om at hans
kone ville være 25 uker gravid på avreisetidspunktet, betyr det at hun var rundt 9-10
uker gravid ved bestilling. Det bør være allment kjent at det er spesielle restriksjoner i
forbindelse med reise når man er gravid. Det burde da ha vært naturlig å oppgi dette
ved bestilling av reisen, eller ev. kort tid etter. Apollo anfører at det er det vanskelig å
stille direkte spørsmål om deres kunder er gravide. Dette kan være et ømtålig emne som
av mange kan oppfattes som vanskelig eller støtende. Det er heller ikke naturlig å stille
dette til alle som bestiller et cruise.

Ved så sen bestilling er det svært strenge avbestillingsregler for cruise, i dette tilfellet 60%
av reisens pris. Restbeløpet, som utgjør kr. 14.942, er kreditert og ligger til utbetaling til
klager hos Apollos økonomiavdeling. 

Apollo mener de har gitt nødvendig informasjon om hvilke restriksjoner som gjelder for
gravide, og at det i dette tilfellet også hviler et ansvar på den reisende.

Det vises for øvrig til korrespondanse fra Apollo Reiser AS.

Nemnda bemerker

I medhold av Alminnelige vilkår for pakkereiser punkt 1, anses avtalen mellom partene
inngått ved bekreftet bestilling. 

I medhold av punkt 2 omfatter avtalen pakkereisen slik den fremgår av bestilling og
bekreftelse og reisebevis eller lignende dokument. For øvrig omfatter avtalen også
arrangørens eventuelle individuelle betingelser. Videre er opplysninger arrangøren har
gitt i kataloger, brosjyrer eller lignende en del av avtalen med mindre de må antas å være
uten betydning for kundens kjøp av den aktuelle pakkereise. 

Så vidt nemnda kan se ble generell informasjon gitt i forbindelse med at cruisebillettene
ble oversendt den 29. mars.  Av denne informasjonen fremgår det at man ikke kan reise
på cruise hvis man har kommet inn i svangerskapets 24. uke.  

Etter klagernes syn burde slik informasjon ha vært gitt i de særskilte betingelsene for
skreddersydde reiser med cruise og rutefly, og ikke på et mindre tilgjengelig sted og på et
såpass sent tidspunkt.  Cruiset ble bestilt tidlig i januar 2017.

Nemnda legger til grunn at det i fakturaen for cruiset ,som ble oversendt 3. januar 2017,
opplyses at kunden plikter å sette seg inn gjeldene regler for valgt cruise samt Apollos
regler og alminnelige vilkår for pakkereiser.

Når det gjelder den nærmere vurderingen av saken har nemnda delt seg i et flertall og et
mindretall.

Flertallet, lederen og de to reiselivsrepresentantene, legger  til grunn at nødvendige
opplysninger foreligger i  lenken http://www.apollo.no/min-reise/alt-om-reisen/
for-bestilling/cruise-elvecruise.  Slike opplysninger fremkommer også på rederiets
hjemmesider. Etter flertallets syn er opplysningene om restriksjoner I forbindelse med
graviditet ikke spesielt vanskelig tilgjengelige. 

Flertallet finner, etter en samlet vurdering, å måtte legge til grunn at det er den som
bestiller et cruise som er nærmest til å undersøke om det finnes spesielle utfordringer
eller restriksjoner i forbindelse med egen helse. Ut fra det som er opplyst må klageren
ha visst om svangerskapet enten da billettene ble bestilt eller kort tid etter.  Det bør være
almen kjent at det kan være helsemessige utfordringer i forbindelse med å reise når man
er gravid. Arrangører ønsker ikke å komme i en situasjon med akutte helseutfordringer
man ikke kan håndtere. Dette gjelder både rederier og flyselskaper. Den nærmeste til å
sette seg inn i regelverket er etter nemndas syn den som skal foreta reisen.

Flertallet finner etter dette ikke å kunne anbefale at klageren gis ytterligere refusjon.

Mindretallet, Forbrukerrådets representanter, er av den oppfatning at klageren må få
refundert det innbetalte beløpet fra arrangøren, da de aktuelle reglene vedrørende
graviditet ikke er gjort tilgjengelig for klageren på en tydelig måte. Informasjonen på
fakturaen om hva den reisende må sette seg inn i, gir henvisning til spesielle regler om
bestilling og avbestilling for valgt cruise, samt generelle regler og vilkår for pakkereiser.
Det er ikke gitt henvisning til dokumentet «verdt å vite om cruise og elvecruise».

Selv om mindretallet er enig med flertallet i at det er den som bestiller et cruise som er
nærmest til å undersøke om det finnes spesielle utfordringer i forbindelse med egen
helse, er mindretallet likevel av den oppfatning at et slikt inngripende og absolutt vilkår
for gravides mulighet til i det hele tatt å få gjennomført en slik reise må gjøres tilgjengelig
for den reisende på en tydelig måte før avtale inngås/depositum innbetales.

Mindretallet er også av den oppfatning at saken reiser problemstillinger knyttet til de
spesielle avbestillingsvilkårene som er gitt i forbindelse med denne reisen. Vi tenker
da spesielt på arrangørens plikt til å dokumentere sin rett til å sette avvikende vilkår
fra ordinære avbestillingsvilkår, jf. alminnelige vilkår for pakkereiser pkt. 5.2. tredje og
fjerde ledd og pakkereiseloven § 4-2 andre ledd. Da vi er av den oppfatning at manglende
orientering om graviditetsreglene uansett må gi klageren rett på refusjon av innbetalt
beløp, går vi imidlertid ikke nærmere inn på disse vurderingene.

Etter dette fattes vedtak i samsvar med flertallets syn.

Vedtak

Pakkereisenemnda finner ikke å kunne anbefale at klageren gis ytterligere refusjon.

Avgjørelsen er fattet med den dissens som fremgår ovenfor.