Vedtak i Transportklagenemnda
- Kollektivreiser

Sammendrag

Krav om refusjon av ubenyttet periodebillett - covid-19

Dato
10.11.2021

Saksnummer
2021-01428

Tjenesteytere
AtB AS

Klager har i det vesentlige anført

Klager kjøpte en periodebillett til kr. 1120 den 6. mars 2020. Klager forklarer at han
ikke fikk brukt denne billetten som følge av covid-19 restriksjoner på reise mellom
kommuner. 

Klager forklarer at AtB tilbød refusjon i mai 2020 og informerte i reklame og på egne
nettsider om dette. På grunn av restriksjonene reiste klager ikke kollektivt. Da klager
kontaktet AtB for å be om refusjon fikk han vite at det var for sent å be om refusjon. 

Klager anfører at han ikke ble informert om mulighet for refusjon i mai 2020. Klager
mener at selskapet ikke har informert godt nok om muligheten for refusjon. 

Klager krever refusjon av ubenyttet periodebillett totalt kr. 1120.

Tjenesteyterne har i det vesentlige anført
Klager krever refusjon av ubenyttet periodebillett. Det fremgår av vanlig angrerett at krav
må fremmes innen 14 dager fra levering. Det vil si når produktet er lagt i reisekortet. I
dette tilfellet oppgir klager at han ikke har benyttet reisekortet i det hele tatt. Vanligvis
vil AtB kunne dokumentere om reisekort har blitt benyttet eller ikke. Dagens status er
at AtB har begynt å gå over fra et system til et annet. Det betyr at vi ikke kan fremskaffe
dokumentasjon på om periodeproduktet er benyttet eller ikke.

AtB ønsker derfor å legge salgs- og bruksvilkårene for nettbutikk til grunn. Ettersom
AtB ikke kan fremskaffe dokumentasjon på om reisekortet er benyttet eller ikke, må vi
legge til grunn når det anses som rimelig tid at periodeproduktet skal kunne bli levert
til reisekortet. Følgende fremgår av nettbutikkens salgs- og bruksvilkår: "Ordren anses
som levert når den er lagt inn i t:kortet. Dersom ordren ikke er hentet og lagt inn i t:kortet
innen 6 måneder etter at kjøpet er fullført, vil ordren bli slettet." Dette betyr at dersom
kunder ikke tar i bruk produktet innen 6 måneder vil ordren bli slettet. 

Klager nevner videre i sin henvendelse til Transportklagenemda at AtB ikke har informert
tilstrekkelig rundt mulighetene for refusjon. AtB gikk åpent ut, både på atb.no og i de
fleste lokalavisene om at kunder som hadde blitt pålagt hjemmekontor, kunne kontakte
AtB for refusjon. AtB viser eksempelvis til en nyhetsartikkel på atb.no fra 20. april 2020. I
informasjonen som ble gitt stod det blant annet hvilken informasjon/dokumentasjon vi
behøvde for å kunne godkjenne refusjonen. 

Klager ønsker refusjon på en ordre som ble kjøpt i mars 2020. AtB viser til salgs- og
bruksvilkår hvor det fremgår at dersom produktet ikke blir tatt i bruk innen 6 måneder,
så vil ordren slettes. Klager tok kontakt med AtB for refusjon i september 2021. 

På grunn av at kunden har tatt kontakt og ønsker refusjon etter 6-månedersfristen, kan
ikke AtB etterkomme klagers ønske om refusjon.

Nemnda bemerker

Klager kjøpte en periodebillett til kr. 1120 den 6. mars 2020. 

Det fremgår av salgs- og bruksvilkårene for AtB sin nettbutikk at for periodeprodukter vil
kunden ha angrerett i 14 dager fra levering, det vil si når produktet er lagt i kortet. Videre
fremgår det at ordren anses som levert når den er lagt inn i t:kortet og dersom ordren
ikke er hentet og lagt inn i t:kortet innen 6 måneder etter at kjøpet er fullført, vil ordren
bli slettet. 

Det følger av AtB sine regler for billettrefusjon at periodebillett på reisekortet t:kort kan
refunderes ved sykdom, dødsfall, flytting eller endret reisemønster grunnet jobb/skole/
barnehage ved fremleggelse av dokumentasjon. I forbindelse med covid-19 pandemien
åpnet AtB opp for refusjon av billetter for kunder som hadde blitt pålagt hjemmekontor. 

Klager har anført at han ikke ble informert om mulighet for refusjon i mai 2020 og mener
at selskapet ikke har informert godt nok om muligheten for refusjon. 

AtB har forklart at de informerte på sin nettside og i de fleste lokalavisene om at kunder
som hadde blitt pålagt hjemmekontor, kunne kontakte AtB for refusjon. 

Nemnda kan ikke se at informasjonen som ble gitt av AtB i ulike kanaler er mangelfull, og
viser til at reisende selv er ansvarlig for å sette seg inn i billettvilkårene, herunder regler
for refusjon.

Vedtak

Transportklagenemnda finner ikke å kunne anbefale at klager gis medhold.