Vedtak i Transportklagenemnda - Fly

Sammendrag

Krav om erstatning og dekning av ekstrakostnader grunnet kansellering.

Dato
22.05.2023

Saksnummer
2022-02232

Tjenesteytere
SAS

Klager har i det vesentlige anført

Klager med reisefølge (til sammen fire personer) skulle reise med SAS fra København til
Tromsø via Oslo den 5. juli 2022. Flyvningen ble kansellert grunnet streik. Klager mottok
beskjed om at SAS ikke kunne skaffe alternativ transport og at de ikke måtte møte på
flyplassen til avgangstid.

Klager med reisefølge reiste isteden på følgende måte: København – Oslo med buss, Oslo
– Bergen med tog og Bergen – Tromsø med Norwegian. Dette var billigste og enkleste
transportalternativ klager klarte å finne. Det oppsto også utgifter til overnatting og mat. 

Klager har fremsatt krav om standarderstatning på 400 EUR per person, samt dekning av
ekstrakostnadene som oppsto (cirka 22 000 NOK). Kostnadene gjelder transport (2 081
SEK og 12 781 NOK), kost (2 570 NOK) og losji (4 716 NOK). 

Klager krever videre forsinkelsesrenter av standardkompensasjonen på 1 600 EURO,
som forfalt til betaling sju dager etter fremsettelse av kravet, f.o.m. 20. juli 2022 og inntil
betaling skjer. For dekning av utlegg, som forfalt til betaling 30 dager etter fremsettelse
av kravet, kreves
forsinkelsesrente f.o.m. 20. august 2022 og til betaling skjer. 

Klager har under sakens behandling mottatt standarderstatning på totalt 1600 EUR,
i tillegg til 10252 NOK fra SAS. SAS har ikke spesifisert hvilke utgifter den sistnevnte
summen skal dekke.

Tjenesteyterne har i det vesentlige anført
SAS har ikke fremmet tilsvar til Transportklagenemnda).

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. SAS har ikke
fremmet tilsvar i saken. 

Kansellering gir rett til erstatning med mindre flyselskapet godtgjør at innstillingen
skyldes ekstraordinære omstendigheter som ikke kunne vært unngått selv om alle
rimelige tiltak var truffet, jf. EU-forordning 261/2004 artikkel 5. Klager har mottatt
standarderstatning på 400 EUR per person (totalt 1600 EUR). 

Spørsmålet for nemnda er hva klager kan kreve dekket av de oppståtte
ekstrakostnadene.

Nemnda vurderer først klagers alternative transportkostnader (buss, tog og fly). 

Ved kansellering har passasjeren valget mellom refusjon av den fulle billettprisen
eller omruting snarest mulig til bestemmelsesstedet på tilsvarende transportvilkår, jf.
artikkel 8.  Det følger av fast nemndpraksis og av EU-kommisjonens tolkningsveileder
til forordningen at klager kan kreve refusjon av utgifter til omruting gjort på
egenhånd dersom selskapets tilbud og assistanse ikke kan regnes som tilstrekkelig
etter forordningen. Nemnda mener det i denne saken er godtgjort at klager
ikke fikk tilstrekkelig assistanse/hjelp til omruting og at han kan kreve fremlagte
omrutingskostnader refundert (buss, tog og fly).  Ifølge fremlagte kvitteringer kostet buss
fra København til Oslo totalt 2081 SEK, tog fra Oslo til Bergen kostet totalt 5000 NOK og
fly fra Bergen til Tromsø 7881 NOK. 

Når det gjelder utgifter til kost og losji, har passasjeren - i tilfeller hvor et fly kanselleres
og passasjeren velger alternativet omruting snarest mulig (noe klager i praksis gjorde) -
rett til forpleining i henhold til regelene i EU-forordning 261/2004 artikkel 9, jf. artikkel 5.

Klager med familie måtte bekoste to netter med overnatting i Oslo i påvente av
togavgangen mellom Oslo og Bergen den 7. juli. Dette kostet 4716 NOK. Nemnda
mener klager har rett på dekning av denn kostnaden i henhold til artikkel EU-forordning
261/2004 artikkel 9 nr. 1 bokstav b). 

I henhold til artikkel 9 punkt 1 bokstav a) har en passasjer også rett til måltider og
forfriskninger som står i rimelig forhold til ventetiden. Klager har fremlagt kvitteringer
på matkostnader pålydende 89 DKK i Danmark og 2570 NOK i Norge. Nemnda
finner utgiftene rimelige sett hen til antall passasjerer i reisefølget og forsinkelsen
kanselleringen medførte. 

Nemnda mener derfor klager også kan kreve disse utgiftene dekket.

Klager har mottatt 10252 NOK fra SAS i tillegg til standarderstatningen. Det er uklart hva
SAS har ment å dekke med denne utbetalingen, ettersom det ikke har blitt opplyst. En
passasjer skal ikke reise gratis, slik at SAS ved dekning av de ovennevnte utgiftene til
transport kan trekke fra det som allerede måtte være refundert av klagers betaling for
opprinnelige/ubenyttede flybilletter. Utgiftene til hotell og mat har en imidlertid rett på
dekning av i tillegg til alternative transportkostnader, dog slik at det ikke skal utbetales
dobbel erstatning.

Klager har i tillegg fremmet krav på forsinkelsesrente. Det anbefales derfor at SAS dekker
forsinkelsesrente etter   forsinkelsesrenteloven regnet fra 30 dager etter at klager har
krevd standarderstatning eller annen erstatning og til betaling skjer.

Vedtak

Transportklagenemnda anbefaler at SAS dekker klagers merkostnader til alternative
transportmidler samt kostnadene til kost og losji, med tillegg av forsinkelsesrenter etter
forsinkelsesrenteloven.