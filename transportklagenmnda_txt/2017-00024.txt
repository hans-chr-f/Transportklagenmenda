Vedtak i Transportklagenemnda - Fly

Sammendrag

Krav om refusjon grunnet kansellering.

Dato
13.12.2017

Saksnummer
2017-00024

Tjenesteytere
Lufthansa German Airlines

Klager har i det vesentlige anført

Klageren skulle reise fra Delhi til Oslo via München den 27. november kl 01.50. Den 25.
november mottok klageren en sms fra Lufthansa om at LH763 fra Delhi til München var
kansellert, og med en link klager kunne følge for å booke om reisen. Det var ikke mulig å
booke om billetten via denne linken, ei heller fikk klager hjelp per telefon. Hun kontaktet
Lufthansa i India, Tyskland og i Storbritannia, men ingen kunne hjelpe henne. Heller ikke
SAS i Norge hvor klageren kjøpte billetten kunne bistå. Klageren kontaktet sitt reisebyrå i
Norge og fikk holdt av plasser med Air France i tilfelle det ikke lyktes å endre opprinnelige
billetter.    

Klageren møtte opp på flyplassen den 26. november, her ble hun satt i kontakt med
Lufthansa på telefon via et billettkontor. Klageren ble forklart at det var fullt med
Lufthansa den 27. november, men at dersom hun ordnet billett på egen hånd ville hun
få denne refundert av Lufthansa. Hun endte derfor opp med å kjøpe en ny billett med
Air France til kroner 13 527. Lufthansa agenten sa videre at flyselskapet faktisk ville spare
penger dersom klageren kjøpte billetten med Air France, da det kun var ledig billett i en
høyere prisklasse med Lufthansa de nærmeste dagene. 

Klageren stiller seg kritisk til at Lufthansa ikke vil følge opp lovnaden til sin agent i Delhi.

Klageren krever refusjon av ny billett, kroner 13 527.

Det vises for øvrig til klagerens brev.

Tjenesteyterne har i det vesentlige anført
LH763 ble dessverre kansellert som følge av pilotstreik, det vises til fremlagt
dokumentasjon. Hendelsen var ekstraordinær utenfor Lufthansa kontroll. 

Ved kansellering kan passasjerene velge enten å avbryte reisen mot refusjon eller
ombooking. Klager valgte å avbryte kontrakten med Lufthansa og kjøpe billett med et
annet selskap. 

Lufthansa anbefaler klageren å kontakte billettutsteder for å søke refusjon av den
ubenyttede returreisen. Kun selskapet som har utstedt billetten kan endre/refundere
billetten. 

Av godvilje ønsker Lufthansa å utbetale 250 euro til klageren, men flyselskapet kan ikke
imøtekomme hennes krav utover dette.

Nemnda bemerker

Kansellering gir rett til erstatning med mindre flyselskapet godtgjør at innstillingen
skyldes ekstraordinære omstendigheter som ikke kunne vært unngått selv om alle
rimelige tiltak var truffet, jf. EU-forordning 261/2004 artikkel 5. Det er flyselskapet som
må godgjøre at det foreligger et slikt spesielt tilfelle. Flyselskapet må videre godtgjøre at
det har truffet alle rimelige tiltak for å unngå innstillingen.

EU-forordningen nevner i sin fortale at streik kan være et eksempel på en ekstraordinær
omstendighet som medfører at flyselskapets forpliktelser bør være begrenset eller
bortfalle. Forordningen sier imidlertid ikke at enhver streik som rammer flyselskapets
drift må anses å ligge utenfor dettes kontroll. Forordningen sier heller ikke om det skal/
bør skilles mellom streik i eget selskap eller streik hos andre.

Nemnda er av den oppfatning at streik hos tredjemann, for eksempel streik blant
flygeledere og flyplassansatte, faller utenfor flyselskapets ansvarsområde. Innstilling som
følge av slik streik gir således etter nemndas vurdering ikke rett til erstatning etter EU-
forordningen.

Flertallet, lederen og flyselskapenes representanter, er videre av den oppfatning at også
en lovlig streik blant selskapets ansatte oftest vil være en ekstraordinær omstendighet i
EU-forordningens forstand. I dette tilfellet skyldtes kanselleringen streik blant selskapets
piloter. Flertallet er av den oppfatning at en slik streik faller utenfor det som må anses
som en del av selskapets ordinære drift, og at den må anses som en ekstraordinær
omstendighet i forordningens forstand.

Flertallet finner det videre godtgjort at kanselleringen ikke kunne vært unngått selv om
alle rimelige tiltak var truffet.
Etter flertallets vurdering gir således kanselleringen ikke rett til standarderstatning etter
EU-forordningen.

Nemndas mindretall, forbrukernes representanter, mener at en lovlig varslet streik er en
generell risiko ved å drive en virksomhet, selv om ikke streik kan eller skal forhindres av
flyselskapet. En intern og lovlig streik hos flyselskapet er en del av flyselskapets ordinære
drift og kan derfor ikke anses som ekstraordinær. Mindretallet mener derfor klager har 
krav på standardkompensasjon.

Ved kansellering har passasjeren valget mellom refusjon av hele billettprisen og
omruting snarest mulig. Lufthansa sørget ikke for omruting, men oppga en link der
klager selv kunne sørge for dette og få plass på neste dags flyvning. Linken fungerte ikke,
og flere telefoner til Lufthansa resulterte ikke i at hun fikk hjelp. Da hun kom til flyplassen
neste dag opplyste Lufthansa at det ikke var plass på flyet, men at hun kunne bestille
billett med et annet selskap, og at Lufthansa ville refundere det billetten kostet. Hun
kjøpte billett med Air France til kr 13 527. 

Nemnda er av den oppfatning at Lufthansa ikke har oppfylt sin plikt til å omrute klageren
og heller ikke sørget for å hjelpe henne på en måte som gjorde at hun fikk plass på
flyet neste dag. Etter nemndas vurdering må Lufthansa i den foreliggende situasjonen
refundere klagerens utgifter til billett med Air France med fradrag for allerede utbetalt
erstatning på euro 250 .

Vedtak

Transportklagenemnda-fly anbefaler at Lufthansa utbetaler en erstatning stor kr. 13.527
med fradrag av euro 250.