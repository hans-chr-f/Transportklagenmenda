Vedtak i Transportklagenemnda
- Kollektivreiser

Sammendrag

Krav om refusjon av ilagt gebyr.

Dato
11.11.2021

Saksnummer
2021-01299

Tjenesteytere
Vy

Klager har i det vesentlige anført

Klagers representant opplyser at klager, hennes datter, reiste med toget fra Oslo til
Lillestrøm da hun ble ilagt gebyr. Datteren hadde ikke strøm på mobilen og moren
mener det er kritikkverdig at Vy ikke tilbød datteren en lader, evt. en telefon for å ringe
hjem for å skaffe billett. Vy bør ta hensyn til at Oslo var betegnet som rød sone på dette
tidspunktet, og med rimelig stengt sentrum var det lite hyggelig for en tenåringsjente
å oppholde seg lengre enn nødvendig sent en kveld. Slik klagers representant ser det
burde kontrolløren ha tilbudt datteren å sette seg i "betjent vogn". 

Videre stusser hun på at Vy har utstedt gebyret i datterens navn da det følger av
inkassoloven § 17.2 at hun ikke kan belastes for gebyret.

Klagers representant ber om at Vy frafaller gebyret som datteren ble ilagt.

Tjenesteyterne har i det vesentlige anført
Ved billettkontroll ble klager påtruffet i en vogn merket «kun gyldig billett» på tog
1651 den 21. mars etter avgang fra Oslo S. Klager kunne ved kontroll ikke fremvise
gyldig billett for reisen hun benyttet seg av, og ble ilagt kontrollgebyr. Vy viser til
dokumentasjon fremlagt av selskapet.

Det medfører ikke riktighet at kontrollen ble utført i vogn hvor du kan kjøpe billett – altså
vogn som er merket «billettsalg». Vy bestrider at det var tilfelle. Det utstedes generelt
ikke kontrollgebyr i denne vognen hvor konduktør har ansvar for kontroll og salg av
billetter og konduktør kan ikke utstede kontrollgebyr. Har man ikke billett i orden på
forhånd kan man ta plass i denne vognen hvor billett kan kjøpes.

Generelt kan billetter kjøpes på forhånd i kiosker, billettautomater eller på
forhåndsbetalt reisekort. I våre reisevilkår punkt 3 C er det angitt «kjøp og validering av
digitale/elektroniske billetter skal foretas før ombordstigning”. Videre er de ubetjente
vognene på toget tydelig merket ut og innvendig med «kun gyldig billett» som påminner
og gjør oppmerksom på at man må ha billett i orden. Når klager til tross for reisevilkår
og tydelig merking av de ubetjente vognene med kun gyldig billett likevel tar plass i en
slik vogn uten billett så løper man en risiko som her realiserte seg ved at det ble utført
kontroll, og klager ble ilagt kontrollgebyr.

Vy tilbyr ikke salg av billett i en kontrollsituasjon som ikke gir noen mening. Når man har
valgt en vogn merket «kun gyldig billett» uten å ha gyldig billett må Vy legge til grunn at
man ikke har til hensikt å kjøpe billett.

Kontrollgebyr ble ilagt på det objektive kriterium og faktum at klager ikke kunne
presentere gyldig billett for reisen hun benyttet seg av. Hjemmel for å ilegge gebyr
fremgår av våre reisevilkår punkt 4 A: Hvis du ikke kan vise gyldig billett i en kontroll, må
du betale et gebyr fastsatt av Samferdselsdepartementet.

Vy opprettholder krav om betaling av kontrollgebyret.

Nemnda bemerker

Klager ble ilagt gebyr i ubetjent vogn på toget fra Oslo til Lillestrøm 21. mars 2021 da hun
ikke kunne vise gyldig billett.

Det fremgår av Vys transportvilkår § 4 at passasjerer som ved kontroll ikke kan vise gyldig
billett, vil bli ilagt et gebyr.

Klager kunne ikke vise billett, og vilkårene for å ilegge gebyr var til stede.

Klagers representant viser til at Vy burde utvise skjønn samt vise mer hensyn for de
omliggende omstendigheter datteren befant seg i. Nemnda viser til at det er den
reisendes ansvar at mobiltelefonen fungerer og billett kan vises. Den reisende kan lett
sjekke telefonen før påstigning på toget og gå på betjent vogn dersom det er problemer.
Det er også klagers ansvar at telefonen fungerer og at det er tilstrekkelig strøm på
telefonen. 

Nemnda vurderer klagen i forhold til om det var grunnlag for ileggelse av gebyr etter
transportvilkårene. Spørsmålet om adgang til rettslig inndrivelse etter inkassoloven av
mindreårige, ligger utenfor hva nemnda kan ta stilling, og nemnda har således ingen
merknader til klagers anførsel om dette.

Vedtak

Transportklagenemnda finner ikke å kunne anbefale at gebyret frafalles.