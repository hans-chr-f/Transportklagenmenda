Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
22.09.2017

Saksnummer
2016-01313

Tjenesteytere
Wizz Air

Klager har i det vesentlige anført

Klager skulle reise fra Bergen til Warszawa den 30. september 2016 kl 11.55 med
direktefly, flight W6 1520. Flyet ble nesten et døgn forsinket.  

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
Wizz Air har ikke avgitt uttalelse til nemnda. Til klager har selskapet i det vesentlige
anført:

W6 1520 ble forsinket 23 timer og 11 minutter grunnet lynnedslag. Hendelsen er
ikke kompensasjonsberettiget i henhold til EU-forordning 261/2004 da årsaken var
ekstraordinære omstendigheter utenfor Wizz Airs kontroll som ikke kunne vært unngått
selv om alle rimelige tiltak var truffet. 

Wizz Air vil vurdere refusjon av utgifter i ventetiden mot kvitteringer, men kan ikke
imøtekomme klagers krav om standarderstatning.

Nemnda bemerker

Flyselskapet Wizz Air har tross oppfordring ikke avgitt uttalelse til nemnda. Nemnda
treffer vedtaket på grunnlag av opplysningene som er fremkommet tidligere i saken, jf
transportklagenemndforskriften § 5-3 tredje ledd.

Klageren krever standarderstatning begrunnet med at han kom om lag ett døgn forsinket
frem til sitt endelige bestemmelsessted Warszawa. 

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7 samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Wizz Air har som nevnt ikke avgitt uttalelse til nemnda. Flyselskapet har derimot
gitt en uttalelse til klageren, men har ikke dokumentert hva som var årsaken til
uregelmessigheten. Selskapet har følgelig ikke godtgjort at forsinkelsen skyldtes en
ekstraordinær omstendighet som ikke kunne vært unngått. Klageren har da rett til
standarderstatning på 250 euro.

Vedtak

Transportklagenemnda - fly anbefaler at Wizz Air betaler standarderstatning til klageren
med 250 euro.