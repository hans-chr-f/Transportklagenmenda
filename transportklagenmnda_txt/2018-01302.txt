Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
25.09.2018

Saksnummer
2018-01302

Tjenesteytere
Norwegian

Klager har i det vesentlige anført

Klager reiste med Norwegians flyvning DY950 fra Oslo lufthavn (OSL) til København (CPH)
21. mars 2018 kl. 19.40. Flyvningen ble forsinket med tre timer, og klager har på denne
bakgrunn fremsatt krav om standardkompensasjon i henhold til EU-forordning 261/2004
på 250 euro.

Tjenesteyterne har i det vesentlige anført
Norwegian har ikke kommet med uttalelse til Transportklagenemnda. Norwegians
kundeserviceavdeling har tidligere vist til at flyvningen ble forsinket med tre timer og tre
minutter, og vist til at forsinkelsen skyldtes værforhold. Norwegian har på dette grunnlag
avvist klagers krav om standardkompensasjon.

Nemnda bemerker

Norwegians flyvning DY950 fra Oslo til København 21. mars 2018 ble forsinket med tre
timer og tre minutter. 

Flyselskapet har tross oppfordring ikke avgitt uttalelse til nemnda. Nemnda treffer
da vedtak basert på opplysningene som er fremkommet tidligere i saken, jf.
transportklagenemndforskriften § 5-3 tredje ledd. Nemnda legger derfor til grunn at
klager ankom København over tre timer forsinket. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Norwegian har ikke gitt noen redegjørelse eller fremlagt noe dokumentasjon som
godtgjør at forsinkelsen skyldtes ekstraordinære omstendigheter som ikke kunne vært
unngått. Forsinkelsen gir etter dette rett til standarderstatning på 250 euro.

Vedtak

Transportklagenemnda anbefaler at Norwegian utbetaler til klager
standardkompensasjon på 250 euro.