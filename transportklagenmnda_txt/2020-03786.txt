Vedtak i Transportklagenemnda - Fly

Sammendrag

Krav om refusjon av flybillett. Avbestilt ved en feil.

Dato
11.05.2021

Saksnummer
2020-03786

Tjenesteytere
Widerøe

Klager har i det vesentlige anført

Klager hadde flybillett for reise med Widerøe fra Andenes til Tromsø den 17. desember
2020 (flynummer WF866). Billetten kostet 1149 NOK og ble bestilt i oktober 2020. 

Det viste seg senere at klager ikke hadde behov for reisen. Grunnet mangel på sjekk av
regler og i ren misforståelse kansellerte klager den betalte reisen istedet for å ombooke
den. Klager trodde alt var i orden og at betalt beløp på 1149 NOK ville bli tilbakebetalt.
Widerøe refunderte straks skatter og avgifter til klagers betalingskort (119 NOK). 

Klager krever full refusjon av billetten, med fratrekk for allerede utbetalte skatter og
avgifter.

Tjenesteyterne har i det vesentlige anført
Ut fra informasjonen som er sendt inn kan ikke Widerøe se noe annet enn at billetten er
avbestilt av kunden selv via web og at skatter/avgifter er refundert.

Klager hadde en lavprisbillett som ikke er refunderbar og har selv avbestilt på websiden.
Skatter og avgifter er refundert og i dette tilfellet er det det han har krav på.

Nemnda bemerker

EU-forordning 261/2004 regulerer passasjerers rettigheter i tilfelle av nektet
ombordstigning, kanselleringer og forsinkelser. Den regulerer imidlertid ikke
refusjonsspørsmål i tilfeller hvor passasjeren selv velger å ikke benytte reisen/
avbestiller på eget initiativ. Dette er påpekt i EU-kommisjonens tolkningsveiledning
av passasjerrettighetene sett i lys av situasjonen med Covid-19. Det er poengtert
at det avgjørende for refusjonsspørsmålet i slike tilfeller er reglene og vilkårene for
passasjerens billett.

Klager hadde en ikke-refunderbar billett. Ettersom det var klager selv som avbestilte
billetten har han med dette ikke rett på refusjon utover refunderbare skatter og avgifter.
Dette er allerede refundert.

Transportklagenemnda kan basert på ovenstående ikke anbefale at klager gis medhold.

Vedtak

Transportklagenemnda anbefaler ikke at klager gis medhold.