Vedtak i Pakkereisenemnda

Sammendrag

Saken gjelder diverse mangler under en «kitecamp» på Rhodos.

Dato
..

Saksnummer
256/13P

Tjenesteyter
Sideshoreno

Sakens dokumenter ble lagt frem.

Klager: X

Turarrangør: Sideshore.no

Reisemål: Hellas, Rhodos

Antall reisende: 2

Reisens pris: 7.400,-

Tidsrom: 200713 - 260713

Saken gjelder:

Saken gjelder diverse mangler under en «kitecamp» på Rhodos.

Klager anfører at 3 personer ble innlosjert på to-mannsrom, og at den tredje personen
var en totalt ukjent. Det var ikke varmt vann i dusjen og det var ikke dusjforheng slik at
hele badet ble vått når man dusjet. Klager hevder at han pga overbooking ble flyttet til
et annet hotell og dermed ekskludert som deltaker på campen da resten av deltagerne
bodde på det første hotellet. På det nye hotellet var det ingen matservering. Klageren
måtte derfor forflytte seg til og fra hotell nr. 1 i forbindelse med måltidene.

Flere av de markedsførte campaktivitetene ble ikke gjennomført.

Sideshore.no anfører at «kitecamp» er en aktivitetsferie der det tilbys overnatting, mat
og aktiviteter samt transport. Noe av hensikten med en camp er den sosiale delen der
man blir kjent med andre kitere.

Klageren ble innlosjert på et trippelrom, noen ønsker dobbeltrom og noen singelrom som de
betaler ekstra for. Klager visste at han skulle dele rom med 2 personer.

Etter et par netter henvendte klager seg til campansvarlig for å forespørre om det var mulig
å bytte til et dobbeltrom. Det fantes ikke ledige rom på campen, men et nærliggende hotell
hadde rom. Dette ble akseptert og rombyttet medførte ikke ekstra kostnader. Campansvarlig
ble ikke kontaktet etter dette og antok at klageren var fornøyd.

Alle måltidene ble inntatt på hotell nr. 1, dette for at alle deltakerne skulle bli inkludert i
gruppen og samtidig få med seg dagens aktiviteter.

Alle aktivitetene ble gjennomført, men klager møtte ikke opp i tide til å delta.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen, jf.
pakkereiseloven § 6-1. Avvik fra det avtalte regnes likevel ikke som en mangel dersom de er
av mindre betydning og er at det slag kunden må regne med kan inntreffe fra tid til annen.
Avtalen omfatter pakkereisen slik den fremkommer av bestilling og bekreftelse, opplysninger
inntatt i turarrangørs katalog mv., jf. alminnelige vilkår for pakkereiser pkt. 2. Mangler gir
grunnlag for et forholdsmessig prisavslag med mindre de avhjelpes innen rimelig tid og uten
vesentlige ulemper for de reisende, jf. pakkereiseloven § 6-2.

Etter å ha lest vedleggene til klagen, kan nemnda ikke se at pakkereisen som ble arrangert
som en kitecamp på Rhodos, lider av en mangel som kan gi grunnlag for prisavslag.

Det fremgår etter nemndas syn av nettkorrespondanse mellom klageren og X.

Den 12. juni kl. 11.17 og 11.20 spør klageren: «typ all inclusive det er det sånn?». Han får til
svar: «Type frokost og middag inkludert + a whole lot of fun».

Klageren bestilte så reisen den 27. juni. 9. juli spør klageren: «kan man regne med å få
tomannsrom eller?». Han får til svar: «Litt vag info kanskje;)

Kan ikke garantere dobbeltrom men det blir i alle fall ikke sovesal;)».

Den 21. juli spør klager: «Får dere fikset i dette rom-greiene? Helt uaktuelt å betale 3700*2 for
å bo på 3pers på et tomannsrom, der ukjente krafser på deg om natta».

Nemnda legger etter dette til grunn at klageren var innforstått med hva pakkereisen inneholdt
da han bestilte reisen, selv om arrangøren har brukt uttrykket «helpensjon» på en nettside.
Under overskriften Camp HELPENSJON står det oppgitt hva som er inkludert av mat, nemlig 7
frokoster og 7 middager, i tillegg til at ovennevnte referat av korrespondanse viser at klageren
visste hva som var inkludert da han bestilte reisen. Etter at han klaget på romforholdene fikk
han uten tillegg i prisen endret rom til et tomannsrom beliggende på et nærliggende hotell.

For så vidt gjelder de øvrige ankepunktene står påstand mot påstand.

Vedtak:

Reklamasjonsnemnda for pakkereiser kan ikke anbefale at det gis noen kompensasjon i dette
tilfellet.

Vedtaket var enstemmig.