Vedtak i Transportklagenemnda - Fly

Sammendrag

Krav om standarderstatning ved kansellering da barn ikke kunne reise alene. Covid-19.

Dato
08.04.2021

Saksnummer
2020-01989

Tjenesteytere
SAS

Klager har i det vesentlige anført

Klager bestilte flybilletter for avreise 23. juni 2020 til sine to barn den 27. mai 2020 og på
den tiden kunne barn reise alene. Billettene hadde avreise fra Alta til Haugesund. 

Den 13. juni mottar klager en e-post fra SAS om at hennes barn kunne reise alene
den 23. juni og at hun måtte fylle ut et skjema da barna reiser alene. Den 22. juni får
klager igjen en e-post hvor det kommer frem at SAS ikke tilbyr tjenesten for barn som
reiser alene mellom 13. til 30. juni. Dette var dagen før avreise. Klager fikk så flyttet
avreisedatoen til den 1. juli, men dagen etter får klager igjen beskjed om at dette ikke
går. Hun ber da om å få flyttet billettene til en annen flyplass slik at hun kan ha følge til
barna. Dette går ikke SAS med på så klager måtte kjøpe nye billetter og kjøre Karmøy –
Oslo og overnatte to dager på hytte. 

Klager krever standarderstatning på 250 euro per barn, totalt 500 euro, i henhold til
261/2004.

Tjenesteyterne har i det vesentlige anført
Den 26. mai kjøpte klager reise med SAS fra Alta til Haugesund tur/retur 23. juni/10.
august. Det ble bestilt ledsager for barn som reiser alene under 12 år og forespørselen
ble bekreftet fra SAS 13. juni. 

Med bakgrunn i covid-19 pandemien ble det av sikkerhetsmessige årsaker innført
embargo på barn som reiser alene, i første omgang gjeldene fra 13. til 30. juni.
Klager fikk informasjon om dette på e-post fra SAS den 22. juni og 23. juni ble det
gjort en kostnadsfri ombooking til avreise 1. juli. Det ble lagt inn forespørsel om UM
(unaccompanied minor) på den nye reisen og 24. juni ble denne forespørselen avvist
med informasjon om at embargo var forlenget til 31. august. 

Den 25. juni ble klagers booking kansellert og senere refundert i sin helhet. 

Selv om informasjonen ikke kom så tidlig som klager forventet, er det ikke
dermed grunnlag for å kreve kompensasjon. For å kunne være berettiget til
standardkompensasjon etter EU-forordning 261/2004 må det foreligge en kansellert eller
forsinket flyvning, som ikke er tilfelle i denne saken. SAS mener de har gjort det som står
i sin makt for å hjelpe klager gratis med ombooking og senere full refusjon av reisen som
ikke lot seg gjennomføre. 

Det er heller ikke grunnlag for å kreve erstatning på grunnlag av nektet ombordstigning.
Etter forordningen har flyselskapet anledning til å nekte bestemte passasjerer
ombordstigning dersom dette gjøres av sikkerhetsmessige hensyn. Et slikt tiltak – å
begrense barns muligheter til å reise alene uten ledsager under pandemien – må anses
for å være et slikt unntak som ikke utløser erstatningsplikt for flyselskapet. 

SAS kan ikke imøtekomme klagers krav om EU kompensasjon.

Nemnda bemerker

I denne saken hadde klager en booking med to flybilletter for to barn som skulle reise
alene.

Reiseruten var:

Utreise den 23. juni 2020: Alta-Oslo-Haugesund
Returreise den 10. august 2020: Haugesund- Oslo -Alta 

Den 13. juni sendte SAS en bekreftelse til klager på at hennes barn kunne reise alene. 

Dagen før avreise, den 22. juni, fikk klager beskjed fra SAS om at barna likevel ikke kunne
fly alene den 23. juni. Barna ble da booket om til avreise den 1. juli. Imidlertid viste det
seg at barn heller ikke fikk reise alene den 1. juli. Klager mottok full refusjon fra SAS for
reisen  og kjøpte deretter nye flybilletter fra en annen flyplass (Lakselv). 

Klager har fremsatt krav om standarderstatning på 250 euro per barn p. g. a. hendelsen. 

Kansellering gir rett til standardkompensasjon med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordningen 261/2004 artikkel 5.

Begrepet kansellering er i EU-forordningens artikkel 4 bokstav l) definert som  "En
planlagt flyvning som ikke gjennomføres og som det var minst én reservasjon på."

Flyvningen klager hadde billetter til ble gjennomført, og det er etter nemndas syn ikke
snakk om en kansellering. 

Nemnda må vurdere om klager har krav på standarderstatning fordi hennes barn
ikke fikk reise alene på flyvningen den 23. juni 2020 og om dette utløser en rett på
standarderstatning etter artikkel 4.  

EU-forordning 261/2004 stadfester at nektet ombordstigning mot passasjerens vilje
berettiger passasjeren til standarderstatning i henhold til fastsatte satser, jf. artikkel 4
punkt 3, jf. artikkel 7. 

Det følger av EU-forordning 261/2004 artikkel 2 bokstav j at passasjerer kan nektes
ombordstigning uten å ha krav på standarderstatning dersom "det er rimelig
grunn til avvisningen, f. eks. av helse- eller sikkerhetsmessige årsaker eller fordi
reisedokumentene er utilstrekkelige."

I dette tilfellet ble klager nektet ombordstigning. Det avgjørende for om klager har krav
på standarderstatning er om SAS hadde rimelig grunn til å avvise klager. 

SAS har forklart at årsaken til at klager ble nektet ombordstigning knytter seg til barnas
sikkerhet. Det er imidlertid ikke forklart ytterligere. I dette tilfellet mener nemnda
at SAS ikke har redegjort/dokumentert i tilstrekkelig grad hvilke helsemessige eller
sikkerhetsmessige konsekvenser det medfører at  barn reiser alene i dette tilfellet.
Nemnda er kjent med at andre selskaper tillot at barn reiste alene på samme tidspunkt.
Nemnda mener at SAS derfor ikke har rimelig grunn til å avvise klager. 

Klager har derfor krav på standarderstatning. 

Partene er enige om SAS har refundert klagers utgifter til billetter. 

Klager har opplyst at hun, som følge av SAS´opptreden, måtte kjøre fra Karmøy til Oslo,
overnatte på en hytte samt kjøpe nye flybilletter til sine to barn fra en annen flyplass. 

For at klager skal ha krav på dekning av disse utgiftene må de alminnelig vilkårene for
erstatning være oppfylt. Alle vilkårene må være oppfylt.  

Vilkårene for erstatning er: 

- ansvarsgrunnlag 
- økonomisk tap
- adekvat årsakssammenheng

Nemnda mener at klager i dette tilfellet ikke har lidt et økonomisk tap. 

Nemnda viser til at klagers utgifter, 1250 kroner i overnatting, 2954 kroner i nye
flybilletter samt utgifter til transport tur/retur Oslo, er lavere enn det fulle beløp klager
har fått refundert av SAS på 9928 kroner.  Vilkårene for erstatning er ikke oppfylt.  

Nemnda anbefaler at SAS utbetaler standarderstatning på 250 euro per person, totalt
500 euro.

Vedtak

Transportklagenemnda anbefaler at SAS utbetaler 500 euro til klager.