Vedtak i Pakkereisenemnda

Sammendrag

Krav om refusjon av tapt arbeidsinntekt grunnet tidendring.

Dato
22.05.2018

Saksnummer
2018-00504

Tjenesteytere
Tyrkiareiser

Klager har i det vesentlige anført

Klager bestilte en pakkereise for to personer med innkvartering i en ett-romsleilighet på
Caligo Apart., Alanya i perioden 07.06.2018 - 14.06.2018. Totalpris kr. 12.144.

Klager har mottatt en e-post fra Tyrkiareiser om at utreisetidspunktet fra Haugesund
er flyttet 10 timer frem, fra kl. 20.25 til kl. 10.30 den 07.06.2018. Klager jobber turnus
og valgte reisen på grunn av gunstig utreisetidspunkt sent på kvelden. Klager bor i
Stavanger og må nå reise til Haugesund kvelden før. Klageren mister kveldsvakten 06.06
og dagvakt 07.06.2018 som utgjør kr. 4.446,80.

Endringen i flyprogrammet vil medføre kr. 4.446,80 i tapt arbeidsinntekt. Klager krever
beløpet refundert.

Det vises for øvrig til korrespondanse fra klager.

Tjenesteyterne har i det vesentlige anført
Tyrkiareiser viser til e-postkorrespondanse med klager den 20. februar 2018 der det
fremgår at klager fikk tilbud om fri ombooking eller avbestilling av pakkereisen med
avreise 07.06.2018. Klager valgte å beholde reisen.

Tyrkiareiser anfører at de ikke gir kompensasjon ved tidsendringer og viser til sine
reisevilkår under pkt. 6.3. 

"6.3. ARRANGØRENS RETT TIL Å ENDRE REISENS INNHOLD ELLER BETINGELSER ETTER
AVTALEINNGÅELSE
Arrangøren kan ikke endre avtalevilkårene eller reisens spesifikasjoner til ulempe for
kunden etter avtaleinngåelse, med mindre det er tatt forbehold om å endre spesielt
angitte ytelser/spesifikasjoner, og dette uttrykkelig fremgår av den enkelte avtale, dvs.
reisebevis eller annet avtaledokument. Arrangøren plikter å underrette kunden skriftlig
så fort som mulig dersom han ønsker å endre betingelser eller innhold etter dette punkt.
Arrangøren skal samtidig opplyse kunden om hans rett til å heve kjøpet av reisen dersom
endringene medfører at reisen vil lide av vesentlige mangler for kunden etter endringen,
eller å kreve prisavslag dersom reisen vil bli mangelfull. Har kunden ikke påberopt seg
denne retten innen 3 dager etter at meldingen om endringen har kommet frem, mister
han retten til å heve kjøpet eller kreve prisavslag. Dersom spesielle omstendigheter fører
til at fristen ikke kan overholdes, plikter kunden å gi beskjed så snart som mulig og innen
rimelig tid. 

Tyrkiareiser tar forbehold om programendringer og trykkfeil. Informasjon om flytider,
flyselskap og flytyper i programmet er foreløpige. Endelig informasjon fremgår av
billetten, men også den kan endres etter at billetten er utstedt. Endring av flytid
berettiger ikke til refusjon. Eventuelle mindre endringer oppdateres fortløpende under
presentasjonen av hotellene på tyrkiareiser.no. Vesentlige endringer som skjer etter
at reisen er bestilt vil bli meddelt med mail så snart Tyrkiareiser er gjort kjent med
endringen."

Det vises for øvrig til korrespondanse fra Tyrkiareiser.

Nemnda bemerker

I medhold av Alminnelige vilkår for pakkereiser punkt 1, anses avtalen mellom partene
inngått ved bekreftet bestilling. 

I medhold av punkt 2 omfatter avtalen pakkereisen slik den fremgår av bestilling og
bekreftelse og reisebevis eller lignende dokument. For øvrig omfatter avtalen også
arrangørens eventuelle individuelle betingelser. Videre er opplysninger arrangøren har
gitt i kataloger, brosjyrer eller lignende en del av avtalen med mindre de må antas å være
uten betydning for kundens kjøp av den aktuelle pakkereise.

Arrangøren har i sine reisevilkår tatt forbehold om at informasjon om flytider og andre
forhold rundt flyreisen kan endres.  Reiseprogrammet planlegges lang tid før reisene
gjennomføres.

Klageren har krevd å få erstattet tapt arbeidsfortjeneste fordi avgangstiden ble flyttet
frem 10 timer.  Arrangøren har på sin side tilbudt klageren fri ombooking til en annen
reise eller avbestilling av reisen med full refusjon av reisens pris. 

Slik saken ligger an kan nemnda ikke anbefale at klageren gis erstatning for tapt
arbeidsfortjeneste.  Det er tatt forbehold om at flytiden kan endres, det er tilbudt
ombooking til annen reise eller full refusjon av reisens pris.

Vedtak

Pakkereisenemnda kan ikke anbefale at klageren gis erstatning for tapt
arbeidsfortjeneste.