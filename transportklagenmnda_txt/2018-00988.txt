Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
26.10.2018

Saksnummer
2018-00988

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY8402 fra Oslo lufthavn (OSL) til
Kristiansand (KRS) 10. februar 2018 kl. 06.00. Flyvningen ble kansellert. Klager anfører
at han ikke fikk informasjon om kanselleringer utover samtaler med de som jobbet med
bagasjen. 

På bakgrunn av kanselleringen har klager fremsatt krav om standardkompensasjon i
henhold til EU-forordning 261/2004 på 250 euro.

Tjenesteyterne har i det vesentlige anført
Norwegians flyvning DY280 fra Oslo til Kristiansand 9. februar 2018 ble kansellert
som følge av værforholdene i Kristiansand denne dagen. Det var glatte rullebaner i
kombinasjon med sidevind. Det ble innført restriksjoner på flyplassen på grunn av "low
braking action on runway", hvilket betyr at tilstanden på rullebanens overflate (friksjon)
gir dårligere grep, som igjen påvirker flyets begrensninger i sidevind fordi bremselengden
økes. Dette medfører at det vil være lengre tid mellom hver avgang og landing. 

Når det innføres slike restriksjoner vil kapteinen informeres, og må deretter vurdere
situasjonen. Selv om andre fly har landet og tatt av i samme tidsrom, er det flere faktorer
som spiller inn. I dette tilfellet ble situasjonen vurdert slik at det ikke var mulig å lande av
sikkerhetsmessige årsaker. 

Norwegian informerte sine passasjerer om kanselleringen og arrangerte forpleining i
henhold til EU-forordning 261/2004. Berørte passasjerer ble tilbudt ombooking eller full
refusjon. Klager har mottatt refusjon av sin ubenyttede billett til kroner 780. 

Klager kjøpte seg ny billett (bookingreferanse VC2VKW) for en såkalt "rescue flight" 10.
februar 2018 fra Oslo til Kristiansand, DY8402. Flyvningen ble ikke gjennomført da det
etter hvert ble organisert to busser som kjøpte passasjerene fra Oslo til Kristiansand 9.
februar. Betalt pris på kroner 2 239 ble automatisk refundert til klager. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav om standardkompensasjon.

Nemnda bemerker

Klager skulle opprinnelig reise med Norwegians flyvning DY280 fra Oslo til Kristiansand
9. februar 2018. Denne flyvningen ble kansellert. Klager kjøpte deretter billett med
Norwegians flyvning DY8402 fra Oslo til Kristiansand dagen etter, den 10. februar 2018
kl. 06.00. Denne flyvningen ble også kansellert.

Norwegian har fremlagt dokumentasjon for vanskelige værforhold den 9. februar 2018.
Når det gjelder flyvningen den 10. februar 2018 - som klager kjøpte billett til - er det ikke
redegjort nærmere for hvorfor denne ble kansellert. Norwegian har i denne forbindelse
kun opplyst at det ble satt opp busser til Kristiansand. Norwegian har ikke opplyst om
klager fikk tilbud om plass på bussen til Kristiansand.

Klager har opplyst at han ikke fikk noen beskjed om kanselleringen fra Norwegian, og at
han fikk vite det tilfeldig fra bakkemannskapet som jobbet med bagasjehåndteringen. 

Nemnda kan ikke se at Norwegian har godtgjort at kanselleringen av flyvningen 10.
februar 2018 skyldtes ekstraordinære forhold som ikke kunne vært unngått. 

Klager har derfor krav på standarderstatning etter forordningen.

Vedtak

Transportklagenemnda - fly anbefaler at Norwegian utbetaler standarderstatning til
klager med 250 euro.