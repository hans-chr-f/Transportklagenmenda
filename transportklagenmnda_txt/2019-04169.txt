Vedtak i Pakkereisenemnda

Sammendrag

Krav om refusjon av reisens pris grunnet peanøttallergi,
utvalget i all inclusive og at de ikke fikk flytte til et annet hotell.

Dato
16.01.2020

Saksnummer
2019-04169

Tjenesteytere
Nazar Nordic AB

Klager har i det vesentlige anført

Klagen gjelder en pakkereise for seks personer med innkvartering i to dobbeltrom
med all inclusive på Diamant Residence, Sunny Beach, Bulgaria i perioden 31.07.2019 -
14.08.2019. Totalpris 66 903 kroner. 

Klager var ikke fornøyd med:
- Annet
- Hotellstandarden generelt
- Manglende aircondition
- Manglende rengjøring
- Støy
- All inclusive
- Reiselederservice
- Hotell
- Balkong / markterrasse
- Beliggenhet
- Ønskemål

Klager hadde bestilt hotellopphold og all inclusive. Klager ga beskjed i resepsjonen og
i restauranten at en i reisefølget hadde allergi mot peanøtter. Første dagen ble maten
merket med innhold og klager tok dette som et godt tegn. Men etter middagen følte
klagers mann seg raskt dårlig. Heldigvis var det en døgnåpen lege rett ved siden av
hotellet og klagers mann fikk intravenøs behandling. 

Klager følte seg usikker på maten som ble servert og var redd for at hennes mann
skulle bli syk igjen. De tok kontakt med Nazar og ønsket å bytte hotell. Etter møtet med
Nazar, ble de oppringt av guiden og ble forespeilet at de skulle forsøke å finne et nytt
hotell. Klager ønsket at kontakten med Nazar skulle foregå per e-post og ble fra Nazars
hovedkontor informert om at de måtte betale et mellomlegg for å få flytte. Klager hadde
imidlertid ikke anledning til å betale noe ekstra da de allerede hadde fått utgifter både til
lege og måltider utenfor hotellet. 

Få dager før avreise og på flyplassen før avreise kontaktet klager hotellet med ønske
om å få to rom ved siden av hverandre, men klager fikk ikke rom som ønsket i løpet av
ferien. 

Klager ble sjenert av trafikkstøy, noe de ikke var blitt informert om før avreise. Videre
måtte de selv hente håndklær og toalettpapir. 

Klager mener de ikke tilfredsstillende hjelp og service fra Nazar da klagers mann ble
innlagt. 

Klagers krav: Refusjon av reisens pris.

Det vises for øvrig til korrespondanse fra klager.

Tjenesteyterne har i det vesentlige anført
Klagers mann fikk ved en feil i seg mat som inneholdt peanøtter.

Nazar ble kun informert om at klager ønsket å flytte til et annet hotell fordi de ikke stolte
på serveringen av all inclusive og merkingen av maten for han som hadde allergi. Nazar
har ikke lovet spesielle måltider for allergikere og kan ikke garantere at måltidene i all
inclusive blir spesialtilpasset, men det ble tatt kontakt med hotelledelsen som lovet å
gjøre sitt beste for klager ved å merke maten. Diamant Residence er et av Nazars hotell
med høyest standard og den beste service i Bulgaria. Dette er Nazars første klage på
dette hotellet. 

Nazar ble ikke informert om at de ikke var tilfredse med hotellets service i forbindelse
med at de selv måtte hente håndklær, laken som de ikke hadde lagt på sengene, at de
manglet toalettpapir, at de ble sjenerte av trafikkstøy eller at de ønsket rom ved siden av
hverandre. Nazar fikk derfor ingen mulighet til å løse klagers misnøye mens de oppholdt
seg hotellet.

Nazar anfører at klager ga uttrykk for at de ikke ønsket kontakt med Nazars representant
på hotellet, bortsett fra per e-post. Fra Nazars hovedkontor ble det sendt e-post til klager
den 2. august, 3 dager etter ankomst. Klager fikk tilbud om to forskjellige hotell de kunne
flytte til neste dag mot tillegg i prisen. Nazar ønsket tilbakemelding samme dag kl. 19:00.
Klager ga ingen tilbakemelding på e-posten og tok ikke kontakt senere i ferien. 

Nazar har henvist klager til å ta kontakt med sin reiseforsikring. 

Nazar kan ikke se at det foreligger grunnlag for prisavslag.

Det vises for øvrig til korrespondanse fra Nazar Nordic AB.

Nemnda bemerker

Arrangøren har ansvaret for at reisetjenestene som inngår i pakkereiseavtalen, leveres i
tråd med avtalen, jfr. pakkereiseloven § 25. Bestemmelsen spesifiserer ikke hva ansvaret
omfatter ut over å vise til avtalen, men innholdet utledes også av gitte opplysninger
i dokumentasjonen i markedsføringen. Arrangørens mangelsansvar omfatter avvik
hos arrangøren, men også feil og forsømmelser begått av dem arrangøren svarer for.
Dersom det foreligger en mangel ved pakkereisen, kan den reisende kreve avhjelp,
alternative tjenester, prisavslag eller erstatning etter henholdsvis § 27, § 28, § 31 og § 32.

Klager hadde bestilt all inclusive og klagers mann, som har nøtteallergi, fikk ved en
feil i seg mat som inneholdt peanøtter og ble alvorlig syk. Klager ønsket å bytte hotell
fordi de ikke stolte på serveringen av all inclusive og merkingen av maten. Klager fikk
tilbud om to forskjellige hotell de kunne flytte til mot tillegg i prisen, som de ikke ønsket.
Tjenesteyter har ikke lovet spesielle måltider for allergikere, men det ble tatt kontakt
med hotelledelsen som lovet å gjøre sitt beste for klager ved å merke maten. Nemnda
vurderer hendelsen med mannens allergi som svært uheldig, men kan ikke helt se at
tjenesteyter er ansvarlig for forholdet all den tid tjenesteyter ikke har garantert for
nøttefri mat og klager selv må ta ansvar for matinntak ved særlige behov som allergi. 

Klager har videre klagd på dårlig service fra hotellet, med at de selv måtte hente
håndklær, laken som de ikke hadde lagt på sengene, at de manglet toalettpapir, at de
ble sjenerte av trafikkstøy eller at de ønsket rom ved siden av hverandre. Det fremgår av
klagen at dette ble tatt opp med tjenesteyter på telefon og i møte, noe som er bestridt
av tjenesteyter. Av hensyn til bevissituasjonen har således ikke klager sannsynliggjort at
de på reisestedet reklamerte for disse forhold. Den reisende skal uten ugrunnet opphold
underrette arrangøren om mangler ved reisetjenester som inngår i pakkereiseavtalen jfr.
§ 26. Det følger av Prop.54 L (2017–2018) s. 119 at retten til å reklamere ikke faller bort
selv om man reklamerer senere. Sen reklamasjon kan likevel få betydning for beregning
av prisavslag eller kompensasjon dersom en tidlig reklamasjon ville ha ført til at tapet
kunne vært unngått eller ville ha blitt mindre. Alle forhold kunne ved enkle midler vært
avhjulpet og forholdene utgjør ikke grunnlag for prisavslag. 

Nemnda anbefaler at klager ikke gis medhold.

Vedtak

Pakkereisenemnda anbefaler at klager ikke gis medhold.