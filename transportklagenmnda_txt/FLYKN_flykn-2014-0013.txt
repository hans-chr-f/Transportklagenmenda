Vedtak i Transportklagenemnda - Fly

Sammendrag

Krav om erstatning grunnet kansellering.

Dato
28.05.2014

Saksnummer
013/14F

Tjenesteyter
Norwegian Air Shuttle ASA

Klager har i det vesentlige anført:

Klager skulle reise fra Oslo til Molde den 15. november 2013 kl. 22:00 med DY432. Flyet kunne
ikke lande i Molde grunnet dårlig vær og ble omdirigert til Ålesund. Da det ikke fantes busser i
Ålesund som kunne frakte passasjerene til Molde måtte flyet returnere til Oslo.

Klager forstår at værforhold kan være ekstraordinære, men at det ikke var satt opp nok busser
i Ålesund mener hun er innenfor Norwegians kontroll.

Klager krever standarderstatning 250 euro per person i henhold til EU-forordning 261/2004.
Videre krever klager refusjon av telefonutgifter og drosjeutgifter fra Gardermoen til hjemsted.

Det vises for øvrig til Norwegians brev.

Norwegian har i det vesentlige anført:

DY432 ble kansellert og omdirigert til Oslo Lufthavn som følge av dårlige værforhold. Det vises
til fremlagt rapport.

Kanselleringen er ikke kompensasjonsberettiget i henhold til EU-forordning 261/2004 da
årsaken til hendelsen var ekstraordinær og utenfor Norwegians kontroll.

I de tilfeller hvor en uregelmessighet er forårsaket av en ekstraordinær omstendighet, er
flyselskapet unntatt fra forpliktelse til å utbetale kompensasjon. I henhold til EU-forordning
261/2004 artikkel 5(3) skal et transporterende flyselskap ikke være pålagt å betale erstatning
i samsvar med artikkel 7, dersom det kan godtgjøre at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Omstendigheter som er utenfor flyselskapets kontroll er hendelser som ikke er forårsaket av
en handling eller unnlatelse av flyselskapet.

I EU forordning 261/2004, innledning punkt 14, står følgende:

«På samme måte som under Montreal-konvensjonen bør luftfartsselskapenes forpliktelser
være begrenset eller bortfalle i tilfeller der en hendelse er forårsaket av ekstraordinære
omstendigheter som ikke kunne vært unngått selv om alle rimelige tiltak var truffet. Slike
omstendigheter kan særlig inntreffe i tilfeller med politisk ustabilitet, værforhold som gjør det
umulig å gjennomføre flygingen, sikkerhetsrisiki, uforutsette mangler ved flysikkerheten og
streiker som påvirker driften til det transporterende selskap.»

Norwegian har refundert klagers ubenyttede flybilletter, samt tilbudt å refundere
telefonkostnader.

Norwegian kan ikke imøtekomme hennes krav utover dette.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda legger på bakgrunn av de foreliggende opplysninger til grunn at flyet ikke kunne
lande i Molde pga. dårlig vær.

Norwegian har opplyst at Norwegian og andre selskaper tidligere på dagen hadde benyttet
Ålesund som alternativ, men at det nå ikke lenger var mulig å oppdrive flere busser som
kunne frakte passasjerene fra Ålesund til Molde. Norwegian besluttet derfor å returnere til
Oslo.

Nemnda er av den oppfatning at det ikke kan forventes at Norwegian skulle ha busser
stående i Ålesund/tilgjengelig i Ålesund for det tilfelle at de ikke kunne lande i Molde.
Norwegian fløy fra Oslo, og de må ha på det tidspunkt ha ansett det sannsynlig at de kunne gå
ned i Molde.

Nemnda er etter en samlet vurdering av den oppfatning at kanselleringen ikke kunne unngås
selv om Norwegian hadde truffet alle rimelige tiltak for å unngå innstillingen.

Ved innstilling av en flygning har passasjeren valget mellom omruting snarest mulig, på
tilsvarende transportvilkår til bestemmelsesstedet, eller refusjon av hele billettprisen.

Dersom passasjeren velger omruting, plikter flyselskapet å tilby hotellovernatting dersom det
er nødvendig. Bor passasjeren i rimelig avstand til flyplassen, vil hotell vanligvis anses som
nødvendig. Tilbys hotellovernatting, vil man få refundert utgifter til transport til hotellet og
tilbake til flyplassen med rimeligste tilgjengelige transportmiddel.

Klagerne valgte ikke omruting på flyplassen. De kansellerte senere reisen. Nemnda er av den
oppfatning at klagerne ikke har rett til refusjon av drosjeutgifter.

Nemnda finner etter dette ikke å kunne anbefale at klagerne gis medhold.

Vedtak:

Transportklagenemnda - fly finner ikke å kunne anbefale at klagerne gis medhold.

Vedtaket var enstemmig.