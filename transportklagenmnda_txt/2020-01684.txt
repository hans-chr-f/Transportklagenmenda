Vedtak i Transportklagenemnda - Fly

Sammendrag

Krav om refusjon av billettkostnader ved kansellering. Standarderstatning. Covid-19.

Dato
08.04.2021

Saksnummer
2020-01684

Tjenesteytere
Gotogate - Marco Polo
SAS
Air India

Klager har i det vesentlige anført

Klager med reisefølge (til sammen to personer) skulle reise tur/retur fra Oslo til Delhi via
Stockholm den 3. april 2020 med retur 19. april 2020. Reisen ble kjøpt fra Gotogate.no
(Marco Polo Travel AS) med SK488 fra Oslo til Stockholm og AI1689 fra Stockholm
til Delhi. Klager fant ut at flyvningene var kansellert ved å gå til hjemmesidene til
flyplassene den 2. og 3. april 2020. Klager krever refusjon av billettkostnadene.

Tjenesteyterne har i det vesentlige anført
Gotogate anfører at de kun er formidler av reisen og at de etter reisevilkårene ikke påtar
seg ansvar for reisetjenesten som skal leveres fra flyselskapet. Gotogate opplyser at
reisen ble kansellert som følge av covid-19 pandemien. Reisebyrået har derfor sendt en
refusjonssøknad  til Air India, da kundens betaling ved bestilling er overført til Air India,
slik det følger av vilkårene til reisebyrået.

SAS anfører at billettene er utstedt på et Air India-dokument og at SAS dermed ikke
skal refunderer billettene. SAS opplyser at dette bekreftes av at Gotogate i sitt tilsvar
skriver at en refusjonssøknad er sendt til Air India. Når det gjelder spørsmålet om
standarderstatning viser SAS til kanselleringen skyldes covid-19.  Det er fremlagt en
skriftlig erklæring fra Vice Preseident for Network der årsaken til 99 % av alle flyvninger
forklares. SAS viser til at flyvningene i denne saken er inntatt på listen over korona-
innstillinger.

Air India har ikke fremmet tilsvar for Transportklagenemnda.

Nemnda bemerker

Kansellering gir rett til standardkompensasjon med mindre flyselskapet godtgjør at
kanselleringen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordningen 261/2004 artikkel 5.

Kanselleringen skjedde i starten av april 2020, kort tid etter covid-19 utbruddet og
kort tid etter at covid-19 ble erklært en pandemi. Flyvningen var internasjonal, og
på et tidspunkt der det var omfattende reiserestriksjoner internasjonalt. Nemnda
legger på bakgrunn av forklaringene fra partene til grunn at kanselleringen skyldes
covid-19 pandemien. Nemnda mener det er sannsynliggjort at kanselleringen skyldtes
ekstraordinære omstendigheter i forordningens forstand, som ikke kunne vært unngått
selv om alle rimelige tiltak var truffet. 

Klager krever refusjon av billettene, noe de har krav på i henhold til EU-forordning
261/2004 artikkel 8 nummer 1 dersom de velger dette fremfor omruting. Refusjonen skal
utbetales innen syv dager, jf. artikkel 8 nummer 1 bokstav a.

Det er flyselskapene som er ansvarssubjektet etter EU-forordning 261/2004, og det er
det transporterende luftfartsselskapet som skal tilby omruting eller eventuelt refusjon av
differansen mellom opprinnelige flybilletter og nye billetter/transportutgifter.

I dette tilfellet ble samtlige av klagers flyvninger kansellert. Nemnda mener at SAS, som
det transporterende flyselskapet, må refundere klagers utgifter til billetter tur/retur Oslo-
Stockholm. Videre mener nemnda at Air India, som det transporterende flyselskap, må
refundere klagers utgifter til billetter på strekningen tur/retur Stockholm - Delhi.

Nemnda er kjent med at praksis i bransjen er at det er det flyselskapet som "eier"
billetten som utfører refusjonen. Nemnda er av den oppfatning at dette i utgangspunktet
er en god ordning for passasjerene og at denne ordningen bør fortsette. Når saken
likevel har havnet i nemnda, må nemnda imidlertid forholde seg til forordningens ordlyd
om at det er det utførende luftfartsselskap som er ansvarlig overfor passasjeren.

Vedtak

Transportklagenemnda anbefaler at SAS og Air India refunderer billettprisen for reisen til
klager.