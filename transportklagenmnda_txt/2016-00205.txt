Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
19.12.2016

Saksnummer
2016-00205

Tjenesteytere
SAS

Klager har i det vesentlige anført

Klager reiste fra Stavanger til Las Palmas den 6. februar 2016 kl. 09:50 med SK7409.
Flyvningen ble forsinket med 3 timer og 3 minutter.

SAS har anført at grunnen til forsinkelsen dels er manglende drivstoff pga. av vind og
dels som følge av at flyet måtte endre marsjhøyde pga. ATC. Dette er forhold som ligger
innenfor hva SAS må kunne påregne kan skje.

Klager krever standarderstatning 400 euro i henhold til EU-forordning 261/2004.

Tjenesteyterne har i det vesentlige anført
Flyvningen fra Stavanger til Las Palmas måtte mellomlande i Lisboa for å tanke drivstoff.
Det var en kombinasjon av værforhold og restriksjoner i luftrommet som gjorde
mellomlandingen nødvendig og regnes som ekstraordinært.

Det vises til fremlagt dokumentasjon.

SAS kan ikke imøtekomme klagers krav om standarderstatning i henhold til EU-
forordning 261/2004.

Nemnda bemerker

Nemnda legger på bakgrunn av de foreliggende opplysninger til grunn at flygningen ble
forsinket med tre timer og tre minutter.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.

Nemnda viser til EU-forordning 261/2004 artikkel 6 jf. artikkel 7, jf. artikkel 5, jf. EU-
domstolens avgjørelser i sak Sturgeon-Condor av 19. november 2009 og i sak Nelson
m.fl. av 23. oktober 2012.  

Nemnda legger på bakgrunn av de foreliggende opplysninger til grunn at forsinkelsen
skyldtes at flyet måtte mellomlande i Lisboa for å etterfylle bensin. Nemnda legger
til grunn at årsaken til at det var en kombinasjon av værforhold og restriksjoner i
luftrommet. Nemnda er av den oppfatning at dette er å anse som en ekstraordinær
omstendighet i forordningens forstand. Nemnda finner det videre godtgjort at
forsinkelsen ikke kunne vært unngått selv om alle rimelige tiltak var truffet. Forsinkelsen
gir etter dette ikke rett til erstatning, og nemnda finner ikke å kunne anbefale at klager
gis medhold.

Vedtak

Transportklagenemnda-fly finner ikke å kunne anbefale at klager gis medhold.