Vedtak i Transportklagenemnda - Fly

Sammendrag

Krav om erstatning grunnet kansellering.

Dato
31.10.2016

Saksnummer
1140/15F

Tjenesteyter
SAS

Klager har i det vesentlige anført:

Klager skulle reist fra Oslo til Gdansk 27. mars 2015 kl. 10:55 med SK4789.

Flyvningen ble kansellert på grunn av været. Norwegian sine flygninger den samme dagen så
ut til å gå mer eller mindre som normalt

Klager krever standarderstatning i henhold til EU-forordningen 261/2004 på 250 euro per
person. Det kreves også kroner 2&nbsp;500 i erstatning for forhåndsbetalt hotell i Gdansk mv.
Han krever videre refundert billettprisen.

Det vises for øvrig til klagers brev.

SAS har i det vesentlige anført:

SK4789 fra Oslo til Gdansk ble kansellert på grunn av ekstremt dårlig vær den 26. mars på
Gardermoen. Kraftig snøfall i Oslo førte til at Gardermoen var stengt i perioder med slottider/
avgangstider opp til 3-4 timer senere på dagen. Det ble da mange kanselleringer og lange
forsinkelser hele den 26. mars. Dagen etter var crew og fly plassert på feil sted i forhold til
trafikkprogrammet og SAS sitt crew planleggings system ble fullstendig forstyrret.

SAS mener værsituasjonen og ATC problemer i Oslo dagen før, med påfølgende problemer
med crew og fly den 27. mars, er ekstraordinære hendelser og utenfor SAS sin kontroll.

Klager kansellerte sine billetter den 27. mars og billettene ble refundert fullt ut den 7. april.

SAS har tilbudt klager dekning av forpleiningskostnader, og dette tilbudet står fortsatt ved lag
fra SAS sin side. SAS viser til fremlagt dokumentasjon i denne saken.

SAS kan ikke imøtekomme klagers krav om EU-kompensasjon eller refundere
forskuddsbetalte utgifter.

Det vises for øvrig til SAS sitt brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda legger på bakgrunn av de foreliggende opplysninger, herunder de fremlagte logger,
til grunn at kanselleringen var en følge av de vanskelige værforholdene på Gardermoen
dagen før. Dette er etter nemndas vurdering å anse som en ekstraordinær omstendighet i
forordningens forstand. Nemnda finner videre godtgjort at kanselleringen ikke kunne vært
unngått selv om alle rimelige tiltak var truffet. Nemnda viser til det store antall flygninger som
ble berørt. Kanselleringen gir etter dette ikke rett til standarderstatning. Kanselleringen gir av
samme grunn heller ikke rett til erstatning av utgifter til forhåndsbetalt hotell i Gdansk.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.