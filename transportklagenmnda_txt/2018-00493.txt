Vedtak i Transportklagenemnda
- Kollektivreiser

Sammendrag

Refusjon av utgift til taxi grunnet forsinket buss.

Dato
18.04.2018

Saksnummer
2018-00493

Tjenesteytere
Ruter

Klager har i det vesentlige anført

Klager hadde planlagt å ta bussen 26. desember 2017 fra Sinsen T til Jernbanetorget med
avgang kl. 05.55. 

Siden den planlagte reisen var i romjulen var klager ekstra påpasselig med å sjekke
rutetiden både i Ruters app og på selskapets hjemmeside, for å forsikre seg om
eventuelle avvik fra fastsatt rutetid. Klager kunne ikke finne noen avvik, da det kun var
opplyst om at bussen hadde avgang kl.05.55. 

Klager, som jobber som flyvertinne hos SAS, er alltid ute i god tid når hun skal på jobb.
Hun hadde planlagt å ta flytoget med avgang kl.06.20. Da bussen fremdeles ikke hadde
ankommet holdeplassen kl.06.05 besluttet klager å ringe til taxi. Klager har fremdeles
ikke kjennskap til om bussen ankom holdeplassen denne morgenen, uansett var den
veldig forsinket og klager mottok ingen informasjon om dette. 

Klager har vært i kontakt med Ruter som har vist til at det var 26. desember og at det var
avvik i rutetidene. Ifølge klager var dette ikke opplysninger som fremgikk på Ruters reise-
app. Klager har fått avslag i kravet om refusjon av utgiften til taxi da Ruters reisegaranti
ikke gjelder på søndagsreiser. 

Klager krever derfor at Ruter refunderer kostnaden til taxi på kr. 288.

Tjenesteyterne har i det vesentlige anført
Ruter viser til henvendelse fra klager angående krav om drosjerefusjon da hun skulle
reise med buss den 26. desember 2017.  Siden dette var 2. juledag og helligdag, så
ble det kjørt søndagsruter denne dagen. På søndager går det ingen 31 buss kl. 05:58 i
retning Jernbanetorget.

Ruters Reisegaranti gir deg rett til å få refundert drosje dersom feil hos Ruter gjør at du
kommer mer enn 20 minutter for sent frem. Men du må benytte riktig rutetabell når du
skal reise.

Klager opplyser at hun sjekket Ruters reiseplanlegger, denne finnes både på
selskapets nettside og i  RuterReiseapp. Ruter har sjekket hvilke rutedata som lå inne i
reiseplanleggeren denne dagen, og antar at vi vet hva som har gått feil.

Avgangen 05.58 fra Sinsen i retning Jernbanetorget lå ikke inne i reiseplanleggeren, og
kan dermed ikke ha kommet opp som et alternativ. Dersom det ble søkt på en annen
dato, for eksempel 22. desember så ville denne avgangen dukket opp. Det gikk også en
avgang fra Sinsen i retning Grorud, altså motsatt vei kl. 05:58.

I reiseplanleggeren kan man søke på to ulike måter, enten fra ett sted til et annet, eller
søke på sanntid fra ett bestemt stoppested. Dersom klager har søkt i sanntid fra Sinsen,
så ville det komme opp en avgang kl. 05:58, men det ville altså vært i retning Grorud og
ikke mot Jernbanetorget.

Ruter antar at klager har gjort en av disse tingene, enten søkt på feil dato, eller sett feil
når hun søkte i sanntid.

Uansett årsak så kan ikke Ruter stå ansvarlig for dette, og selskapet kan derfor ikke
refundere hennes krav om drosje i dette tilfellet.

Nemnda bemerker

Klager krever erstattet utgifter til taxi 26. desember 2017 da bussen som skulle gå fra
Sinsen mot Jernbanetorget kl. 05.58 ikke var kommet 10 minutter etter avgangstid.
Klager som er flyvertinne skulle videre med Flytoget fra Jernbanetorget kl. 06.20. 

Nemnda viser til Ruters opplysninger om at det på grunn av helligdag ikke skulle gå
noen buss på det aktuelle tidspunktet kl. 05.58. Denne bussavgangen lå heller ikke inne i
reiseplanleggeren. 

Klager var klar over at det kunne være endrede rutetider på grunn av julen og hadde
derfor sjekket både Ruters app og hjemmeside uten å finne endringer. 

Nemnda viser til Ruters redegjørelse for de forskjellige måter å sjekke bussavganger på
og antakelser om hva som kan ha gjort at klager ikke fikk opp rett informasjon.

Nemnda finner etter en samlet vurdering ikke sannsynliggjort at det var feil opplysninger
i appen. Det er noe uklart hvorfor klager ikke fant fram til korrekt informasjon. Nemnda
finner ikke sannsynliggjort at informasjonen på Ruters app og nettside var mangelfull
eller misvisende i en slik grad at det kan gi grunnlag for erstatning.    

For øvrig bemerkes at klager hadde beregnet kort tid fra bussavgang til flytogets avgang.
Reisegarantien ved forsinkelser gir til sammenligning ikke rett til å få dekket utgifter til
alternativ transport ved forsinkelser under 20 minutter.

Nemnda finner ikke grunnlag for å anbefale at at klager får erstattet utgiftene til taxi.

Vedtak

Transportklagenemnda Kollektivtransport finner ikke å kunne anbefale at klager gis
medhold.