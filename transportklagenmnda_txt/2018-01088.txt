Vedtak i Transportklagenemnda - Fly

Sammendrag

Krav om standardkompensasjon ved kansellering

Dato
23.11.2018

Saksnummer
2018-01088

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY7032 fra Fort Lauderdale (FLL) til Oslo
lufthavn (OSL) 12. september 2017 kl. 21.15 lokal tid. Flyvningen ble kansellert, og klager
har på denne bakgrunn fremsatt krav om standardkompensasjon i henhold til EU-
forordning 261/2004 på 600 euro pr. person, totalt 1 200 euro.

Tjenesteyterne har i det vesentlige anført
Norwegians flyvning DY7032 fra Fort Lauderdale til Oslo 12. september 2017 ble
kansellert. Kanselleringen skyldtes orkanen Irma som varte fra 30. august til 13.
september. Det var ikke trygt for flyet å ta av under orkanen, og det ble innført
restriksjoner på flyplassen. 

Klager har mottatt full refusjon av sine billetter. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav om standardkompensasjon.

Nemnda bemerker

Norwegians flyvning DY7032 fra Fort Lauderdale til Oslo 12. september 2017 ble
kansellert. 

Kansellering gir rett til standarderstatning med mindre flyselskapet godtgjør at
kanselleringen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle, og at alle rimelige
tiltak er truffet.

I dette tilfellet skyldtes kanselleringen orkanen Irma, som varte fra 30. august til 13.
september. Det vises til fremlagt dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningens forstand. Nemnda legger til grunn at kanselleringen som
følge av værforholdene ikke kunne vært unngått selv om alle rimelige tiltak var truffet.
Kanselleringen gir etter dette ikke rett til standarderstatning, og nemnda anbefaler ikke
at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.