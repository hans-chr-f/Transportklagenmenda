Vedtak i Transportklagenemnda
- Kollektivreiser

Sammendrag

Krav om dekning av tapt arbeidsfortjeneste som følge av forsinkelse.

Dato
..

Saksnummer
41/13 J

Tjenesteyter
NSB

Krav om dekning av tapt arbeidsfortjeneste som følge av forsinkelse.

Klager har i det vesentlige anført:

Den 10.09.13 skulle klager ta toget fra Mjøndalen til Asker hvor hun driver praksis som
fysioterapeut. Toget ble forsinket som følge av en kommunikasjonsfeil mellom sentral og tog
i hele landet. Klager var derfor ikke fremme på jobb før kl. 11.00. Busser gikk ikke og taxi var
ikke å oppdrive. Som følge at dette måtte hun avlyse tre kunder, noe som medførte en tapt
arbeidsfortjeneste på kr 1.340. Klager krever dette dekket av NSB.

NSB har i det vesentlige anført:

Toget klager skulle ta den aktuelle dagen var vesentlig forsinket til klagers
bestemmelsesstasjon Asker. Klager har i henhold til NSBs transportvilkår § 7 J krav på refusjon
av 50 % av billettprisen for den aktuelle reisen. Denne gang vil imidlertid NSB refundere hele
billettprisen etter at nemnda har tatt en endelig avgjørelse i saken.

Etter NSBs transportvilkår § 7 B kan passasjeren fremme krav om dekning av dokumenterte
påregnelige direkte utgifter. Tapt arbeidsfortjeneste er et indirekte tap, som ikke dekkes.

NSB kan ikke etterkomme klagers ønske om refusjon av tapt arbeidsfortjeneste.

Nemnda bemerker:

Ved vesentlig forsinkelse kan passasjerene fremme krav om dekning av dokumenterte
påregnelige direkte utgifter, begrenset oppad til 2/10 av Folketrygdens grunnbeløp, jf. NSBs
transportvilkår § 7 B. Med vesentlig forsinkelse menes forsinkelser på mer enn 60 minutter til
bestemmelsesstedet for regiontog og mer enn 30 minutter på øvrige tog.

Klagers tog kom ca. to timer forsinket frem til Asker stasjon den 10.09.13. Årsaken til
forsinkelsen var at nødnettet, som opereres fra en sentral i Trondheim, var nede over hele
landet på grunn av en feil i sentralen. Alle tog i hele landet sto stille da radiosambandet ikke
fungerte. Klager rakk ikke frem til avtalte timer i sin praksis og fikk som følge av dette en tapt
arbeidsfortjeneste på kr 1.340. Tapet er en direkte følge av forsinkelsen.

NSB har tilbudt klager full refusjon av billettprisen på grunn av forsinkelsen. Nemnda
anbefaler at NSB refunderer billettprisen, slik de har anført, når nemndas vedtak er mottatt av
partene.

Klager har krevd erstattet tapt arbeidsfortjeneste. Nemnda er av den oppfatning at
NSBs transportvilkår ikke gir grunnlag for erstatning av slikt tap. Nemnda viser til at
transportvilkårenes § 7 gir rett til erstatning for utgifter. Vilkårene har ingen tilsvarende
bestemmelse for tapt arbeidsfortjeneste. Nemnda kan heller ikke se at tapt arbeidsfortjeneste
kan kreves erstattet på annet grunnlag.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - jernbane finner ikke å kunne anbefale at klager gis medhold.

Vedtaket er enstemmig.