Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
22.09.2017

Saksnummer
2016-01044

Tjenesteytere
Vueling Airlines

Klager har i det vesentlige anført

Klager skulle sammen med tre medreisende fly fra Stavanger til Barcelona den 30. juni
2016 kl 16.05 med Vuelings flight VY2702, og videre på separat billett med Ryanair fra
Barcelona til Palma de Mallorca. Vuelings flight VY2702 ble forsinket 2 1/2 time slik at
klager mistet flyet med Ryanair. Klager måtte kjøpe nye billetter til dagen etter.

Klager krever standarderstatning 400 euro per person i henhold til EU-forordning
261/2004. Videre krever han refusjon av utgifter til nye billetter, 290,85 euro.

Tjenesteyterne har i det vesentlige anført
Vueling har ikke avgitt uttalelse til nemnda eller til klager.

Nemnda bemerker

Flyselskapet Vueling Airlines har tross oppfordring ikke avgitt uttalelse til nemnda.
Nemnda treffer vedtaket på grunnlag av opplysningene som er fremkommet tidligere i
saken, jf transportklagenemndforskriften § 5-3 tredje ledd.

Nemnda legger således til grunn at klageren og reisefølget på til sammen 4 personer,
kom to og en halv time forsinket frem til Barcelona slik at de ikke rakk sin videre
forbindelse til Palma de Mallorca. Klageren måtte kjøpe nye billetter fra Barcelona til
Palma de Mallorca til dagen etter. Han krever standarderstatning og refusjon av utgiftene
til nye flybilletter.  

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Klageren og følget hadde ikke kjøpt gjennomgående billetter fra Stavanger til Palma de
Mallorca, men separate flybilletter for strekningen Stavanger-Barcelona hos Vueling, og
for strekningen Barcelona-Palma de Mallorca hos Ryanair. 

Slik flertallet - lederen og flyselskapets representanter - ser det kan flyselskapet
Vueling da bare svare for forsinkelsen på strekningen Stavanger-Barcelona. Siden
forsinkelsen på denne strekningen bare var på 2 timer og 30 minutter, gir den ikke rett
til standarderstatning. Siden videreforbindelsen fra Barcelona var kjøpt separat hos
Ryanair, plikter Vueling heller ikke å refundere utgiftene til nye billetter fra Barcelona.

Mindretallet - forbrukernes representanter - er enig i at klageren ikke skal få refundert
utgiftene til tilslutningsbillettene i dette tilfellet, men at det skyldes at det ikke foreligger
tilstrekkelige opplysninger til å ta stilling til om Vueling kan bebreides for forsinkelsen.

Vedtak

Transportklagenemnda - fly anbefaler ikke at klageren gis medhold.