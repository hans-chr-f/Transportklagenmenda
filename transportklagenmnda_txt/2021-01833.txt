Vedtak i Transportklagenemnda
- Kollektivreiser

Sammendrag

Krav om frafall av ilagt gebyr. Anført at betalingen gikk gjennom,
men at det kom opp feilmelding da billetten skulle fremvises i appen.

Dato
14.03.2022

Saksnummer
2021-01833

Tjenesteytere
Vy
Ruter

Klager har i det vesentlige anført

Klager ble ilagt gebyr på toget den 13. september 2021.

Klager anfører at hun den 13. september ved to anledninger opplevde at billettkjøp
i Ruter-appen ble kansellert, tilsynelatende uten grunn. Klager anfører at hun om
morgenen kjøpte månedskort, og at betalingen gikk gjennom. Da hun senere åpnet
appen for å kjøpe tilleggsbillett, lå ikke månedskortet der. Klager anfører at hun sjekket
nettbanken og så at pengene var blitt trukket og deretter tilbakeført. Klager anfører at
hun ikke fikk noen feilmeldinger i appen. Klager anfører at hun derfor kjøpte månedskort
på nytt og tilleggsbillett umiddelbart etter. Klager anfører at hun brukte samme
betalingsmåte hver gang, og at hun fikk beskjed om at betalingen var gjennomført. Hun
anfører at hun fikk beskjeden «betaling utført» i appen.

Litt senere var det kontroll på toget, og klager anfører at da hun åpnet appen igjen, var
det kommet en feilmelding, og tilleggsbilletten var borte. Igjen var pengene blitt trukket
og deretter tilbakeført. Klager anfører at hun forklarte situasjonen til kontrolløren, men
hun fikk likevel gebyr.

Klager anfører at hun var i kontakt med Ruter, som bekreftet at det var gjennomført
billettkjøp alle tre gangene, men at to av billettene ble kansellert. Klager oppgir at Ruter
mente det kunne skyldes at appen ble lukket for fort etter at kjøpet ble gjennomført.
Klager anfører at slik hun leser svaret, kan ikke Ruter si med sikkerhet at dette var
årsaken, slik at det ikke kan dokumenteres at hun har handlet feil.

Klager anfører at hun hadde kjøpt billett og gikk på toget i visshet om dette. Klager
anfører at hun alltid kjøper billett og aldri tidligere har fått bot. Klager anfører at det føles
urettferdig å ikke bli møtt med noen form for forståelse for en hendelse som hun ikke
kan noe for. Klager anfører at hun har brukt Vipps som betalingsmåte lenge og aldri har
opplevd det samme, verken før eller senere.

Klager anfører at det er Vys og Ruters ansvar som billettdistributører å ha pålitelige og
fungerende systemer som gir forbrukeren forutsigbarhet. Hun anfører at hun forventer
at alt er i orden når hun kjøper billetter og betalingen går igjennom. Klager anfører at det
var en systemfeil, og at det er urettferdig at hun skal bli straffet for det.

Til Ruters tilsvar anfører klager at det ikke stemmer at betalingen ble kansellert som følge
av at kjøpet ikke ble bekreftet i Vipps-appen. Klager viser til fremlagt historikk hentet fra
Vipps-appen. Klager anfører at hun godkjente betalingen i Vipps og fikk beskjed i Ruter-
appen om at betalingen var gjennomført. Klager anfører at en reservasjon ikke ville ha
vært vist i nettbanken som utgående og innkommende penger. I stedet ville den ha vært
skravert og deretter blitt borte ved opphevelse av reservasjonen. Klager anfører at kjøpet
ble fullført og deretter kansellert etter at hun hadde lukket appen. Klager anfører at hun
har dokumentert at billetten ble kjøpt før ombordstigning, kl. 16.13, noe Ruter også har
bekreftet. Klager anfører at det at billetten ble kansellert mens appen ikke var i bruk,
er utenfor hennes ansvarsområde. Hadde klager visst at billetten var blitt kansellert,
hadde hun selvfølgelig gått på betjent vogn. Klager anfører at hun opplever at Vy i sitt
tilsvar ikke engang vurderer forholdene i saken og ikke hensyntar «særskilte individuelle
årsaker».

Klager krever frafall av det ilagte gebyret.

Tjenesteyterne har i det vesentlige anført
Vy har anført følgende:

Ved billettkontroll etter avgang fra Kolbotn ble klager påtruffet i en vogn merket «kun
gyldig billett». Klager kunne ikke fremvise gyldig billett for hele reisen hun benyttet seg av
og ble da korrekt ilagt et kontrollgebyr.

Toget går direkte fra Kolbotn (Ruter takstsone 2S) til Holmlia (Ruter takstsone 1). Klager
kunne ikke fremvise noen gyldig billett for sone 2S.

I Vys reisevilkår punkt 3 er det beskrevet som følger: «Digitale/elektroniske billetter
skal være aktivert før du går på toget». Videre er de ubetjente vognene på toget tydelig
merket ut- og innvendig med «kun gyldig billett». I Ruters betingelser for bruk av
mobilbillett fremgår det at billett skal være kjøpt før ombordstigning. Det er kort reisetid
mellom stasjoner og således vesentlig å ha billett i orden før ombordstigning.

Vy var transportør og har ikke noe med forsøk på kjøp av billett som klager viser til,
men den reisende må selv forsikre seg om at betaling er gjennomført, penger sendt, og
billett er utstedt ved kjøp av billett via app. Billetter kan for øvrig kjøpes på automat ved
stasjon, og har man av forskjellige årsaker ikke billett i orden, kan man velge vogn på
toget som er merket «betjent»/«billettsalg».

Til tross for tydelig merking av de ubetjente vognene, utvendig og innvendig, med «kun
gyldig billett», kan mange som er blitt påtruffet i billettkontroll og ikke kunne fremvise
gyldig billett angi sympatiske årsaker til hvorfor de ikke hadde gyldig billett for hele
reisen.

Vy må imidlertid stille krav til at man har billett i orden for hele reisen. Ellers vil man i
utgangspunktet kunne reise uten å betale for hele reisen, for så under kontroll eller i
ettertid av kontroll kunne vise til særskilte individuelle årsaker til hvorfor man ikke hadde
billett for hele reisen og at gebyr således ikke bør ilegges eller at gebyret bør frafalles i
ettertid.

Gebyr ble ilagt på det objektive kriterium og faktum at klager ikke kunne presentere
gyldig billett for hele reisen hun benyttet seg av. Hjemmel for å ilegge gebyr fremgår av
Vys reisevilkår punkt 4 A: «Hvis du ikke kan vise gyldig billett i en kontroll, må du betale et
gebyr fastsatt av Samferdselsdepartementet.»

Vy opprettholder krav om betaling av kontrollgebyret.

Ruter har anført følgende:

Klagers billett ble kansellert, fordi hun ikke avsluttet kjøpet med å bekrefte dette i Vipps-
appen. Hun har da ikke fått billett som har lagt seg inn i appen og startet nedtelling. Det
blir gjort en reservasjon i banken, men når det ikke blir bekreftet, så kanselleres den
automatisk.

Et reservert beløp vil vises på banktransaksjon som inn- og uttransaksjon. Beløpet vil
være synlig til det blir løst ut av banken. Betaling har ikke blitt godkjent, og billett har
aldri blitt gyldig i dette tilfellet.

Nemnda bemerker

Klager ble ilagt gebyr den 13. september 2021, fordi hun ikke kunne fremvise gyldig
billett under billettkontrollen.

Det fremgår av Vys transportvilkår punkt 4 A at passasjerer som ved kontroll ikke kan
vise gyldig billett, vil bli ilagt et gebyr. Bestemmelsen er objektiv, og gebyr kan således
ilegges selv om passasjeren ikke har opptrådt klanderverdig. Videre fremgår det av
transportvilkårenes punkt 3 at digitale/elektroniske billetter skal være aktivert før man
går på toget.

Klager kunne ikke fremvise gyldig billett under billettkontrollen, så vilkårene for å ilegge
gebyr var dermed til stede. I regelverket finnes det ingen unntak fra denne regel.

Klager har anført at hun fikk beskjed i appen om at betalingen var gjennomført og at
hun gikk om bord på toget i god tro om at hun hadde gyldig billett. Videre har hun anført
at hun først fikk feilmeldingen da hun åpnet appen igjen i forbindelse med kontrollen.
Klager har bestridt at hun ikke bekreftet kjøpet i Vipps-appen.

Nemnda bemerker at det er den reisendes ansvar å sørge for gyldig billett. Ved kjøp
via Vipps må det kontrolleres at betalingen er gjennomført og at billetten er bekreftet.
Nemnda holder det for sannsynlig at kjøpsprosessen via Vipps ikke ble fullført med
nedlasting av billetten i dette tilfellet. Prosessen må ikke avsluttes før skjermbildet med
gyldig billett vises. Ved tidligere avbrudd vil kjøpet bli kansellert og beløpet ikke belastet
kjøperen. Beløpet som reserveres på bankkontoen vil ikke bli trukket, da reservasjonen i
slike tilfeller oppheves.

Nemnda bemerker i tillegg at det ved kjøp av billett via Vipps ikke er tilstrekkelig at
betalingen merkes som godkjent i Vipps for å få gyldig billett. Det er nødvendig at
billetten lastes ned, nedtellingen starter og bildet med gyldig billett vises i Ruter-appen.

Det er av hensyn til reiseforetakenes behov nødvendig å ha en konsekvent praksis.
Nemnda har forståelse for at ileggelsen av gebyr kan oppleves som en streng reaksjon,
men kan ikke se at det er grunnlag for å anbefale at klager gis medhold i dette tilfellet.

Vedtak

Transportklagenemnda anbefaler ikke at klager gis medhold.