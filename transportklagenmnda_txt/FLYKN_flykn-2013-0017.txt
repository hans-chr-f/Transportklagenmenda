Vedtak i Transportklagenemnda - Fly

Sammendrag

Krav om standarderstatninger grunnet kanselleringer.

Dato
15.10.2013

Saksnummer
017/13F

Tjenesteyter
Widerøes Flyveselskap AS

Klager har i det vesentlige anført:

Klager skulle reise fra Molde til Bergen t/r den 2. - 4. november 2012 med WF515 og WF518.
Begge avgangene ble kansellert.

Klager mener hendelsene ikke var ekstraordinære, og krever 250 euro i standarderstatning
per kansellering.

Det vises for øvrig til klagers brev.

Widerøe har i det vesentlige anført:

WF515 den 2. november og WF518 den 4. november ble kansellert som følge av teknisk feil,
det vises til teknisk logg.

Kanselleringene er dessverre ikke kompensasjonsberettiget i henhold til EU-regulativet, da de
uforutsette uregelmessighetene oppstod på grunn av ekstraordinære omstendigheter, og var
utenfor Widerøes kontroll.

Ved kanselleringer kan passasjerene enten velge å avbryte reisen mot full refusjon, eller bli
ombooket til neste ledige avgang. Klager valgte sistnevnte.

Widerøe ønsker å refundere klagers eventuelle utgifter i ventetiden, men ikke imøtekomme
klagers krav utover dette.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

Nemnda legger på bakgrunn av de foreliggende opplysninger til grunn at flyet som var
planlagt benyttet på rute WF515 den 2. november 2012 fikk tekniske problemer. For å unngå
forsinkelser på flygningen ble det satt et erstatningsfly. Erstatningsflyet fikk imidlertid også
tekniske problemer. Feil ved en ventil førte til at flygningen måtte kanselleres.

Nemnda legger på bakgrunn av de foreliggende opplysninger til grunn at feilen oppsto uten
forvarsel til tross for at rutinemessig teknisk vedlikehold var gjennomført.

I den foreliggende situasjon var det etter nemndas vurdering ikke praktisk mulig å treffe tiltak
for å unngå feilen eller kanselleringen. Kanselleringen gir derfor ikke rett til erstatning etter
EU-forordningen.

Klagers returflygning den 4. november 2013,WF518, ble kansellert på grunn av en
drivstofflekkasje. I den foreliggende situasjon var det etter nemndas vurdering ikke praktisk
mulig å treffe tiltak for å unngå feilen eller kanselleringen. Kanselleringen gir derfor ikke rett til
erstatning etter EU-forordningen.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.