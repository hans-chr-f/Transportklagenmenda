Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
13.06.2019

Saksnummer
2018-02070

Tjenesteytere
Air France

Klager har i det vesentlige anført

Klager med reisefølge (tilsammen to personer) skulle reise fra Cancun til Oslo via Paris
den 7. februar 2018 på følgende reiserute, sammen med resten av sin familie:

AF0651 07FEB18 CUN CDG 1930 1100+1
AF1374 08FEB18 CDG OSL 1405 1615

AF0651 kom forsinket inn til Cancun og tok derfor av forsinket mot Paris og landet
2,5 timer senere enn oppsatt rutetid. Klager innså at de likevel ville rekke sin
videreforbindelse. Air France hadde imidlertid booket om klager og hans reisefølge til
et senere fly med avgang kl 21.00. Resten av klagers familie fikk reise med avgangen kl
14.05 (som ble forsinket til kl 15.11), og de kunne fortelle at det var mange ledige seter
ombord. Klager mener Air France hadde god tid til å booke om klager og bagasjen tilbake
på opprinnelig avgang. 

Air France begrunner avgjørelsen med at klagers innsjekkede bagasje allerede var endret
til å fraktes med avgangen kl 21.00, og at klager ikke har lov til å reise uten sin bagasje.
Klager stiller seg undrende til dette da dette tydeligvis ikke var noe problem for resten av
reisefølget.   

Air France hevder forsinkelsen på AF0651 oppstod som følge av dårlige værforhold i
Paris på tidligere flyvning. Det var ikke dårlig vær i verken Cancun eller i Paris på det
tidspunktet klager oppholdt seg der. Videre mener klager at Air France bør kunne
håndtere en to timers forsinkelse på en interkontinental flyvning. 

Klager og hans reisefølge mottok kun en matkupong hver på 15 euro. Under den syv
timer lange ventetiden på Charles de Gaulle måtte de kjøpe seg både lunsj og middag.
Klager krever 50 euro per person for manglende forpleining i tillegg til de 15 euro han
mottok. Videre krever klager standarderstatning 600 euro per person i henhold til EU-
forordning 261/2004. 

Det vises for øvrig til klagers brev.

Tjenesteyterne har i det vesentlige anført
AF0651 ble forsinket 2 timer og 38 minutter grunnet sent innkommet fly som følge
av dårlige værforhold i Paris, snøvær, som igjen førte til ATC-restriksjoner. Air France
viser til fremlagt dokumentasjon. Da klager med reisefølge ikke kom til å rekke sin
videreforbindelse ble de booket om til neste avgang. 

AF0651 skulle ha landet i Paris kl 11.00, men grunnet værforholdene ble ny ankomsttid
satt til kl 14.30. Flymaskinen kunne imidlertid fly inn litt av forsinkelsen og landet kl
13.38. På dette tidspunktet var det for sent å booke klager tilbake på opprinnelig avgang. 

Hendelsen er ikke kompensasjonsberettiget da årsaken var ekstraordinære
omstendigheter utenfor Air France kontroll. 

Air France har av godvilje tilbudt klager 6000 miles på hans fordelskort, samt et
reisegavekort til en verdi av 150 euro. Videre ønsker flyselskapet å refundere klagers
utgifter i ventetiden mot kvitteringer. Air France kan ikke imøtekomme klagers krav
utover dette.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Flyselskapet Air France har fremlagt dokumentasjon for at det var vanskelige værforhold
som førte til at flyet fra Cancun landet forsinket i Paris med den følgen at klager mistet
sin videre forbindelse til Oslo. Den samme dokumentasjonen viser at forsinkelsen ikke
kunne vært unngått selv om alle rimelige tiltak var truffet. 

Klager har etter dette ikke rett til standarderstatning.

Nemnda har forståelse for at det kan virke urimelig at andre passasjerer ble booket
tilbake på opprinnelig avgang, mens klager med følge måtte ta et senere fly. Ved
uregelmessigheter må imidlertid flyselskapene ta slike avgjørelser for å regulere
flytrafikken best mulig. I denne saken har Air France uttalt at det var for sent å booke om
klagers billett og bagasje tilbake på opprinnelig avgang.  

Klager ble booket om til ny avgang samme dag kl 21.00, nemnda anser dette etter
forholdene å være innen rimelig tid.

Vedtak

Transportklagenemnda - fly anbefaler ikke at klager gis medhold.