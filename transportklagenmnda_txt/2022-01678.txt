Vedtak i Transportklagenemnda - Fly

Sammendrag

Krav om erstatning for skadet bagasje.

Dato
20.12.2022

Saksnummer
2022-01678

Tjenesteytere
KLM

Klager har i det vesentlige anført

Klager reiste med KLM fra Oslo til Milano via Amsterdam den 7. juli 2022. Ved ankomst
Milano var klagers koffert totalskadet ved at koffertens skall var knust flere steder. 

KLM krever at klager fremlegger rapport fra leverandør med redegjørelse for hvor vidt
kofferten kan repareres eller ikke. Klager mener dette er hensiktsløst, da koffertens
skader er så omfattende at reparasjon er umulig. 

Klager mottok kofferten i 2018, og en tilsvarende koffert koster i dag ca 300 euro. Klager
har mottatt kroner 1015 fra KLM. 

Klager krever 300 euro fra KLM.

Tjenesteyterne har i det vesentlige anført
Ved skadet bagasje ber KLM om rapport fra en leverandør som bevis for at bagasjen ikke
lar seg reparere. Da KLM ikke har mottatt dette i denne saken, har flyselskapet i dette
tilfellet kun utbetalt et engangsbeløp på kroner 1 015. 

KLM kan ikke imøtekomme klagers krav om ytterligere erstatning, uten først å motta
etterspurt dokumentasjon.

Nemnda bemerker

I henhold til luftfartsloven § 10-18 første ledd er fraktfører ansvarlig for skader på
reisegods «såfremt den hendelse som har forårsaket skaden, er inntruffet om bord
på luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset». 

Det er ikke bestridt at klagers koffert ble skadet i KLM varetekt. Striden dreier seg om
utmålingen. 

KLM krever at klager fremlegger en rapport fra en leverandør som bevis for at kofferten
ikke kan repareres. Klager på sin side har fremlagt bilder som tydelig viser at koffertens
skader er så omfattende at reparasjon ikke er mulig. I en slik situasjon er dokumentasjon
fra en forhandler eller reparatør om at kofferten ikke lar seg reparere en unødvendig
formalitet.

Basert på de vedlagte bildene legger nemnda til grunn at kofferten er totalskadet, og at
den ikke lenger har en bruksverdi for klager. 

Klager mottok kofferten i gave i 2018 og har uttalt at en tilsvarende koffert i dag koster ca
kroner 3 000. Skaden oppstod i 2022. KLM har utbetalt kroner 1 015 til klager. 

Når eldre kofferter skades skal det etter fast praksis gjøres fratrekk for alder og slitasje
på 10 % per år. Nemnda anbefaler derfor at KLM erstatter klagers koffert med til
sammen kroner 1 800. Til fradrag kommer kroner 1 015 dersom dette beløpet allerede er
utbetalt til klager.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra syv dager etter at klager har krevd
refusjon.

Vedtak

Transportklagenemnda anbefaler at KLM erstatter klagers tap med totalt 1 800 kr.