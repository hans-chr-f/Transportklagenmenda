Vedtak i Transportklagenemnda - Fly

Sammendrag

Krav om standardkompensasjon ved kansellering.
Værforhold og problemer på rullebanen.

Dato
28.05.2019

Saksnummer
2018-03979

Tjenesteytere
Norwegian Air Shuttle

Klager har i det vesentlige anført

Klager skulle reise med Norwegians flyvning D85337 fra Stavanger (SVG) til Alicante
(ALC) 9. april 2018 kl. 11.05. Flyvningen ble kansellert, og klager har på denne bakgrunn
fremsatt krav om standardkompensasjon i henhold til EU-forordning 261/2004 på 400
euro pr. person, totalt 800 euro for to passasjerer.

Tjenesteyterne har i det vesentlige anført
Norwegians flyvning D85337 fra Stavanger til Alicante 9. april 2018 ble kansellert
som følge av omdirigering av forutgående flyvning, D85336. Rullebanen i Stavanger
måtte stenges som følge at et fly blokkerte rullebanen. Et fly av typen Beech King
Air måtte foreta en nødlanding som følge at et teknisk problem, og ble stående på
rullebanen morgenen 9. april. Dette medførte at forutgående flyvning til Stavanger måtte
omdirigeres til Bergen. Flymaskinen fylte drivstoff og forsøkte ny landing i Stavanger,
men tåke og dårlig sikt medførte at maskinen måtte omdirigeres til Oslo. 

Norwegian har anført at de ovennevnte forhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet har på dette grunnlag avvist klagers krav om standardkompensasjon.

Nemnda bemerker

Norwegians flyvning D85337 fra Stavanger til Alicante 9. april 2018 ble kansellert. 

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Kanselleringen skyldtes etter det opplyste at flyvningen først ble omdirigert til Bergen
som følge av at en flymaskin blokkerte rullebanen i Stavanger. Etter at flyet hadde fylt
drivstoff i Bergen, måtte flyet omdirigeres til Oslo som følge av dårlige værforhold i
Stavanger. Det vises til fremlagt dokumentasjon. 

Nemnda er av den oppfatning at de ovennevnte omstendigheter må anses som en
ekstraordinær omstendighet i forordningens forstand. Norwegian har ingen mulighet
til å påvirke hverken hendelsen med Beech King Air-flyet eller tåken ved Sola lufthavn.
Nemnda legger til grunn at forsinkelsen for passasjerene ikke kunne vært unngått selv
om alle rimelige tiltak var truffet, og anbefaler ikke at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.