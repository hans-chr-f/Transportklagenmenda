Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
30.01.2017

Saksnummer
2016-00477

Tjenesteytere
SAS

Klager har i det vesentlige anført

Klager skulle reise fra Bergen til Ålesund den 16. mars 2016 kl. 16:35 med SK4146.
Flyvningen ble kansellert grunnet sykdom hos pilot. 

Klager mener dette er innenfor selskapets kontroll da sykdom er noe enhver bedrift må
håndtere.

Klager krever standarderstatning i henhold til EU-forordning 261/2004.

Tjenesteyterne har i det vesentlige anført
Flyvningen fra Bergen til Ålesund ble kansellert grunnet akutt sykdom hos crew. Det vises
til fremlagt dokumentasjon.

Flyvningen var operert av Jet Time der besetningen kun har base i København og Billund.
Jet Time har derfor ikke ytterligere personale til rådighet i Bergen i tilfelle akutt oppstått
sykdom.

Dette anser SAS som en ekstraordinær hendelse som ikke kunne vært unngått selv om
alle rimelige tiltak var tatt. 

SAS kan ikke imøtekomme klagers krav om standarderstatning i henhold til EU-
forordning 261/2004.

Nemnda bemerker

Nemnda legger til grunn at klagerens fly fra Bergen til Ålesund 16.03.2016 kl 1635 ble
kansellert på grunn av sykdom hos piloten. Han ble omrutet til første ledige avgang om
Oslo, og kom 2,5 timer forsinket frem til Ålesund. Klageren krever nå standarderstatning
med 250 euro. 

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artikkel 5 og 7. 

Sykdom blant besetningen kan være en slik ekstraordinær omstendighet som medfører
at den reisende ikke har krav på erstatning. Sykdom hos besetningen oppstår imidlertid
fra tid til annen. Flyselskapet må derfor være forberedt på og ha en beredskapsplan for
håndtering av påregnelig sykdom. Nemnda forutsetter at selskapene innretter seg slik at
de kan håndtere sykdom på kort tid. Sykdom kan likevel oppstå så plutselig eller i et slikt
omfang at flyselskapet ikke har mulighet til å unngå innstilling av en eller flere avganger.
Dette må vurderes konkret. 

Flyselskapet SAS har lagt frem en log som viser at flyet ble kansellert på grunn av
sykdom. Selskapet har også opplyst at den aktuelle flygningen ble operert av Jet Time
som ikke har personale i beredskap i Bergen i tilfellet sykdom.   

Nemnda ser det ikke som nødvendig å ta stilling til om sykdommen var å anse som en
ekstraordinær omstendighet. Nemnda mener uansett at SAS her ikke har godtgjort at
kanselleringen ikke kunne vært unngått selv om alle rimelige tiltak hadde vært truffet.
At selskapet ikke hadde personale til å håndtere sykdom på kort tid, må selskapet være
nærmest til å ta risikoen for. Nemnda mener derfor at selskapet er ansvarlig for å betale
standarderstatning.

Vedtak

Transportklagenemnda - fly anbefaler at flyselskapet SAS betaler standarderstatning til
klageren med 250 euro.