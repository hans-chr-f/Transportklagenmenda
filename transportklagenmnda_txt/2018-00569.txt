Vedtak i Transportklagenemnda - Fly

Sammendrag

Krav om refusjon av utgifter grunnet feil ved bestilte billetter.

Dato
17.01.2019

Saksnummer
2018-00569

Tjenesteytere
Malaysia Airlines

Klager har i det vesentlige anført

Klager og hennes mann bestilte en billett hver t/r Oslo - Manila via Dubai og Kuala
Lumpur for reise 14. desember 2017 med retur 19. januar 2018. Dette var deres
bryllupsreise, og billettene ble bestilt direkte hos Malaysia Airlines den 11. september
2017.

Frem mot avreise mottok klager og hennes mann oppdateringer og informasjon om
reisen, men da de skulle sjekke inn dagen før avreise, oppdaget de at det ikke lot seg
gjøre. Klager kontaktet flyselskapet som meddelte at klagerne ikke hadde gyldige billetter
og derfor ikke kunne være med flyet. 

Klagerne fikk etterhvert tilbud om å fly til Kuala Lumpur, men derfra til Manila måtte de
selv ordne billetter. Hele hendelsen var svært ubehagelig for klager og hennes mann.

Klager krever følgende utgifter refundert:

Hotell i Kuala Lumpur 169,81 MYR
Nye flybilletter Kuala Lumpur-Manila, bagasjegebyr og snack ombord, 3 252,20 MYR
Taxi til/fra hotell 150 MYR (mangler dokumentasjon) 
Betalt setereservasjon (40 NOK x 2)
Telefonutgifter (mangler dokumentasjon) 

Det vises for øvrig til klagers brev.

Tjenesteyterne har i det vesentlige anført
Malaysia Airlines har ikke avgitt uttalelse til nemnda vedrørende denne hendelsen. Til
klager har flyselskapet i det vesentlige anført:

Malaysia Airlines beklager denne hendelsen og ønsker å refundere klagers utgifter til
hotell i Kuala Lumpur. 

Klager har mottatt full refusjon for de ubenyttede billetter t/r Oslo - Manila for to
personer. Klager har deretter blitt belastet for helt nye billetter Oslo - Kuala Lumpur,
med retur fra Manila til Oslo. Malaysia Airlines kan av den grunn dessverre ikke
imøtekomme klagers krav om refusjon av flybilletter.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3.
Klagen er forelagt Malaysia Airlines som ikke har svart nemnda.

Nemnda legger etter dette til grunn at flyselskapet ved en feil ikke hadde utstedt gyldige
billetter til klager. Hun måtte på grunn av dette selv sørge for hotell i Kuala Lumpur som
kostet 169,81 MYR, nye flybilletter Kuala Lumpur-Manila, bagasjegebyr og mat ombord,
tilsammen 3 252,20 MYR, i tillegg taxi til/fra hotell 150 MYR, setereservasjon (40 NOK x
2) samt uspesifiserte og udokumenterte telefonutgifter. Klager har bedt om at utgiftene
dekkes av flyselskapet.

Nemnda anbefaler at selskapet dekker ovennevnte poster med unntak av uspesifiserte
telefonutgifter som ikke kan kreves dekket.  Klager har sannsynliggjort i tilstrekkelig grad
at hun hadde transportutgifter til taxi slik nemnda ser det, selv om hun ikke lenger har
kvitteringen. Fra erstatningssummen trekkes eventuelt allerede utbetalt erstatning/
kompensasjon.

Vedtak

Transportklagenemnda - fly anbefaler at klager gis medhold med unntak for krav om
dekning av telefonutgifter. Til fradrag kommer eventuell utbetalt erstatning.