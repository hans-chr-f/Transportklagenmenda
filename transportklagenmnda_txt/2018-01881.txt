Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
28.06.2019

Saksnummer
2018-01881

Tjenesteytere
Norwegian

Klager har i det vesentlige anført

Klager reiste med Norwegians flyvning DY1073 fra Riga (RIX) til Oslo lufthavn (OSL) 22.
november 2017 kl. 14.20. Flyvningen ble forsinket med cirka to og en halv time, og klager
mistet sin planlagte videreforbindelse med DY276 til Kristiansand (KRS) kl. 16.35. Klager
ble booket om til DY270 med avgang kl. 08.30 neste dag, 23. november. 

På bakgrunn av det ovennevnte har klager fremsatt krav om standardkompensasjon i
henhold til EU-forordning 261/2004 på 250 euro.

Tjenesteyterne har i det vesentlige anført
Norwegians flyvning DY1073 fra Riga til Oslo 22. november 2017 ble forsinket med to
timer og 40 minutter ved ankomst til Oslo. Som følge av forsinkelsen mistet passasjeren
sin planlagte videreforbindelse til Kristiansand samme dag. Klager ble booket om til sin
endelige destinasjon neste dag. 

Flyvning DY1073 ble forsinket som følge av værforholdene i Oslo. Flyvningen mottok flere
nye avgangstider fra flyveledertjenesten. Det var regn, snø og kulde denne dagen, som
medførte underkjølt regn og dårlig sikt. Værforholdene medførte at det ikke var trygt
å reise fra eller lande ved Oslo lufthavn, og restriksjoner ble innført. Alle avganger og
ankomster ved flyplassen ble berørt. 

Norwegian har anført at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet har på dette grunnlag avvist klagers krav om standardkompensasjon.

Nemnda bemerker

Norwegians flyvning DY1073 fra Riga til Oslo 22. november 2017 ble forsinket med to
timer og 40 minutter, og klager mistet sin videreforbindelse til Kristiansand. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 
I dette tilfellet skyldtes forsinkelsen snøvær, underkjølt regn og dårlig sikt ved Oslo
lufthavn denne dagen. Det vises til fremlagt dokumentasjon. Det vises for øvrig også til
en rekke andre saker fra Transportklagenemnda - fly vedrørende værforholdene denne
dagen, deriblant saksnummer 2018-01434 og 2018-00781. 

Nemnda mener at de ovennevnte værforhold må anses som en ekstraordinær
omstendighet i forordningens forstand. Norwegian iverksatte tiltak ved å booke klager
om til ny flyvning til Kristiansand neste morgen. Nemnda legger til grunn at forsinkelsen
ikke kunne vært unngått selv om alle rimelige tiltak var truffet. Forsinkelsen gir etter
dette ikke rett til standarderstatning, og nemnda anbefaler ikke at klager gis medhold i
sitt krav.

Vedtak

Transportklagenemnda - fly anbefaler ikke at klager gis medhold.