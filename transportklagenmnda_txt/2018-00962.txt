Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
12.02.2019

Saksnummer
2018-00962

Tjenesteytere
SAS

Klager har i det vesentlige anført

Klager skulle reise fra Tromsø til Gdansk via Oslo og København den 27. januar 2017 kl
17.05. SK4425 fra Tromsø til Oslo ble kansellert. Klager ble booket om med overnatting
på Gardermoen, og hun ankom endelig bestemmelsessted påfølgende dag. 

Klager mener SAS ikke kan fraskrive seg ansvar som følge av dårlig vær, da det var fint
vær på angjeldende flyplasser denne dagen.  

Klager krever standarderstatning 400 euro i henhold til EU-forordning 261/2004.

Tjenesteyterne har i det vesentlige anført
SK4425 ble kansellert grunnet mangel på crew som følge av dårlige værforhold.
Mannskapet som skulle operere på SK4425 stod værfaste i Trondheim grunnet 'freezing
fog'. SK4566 fra Trondheim til Tromsø via Bodø var planlagt å ankomme Tromsø kl 16.00,
mannskapet skulle deretter på SK4425 fra Tromsø til Oslo med avgang kl 17.05. SAS viser
til fremlagt dokumentasjon. 

Da Tromsø ikke er en basestasjon hadde ikke SAS reservecrew tilgjengelig. Klager ble
booket om til neste ledige avgang fra Tromsø kl 20.55. Hun ankom Gdansk dagen etter kl
10.55. 

Hendelsen er ikke kompensasjonsberettiget da årsaken var ekstraordinære
omstendigheter utenfor SAS' kontroll.

SAS kan ikke imøtekomme klagers krav.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf EU-forordning 261/2004 artikkel 5 og 7. 

Værforhold som påvirker flytrafikken ved at det ikke er mulig å lande/ta av, kan være en
ekstraordinær omstendighet som medfører at den reisende ikke har krav på erstatning.
Dette må vurderes konkret.  

Nemnda mener at flyselskapet SAS har godtgjort at verken kanselleringen eller de
ekstraordinære omstendighetene kunne vært unngått selv om alle rimelige tiltak
var truffet. Dokumentasjonen viser at klagers flygning ble kansellert da crewet på
foregående flyvning ble stående værfaste i Trondheim som følge av snøvær og vind.
Kanselleringen gir således ikke rett til standarderstatning etter EU-forordningen. 

Ved kansellering har passasjeren valget mellom refusjon av den fulle billettprisen
eller omruting snarest mulig til bestemmelsesstedet på tilsvarende transportvilkår, jf
artikkel 8. SAS tilbød klager omruting samme dag, forpleining i Oslo, og videre til endelig
bestemmelsessted påfølgende morgen. Etter nemndas vurdering må dette anses som
snarest mulig.

Vedtak

Transportklagenemnda - fly anbefaler ikke at klager gis medhold.