Vedtak i Transportklagenemnda - Fly

Sammendrag

Krav om standardkompensasjon og refusjon ved kansellering.

Dato
21.11.2017

Saksnummer
2017-00118

Tjenesteytere
Norwegian

Klager har i det vesentlige anført

Klager skulle reise med Norwegians flyvning D82825 fra Tromsø (TOS) til London -
Gatwick (LGW) 30. desember 2016. Flyvningen ble kansellert. 

Klager ble omrutet med ny flyvning påfølgende dag via Oslo. Flyet som ble benyttet fra
Tromsø til Oslo var slitt, det var trangt om bord og flyet hadde ikke wi-fi. Klager mistet
også en forhåndsbestilt hotellovernatting i London.

På ovennevnte bakgrunn har klager fremsatt krav om standarderstatning på 400 euro,
samt refusjon av forhåndsbestilt natt på hotell til 514,50 britiske pund.

Tjenesteyterne har i det vesentlige anført
Norwegians flyvning D82825 fra Tromsø til London 30. desember 2016 ble kansellert
som følge av værforholdene i London. Det var tåke i London stort sett hele dagen, og
dette medførte store forsinkelser og kanselleringer. 

En hel dag med dårlig vær i London medførte at mange fly ikke landet/tok av i rute. Dette
medførte store følgeforsinkelser og behov for reservemannskap. Da denne flyvningen
ble kansellert hadde hele flåten blitt påvirket av utsatte avgangstider i London hele
dagen, og mye av kabinpersonalet hadde nådd sin maksimale arbeidstid. 

Norwegian anfører at dårlig værforhold og påfølgende obligatorisk hvile for besetningen
er en slik ekstraordinær omstendighet som medfører at flyselskapet er fritatt for sin
erstatningsplikt etter EU-forordning 261/2004. Selskapet anfører også at forsinkelsen
ikke kunne vært unngått selv om alle rimelige tiltak ble truffet. 

Norwegian avviser på ovennevnte bakgrunn klagers krav om standardkompensasjon,
samt også klagers krav om refusjon av ubenyttet hotellovernatting i London.

Nemnda bemerker

Norwegians flyvning D82825 fra Tromsø til London 30. desember 2016 kl. 19.20 ble
kansellert.

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken ved at det ikke er mulig å lande/ta av, kan være
en slik ekstraordinær omstendighet som medfører at den reisende ikke har krav på
erstatning. Dette må vurderes konkret. 

På bakgrunn av fremlagt dokumentasjon legger nemnda til grunn at kanselleringen
skyldtes tåke i London. Dette førte til at en rekke fly ikke kunne lette og lande, noe som
medførte store følgeforsinkelser. Nemnda legger til grunn at værforholdene i dette
tilfellet må anses som ekstraordinære omstendigheter i forordningens forstand.

Nemnda legger videre til grunn at kanselleringen ikke kunne vært unngått til tross
for at alle rimelige tiltak var truffet. Norwegian har opplyst at på grunn av vanskelige
værforhold i London hele dagen  hadde hele flåten blitt påvirket, og store deler av
besetningen hadde "gått ut på tid". Alt reservemannskap  var innkalt, og det var ikke flere
å ta av for å gjennomføre en flyvning så sent på dagen. Klager ble omrutet dagen etter kl.
17.55. Dette må etter nemndas syn etter forholdene anses som et rimelig tiltak.

Nemnda kan derfor ikke se at klager har krav på standarderstatning. Av samme grunn
kan nemnda heller ikke se at klager har krav på erstatning på annet grunnlag.

Vedtak

Transportklagenemnda - fly anbefaler ikke at klager gis medhold.