Vedtak i Pakkereisenemnda

Sammendrag

Saken gjelder krav om tilbakebetaling av depositum.

Dato
10.06.2014

Saksnummer
188/13P

Tjenesteyter
Cruiseno

Sakens dokumenter ble lagt frem.

Klager: X

Turarrangør: Cruise.no

Antall reisende: 2

Reisens pris: ca.33.000,-

Saken gjelder:

Saken gjelder krav om tilbakebetaling av depositum.

Klageren anfører at da han forsøkte å bestille transatlantisk reise direkte fra Cunard,
ble han i løpet av prosessen henvist til den norske agenten Cruise.no. Han fikk
ordrebekreftelse i e-post 30. mai med tre vedlegg. Ingen av vedleggene inneholdt
reisevilkårene til Cruise. Heller ikke henvisningene som e-posten viste til, inneholdt
noe om avbestilling. Først 26. august ble vilkårene oversendt. Han krever innbetalt
depositum, kr.4000,-, tilbakebetalt etter at han ved e-post av 5. august avbestilte
reisen.

Cruise no anfører at deres reisevilkår - hvor avbestillingsvilkårene inngår - ble sendt
klageren 30. mai. Det ble sendt ham to e-poster den dagen. Da det her foreligger en ren
avbestilling, er det etter vilkårene ikke grunnlag for klagerens krav.

Nemnda bemerker:

Det er selvsagt ikke mulig for nemnda å ha en sikker formening om hva klageren har mottatt
på sin PC. Han har fremlagt utskrift av sin nåværende innboks for 30. mai som viser en
mottatt e-post fra Cruise.no med tre bilag. Ingen av bilagene er reisevilkårene. Cruise.no
har på sin side opplyst - og har fremlagt utskrift fra sin utgående post til støtte for dette - at
det ble sendt to e-poster til klageren den 30. mai, og den ene av disse e-postene hadde bl.a.
reisevilkårene som vedlegg.

Nemnda finner at denne dokumentasjonen i tilstrekkelig grad sannsynliggjør at reisevilkårene
ble sendt og mottatt av klageren.

Nemnda legger videre vekt på at når man går inn på hjemmesiden til Cruise.no - noe klageren
må ha gjort for å bestille reisen - er det en henvisning (link) til reisevilkårene. Vilkårene er altså
umiddelbart tilgjengelige for den som bestiller og må anses godtatt ved bestillingen.

Reisevilkårene fastsetter at avbestilling frem til 45 dager før avreise medfører et «honorar» på
kr.1.500,- per person eller innbetalt depositum.

Alminnelige vilkår for pakkereiser fastsetter i pkt.3.2 at et depositum som hovedregel ikke
skal overstige kr.2.000,- per person for reiser utenfor Europa - hvilket er det beløp som ble
innbetalt her. Nemnda finner da ikke grunnlag for klagerens krav.

Vedtak:

Reklamasjonsnemnda kan ikke anbefale at depositum tilbakebetales.

Vedtaket var enstemmig.