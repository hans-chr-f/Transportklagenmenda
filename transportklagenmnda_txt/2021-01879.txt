Vedtak i Transportklagenemnda
- Kollektivreiser

Sammendrag

Krav om frafall av ilagt gebyr. Feil billettkategori. Anført at det
ikke er forskjell på ungdoms- og studentpriser i hjemlandet.

Dato
14.03.2022

Saksnummer
2021-01879

Tjenesteytere
Ruter

Klager har i det vesentlige anført

Klager ble ilagt gebyr den 19. november 2021.

Klager anfører at hun skulle fly hjem denne dagen for å være med i en begravelse. Hun
oppdaget at hun hadde valgt feil billettkategori samme dag. Hun anfører at hun ikke
hadde til hensikt å kjøpe feil billett. Klager anfører at hun ikke snakker så godt engelsk og
at i Frankrike er det ingen forskjell på ungdoms- og studentpriser. Klager anfører at hun
alltid betaler for månedsbillett.

Klager anfører at hun gikk bort til kontrollørene for å spørre om hvordan hun kunne få
endret billetten til riktig kategori. Klager oppgir at én av kontrollørene var uhøflig mot
henne og gjorde narr av henne. Klager anfører at kontrolløren ikke viste noen form for
forståelse eller respekt. Klager anfører at hun var stresset på grunn av at hun hadde et
flytog hun måtte rekke, men hun fikk ingen hjelp av kontrolløren. Klager anfører at hun
ble holdt tilbake av kontrolløren og bare så vidt rakk flyet, etter å ha kommet for sent til
flytoget hun skulle ta.

Det vises til klagers øvrige anførsler i fremlagt dokumentasjon.

Klager krever frafall av det ilagte gebyret.

Tjenesteyterne har i det vesentlige anført
Klager ble ilagt gebyr, fordi hun ikke kunne fremvise gyldig billett. Hun er for gammel for
å reise med barnebillett.

Det er den reisendes ansvar å sørge for at riktig billett er kjøpt.

Ruter kan ikke se at det er grunnlag for å endre standpunkt i denne saken.

Nemnda bemerker

Klager ble ilagt gebyr den 19. november 2021, fordi hun ikke kunne fremvise gyldig billett
under billettkontrollen.

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager kunne ikke fremvise gyldig billett under billettkontrollen, så vilkårene for å ilegge
gebyr var således til stede.

Klager har anført at hun var på vei til flyplassen for å reise til en begravelse i utlandet og
oppdaget at hun hadde kjøpt billett i feil kategori. Hun har anført at hun prøvde å få hjelp
av kontrolløren til å endre til riktig billettkategori, men at hun ikke møtte noen forståelse.
Hun har videre anført at det ikke er forskjell på ungdoms- og studentpriser i Frankrike.

Nemnda bemerker at den reisende selv har ansvar for å sette seg inn i billettsystemene,
og det fremgår av Ruters vilkår at passasjeren må ha gyldig billett ved påstigning, noe
som også innebærer at passasjeren må passe på at korrekt billettkategori er kjøpt.

Nemnda kan ikke se at det forhold at andre land har andre billett-/priskategorier gir
grunnlag for frafall av gebyret. Det er av hensyn til reiseforetakenes behov nødvendig
å ha en konsekvent praksis. Reisende påberoper en rekke årsaker til at billetter ikke er
kjøpt, blant annet dårlig tid, sykdom og stress. Nemnda har i en rekke saker lagt til grunn
at slike årsaker ikke gir grunnlag for å anbefale at gebyret frafalles selv om ileggelsen av
gebyr oppleves som en streng reaksjon.

Vedtak

Transportklagenemnda anbefaler ikke at klager gis medhold.