Vedtak i Pakkereisenemnda

Sammendrag

Reise til Tenerife, Play de las Americas, hotell Villa Cortés, 5. -
12. mars 2011. Krav om refusjon av reisens pris grunnet skade.

Dato
14.03.2012

Saksnummer
185/11

Tjenesteyter
Apollo

Klager: X

Turarrangør: Apollo

Antall reisende: 2

Reisens pris: kr 21.896

Saken gjelder:

Reise til Tenerife, Play de las Americas, hotell Villa Cortés, 5. - 12. mars 2011.

Krav om refusjon av reisens pris grunnet skade.

Klager har i det vesentlige anført:

Søndag morgen, 6. mars, satte klager venstre fot på bidéet for å klippe neglene.

Det førte til at bidéet falt i gulvet og nærmest eksploderte.

Klager fikk dype sår og kutt i foten og måtte på sykehus.

Skaden medførte mye smerter, og klager måtte regelmessig ta smertestillende under hele
oppholdet.

Oppholdet ble ødelagt som følge av skaden. Klager mener at de bør få refundert utlegget for
turen og erstatning for tapt ferie da skaden oppstod på grunn av manglende vedlikehold av
hotellet.

Apollo har i det vesentlige anført:

Apollo beklager at klager ble skadet. Det er vanskelig for Apollo å si av hvilken årsak bidéet falt
ned. I følge hotellet er bidéet satt opp etter forskriftene.

Hotellet har også certificat fra installatørene på det.

Apollo har besluttet å gi en kompensasjon på kr 6.500.

Nemnda bemerker:

Nemnda legger på bakgrunn av de foreliggende opplysninger til grunn at klager ble skadet da
bidéet falt ned. Det er på bakgrunn av de foreliggende opplysninger ikke mulig for nemnda å
ta stilling hva som var årsaken til at bideét falt ned.

Ut over fotografiene foreligger det ingen nærmere beskrivelse av bidéet, opphenget med
videre. Klagers skade og omfang er heller ikke dokumentert.

Nemnda finner etter en samlet vurdering å avvise klagen da saken reiser bevisspørsmål som
vanskelig kan klarlegges under saksbehandlingen, jf. nemndsavtalen pkt 8 annet ledd c).

Vedtak:

Saken avvises.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, Formann

Pål Martin Andersen, Forbrukerrådet

Silje Østby Jystad, Forbrukerrådet

Solveig Kohagen, Ving Norge AS

Hanne Åsell, Star Tour AS.