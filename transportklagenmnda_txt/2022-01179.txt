Vedtak i Transportklagenemnda - Fly

Sammendrag

Krav om refusjon av mellomlegg mellom opprinnelige billetter og
nye billetter, samt refusjon av kostnader for hotellovernatting.

Dato
21.02.2023

Saksnummer
2022-01179

Tjenesteytere
Expedia.no
Widerøe

Klager har i det vesentlige anført

Klager (to passasjerer) booket en reise den 12. mai 2022 som skulle gå fra Bodø den
28. juli 2022 til Montreal med mellomlanding i Bergen og Newark. Bookingen ble bestilt
gjennom Expedia og innebar to tur/retur-billetter med Widerøe, Lufthansa og Air
Canada. Air Canada var eieren av flydokumentet. Summen ble på 20 458 NOK.

Den 30. mai 2022 får klager beskjed om at reisen fra Bodø til Bergen er kansellert. Klager
ble omrutet med en ny flyvning Bodø-Tromsø-Bergen, noe som gjorde at de ikke ville
ha rukket flyet fra Bergen-Newark. Klager fikk ingen mulighet til å selv avgjøre hva som
skulle gjøres i forbindelse med kanselleringen. Klager hevder Expedia gjorde dette uten
klagers kunnskap og at Expedia skylder på flyselskapet.

Videre viser klager til at det fantes alternative flyvninger på Widerøes nettside. Klager er
undrende på hvorfor Expedia ikke omrutet klager til en av disse alternative flyvningene. 

Klager hevder at Expedia ikke har gjort det de skulle i saken, da klager ikke ble kontaktet
før flybillettene ble kansellert. Klager fikk dermed ikke noen alternativ mellom full
refusjon eller omruting til et annet tidspunkt.

Klager kjøper derfor egne alternative billetter den 5. juni 2022 med ny avreise 30. juli
2022. Prisen var på 24 520 NOK, altså 4 062 NOK dyrere enn opprinnelig billett (24 520 -
20 458 = 4 062).

Klager krever refusjon av mellomlegg mellom opprinnelige billetter og nye billetter på 4
062 NOK. Klager krever også refusjon av kostnader for hotellovernatting på 1 525,50 NOK
grunnet kanselleringen.

Tjenesteyterne har i det vesentlige anført
Expedia bekrefter at strekningen Bodø-Bergen ble kansellert og at jobben til reisebyrået
Expedia er å finne mulige omrutinger til klager og informere klager om dette. Siden
Expedia ikke fant noen alternative flyvninger, var den eneste muligheten kansellering
med full refusjon. Klager har også blitt tilbudt en voucher på 800 NOK grunnet ulempene
med kanselleringen.

Selv om klager hevder at det forelå alternative flyvninger på Widerøes nettside,
hevder Expedia at det ikke automatisk betyr at disse flyvingene kan benyttes som
omrutingstilbud. Dette skyldes mange grunner, for eksempel at flyselskapet bare tillater
en viss mengde billetter til salg gjennom Expedia.

Expedia viser til at klager refererer til EU-forordning 261/2004, og at kun flyselskaper
kan bli ansvarlige etter dette regelverket, ikke reisebyrå som Expedia. Derfor vil ikke
Expedia betale mellomlegget på 4062 NOK, da Expedia hevder de handlet i samsvar
med egen policy og flyselskapets policy. Expedia vil heller ikke betale kostnadene for
hotellovernatting, da de ikke anser seg selv som et ansvarssubjekt.

Widerøe har ikke inngitt tilsvar til nemnda, men de har svart på en henvendelse fra
klager. Der avslår de kravet om refusjon. Widerøe skriver at klagers booking gjennom
reisebyrået ble registret feil, slik at Expedia ikke har kunnet sende klager informasjon
om forandringer i ruten. Det var schedule change på WF611 (Bodø-Bergen), som vil si at
Widerøe informerte i god tid om en forandring. Widerøe hevder altså at de foretok en
schedule change og at reisebyrået ikke klarte å kontakte klager for å løse saken. 

Widerøe hevder dermed at reisebyrået er ansvarlige for hendelsen.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3, tredje ledd. 

Widerøe har, tross oppfordring, ikke avgitt uttalelse til nemnda.

Basert på den fremlagte dokumentasjonen legger nemnda til grunn at klager fikk beskjed
om kanselleringen den 30. mai 2022. Dette er mer enn to uker før opprinnelig avreise
den 28. juli 2022, og klager har derfor ikke krav på standarderstatning. jf. EU-forordning
261/2004 artikkel 5 og 7.

Ved kansellering har klager rett på valget mellom omruting og refusjon i henhold til EU-
forordning 261/2004 artikkel 8.

I dette tilfellet har Expedia refundert hele reisen til klager, jf. EU-forordning 261/2004
artikkel 8 nummer 1 bokstav a.

Klager har imidlertid hatt ekstrautgifter til nye flybilletter i forbindelse med
kanselleringen. Nemnda må vurdere om klager har rett på refusjon av ekstrautgiftene til
nye billetter med Expedia.

Widerøe hevder at reisebyrået Expedia ikke klarte å kontakte klager om endringene
i ruten. Det er imidlertid flyselskapet som er ansvarssubjekt etter EU-forordning
261/2004, og dermed flyselskapet som har ansvar for å informere kunden om blant
annet endringer. Dette gjelder også om billetten er kjøpt av et online reisebyrå som har
unnlatt å videreformidle beskjed om kanselleringen til passasjeren, jf. dom avsagt av EU-
domstolen i C-302/16 (Krijgsman – SLM).

Flyselskapet er i henhold til den ovennevnte EU-dommen C-302/16 eventuelt henvist til
å søke regress hos den ansvarlige for at passasjeren ikke ble informert, dersom nasjonal
rett åpner for dette.

I dette tilfellet er det ingen holdepunkter for at Widerøe, som er ansvarlige etter
forordningen, har tilbudt klager omruting. Omrutingsforsøket fra reisebyrået var ikke
reelt, da det ikke lot seg gjennomføre. Klager omrutet etter hvert seg selv, med en
hotellovernatting på Gardermoen.

I EU-kommisjonens veileder (2016/C 214/04) [52016XC0615(01)] punkt 4.2 kommer det
frem at omruting og refusjon skal tilbys samtidig. Dersom flyselskapet ikke tilbyr valget
mellom refusjon og omruting, men flyselskapet alene bestemmer at det skal gis refusjon,
har passasjeren rett på dekning av mellomlegget mellom opprinnelig og ny billett.

Ettersom flyselskapet ikke har tilbudt klager omruting i tråd med forordningen, anbefaler
nemnda at Widerøe dekker utgiftene til de nye billettene med Expedia, fratrukket
allerede refundert beløp for de refunderte billettene fra Expedia. I tillegg anbefaler
nemnda at Widerøe dekker klagers utgifter til hotellovernatting på Gardermoen.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Bransjerepresentant Gagnes fikk uventet forfall, og de øvrige medlemmene
fant det forsvarlig å behandle saken med bare én bransjerepresentant, jf.
transportklagenemndforskriften § 5-5 femte ledd.

Vedtak

Transportklagenemnda anbefaler at Widerøe refunderer mellomlegget mellom
opprinnelige billetter og nye billetter på 4 062 NOK, samt refunderer kostnader for
hotellovernatting på 1 525,50 NOK.