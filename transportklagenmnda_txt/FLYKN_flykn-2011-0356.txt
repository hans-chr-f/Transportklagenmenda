Vedtak i Transportklagenemnda - Fly

Sammendrag

Krav om refusjon av hotellutgifter m.v. grunnet ruteendring.

Dato
22.02.2012

Saksnummer
356/11F

Tjenesteyter
Norwegian Air Shuttle ASA

Krav om refusjon av hotellutgifter m.v. grunnet ruteendring.

Klager har i det vesentlige anført:

Klager bestilte den 17. januar 2011 en reise fra London Gatwick til Ålesund for fire personer
den 11. juni 2011 kl. 11:30 med DY1339.

I mars fikk klager beskjed fra Norwegian at avgangen var endret til kl. 09:00. Da klager var på
cruise og båten skulle ankomme Southampton i syv tiden om morgenen, ville han ikke rekke
flyet med den nye avgangstiden. Klager ble derfor booket om til dagen etter, men han fikk
ikke tilbud om hotell.

Klager mener hendelsen ikke kan betegnes som en ruteendring, da Norwegian aldri hadde en
fått bekreftet avgang kl. 11:30 av Gatwick Lufthavn. Norwegian solgte altså et produkt de ikke
hadde. Klager mener videre at dette er en spekulativ og umoralsk politikk av flyselskapet, som
kan få store konsekvenser for passasjerene.

Klager krever refundert utgifter på til sammen kroner 8 638, da han ikke hadde noe valg annet
enn å bli igjen i London til dagen etter.

Norwegian har i det vesentlige anført:

Norwegian må fra tid til annen endre enkelte rutetider, da flyselskapet får tildelt andre
landingstider enn de har søkt på.

I Norwegians regler og vilkår står det at alle rutetider er med forbehold om endringer. Klager
krysset av for å ha lest Norwegians regler og vilkår da han bestilte reisen.

Ved ruteendringer kan passasjerene enten kansellere reisen mot full refusjon, eller de kan
endre til en hvilken som helst annen avgang med Norwegian. Klager valgte å endre billetten til
dagen etter.

Klager fikk beskjed om ruteendringen minst 14 dager før avreise. Eventuelt erstatnings- eller
kompensasjonskrav faller da bort i henhold til EU forordning 261/2004.

Norwegian kan dessverre ikke imøtekomme klagers krav.

Nemnda bemerker:

Ved kjøp/bestilling av en flybillett inngås avtale om transport over en bestemt strekning til en
bestemt tid. Bestillingen gir begge parter plikter og rettigheter. Den reisende plikter bl.a. å
betale avtalt beløp, og har som gjenytelse rett til transport på den aktuelle strekning til den
avtalte tid. Flyselskapet har rett til betaling og plikt til å transportere den reisende som avtalt.

Fra tid til annen blir en avgang forsinket eller må kanselleres/innstilles. Konsekvensene
av dette er regulert i forskjellige bestemmelser inntatt i lover, konvensjoner m.v., bl.a.
luftfartsloven og EU forordning 261/2004. «Innstilt flygning» er i henhold til forordningen
artikkel 2 l) «en planlagt flygning som ikke gjennomføres og som det var minst én reservasjon
på». En ruteendring medfører således «innstilling» dersom det er solgt minst en billett til den
planlagte flygning.

Klager hadde billetter til flygning 11. juni 2011 kl. 11:30. Som følge av en ruteendring
kansellerte Norwegian denne flygningen. Informasjonen om kanselleringen ble gitt mer enn
to uker før avgang. Kanselleringen gir da ikke rett til standarderstatning etter EU forordning
261/2004, jf. forordningens artikkel 5 c) i). Forordningen begrenser imidlertid ikke den
reisendes rett til erstatning på annet grunnlag, jf. artikkel 12.

Det fremgår av Norwegians vilkår at rutetidene i flyselskapets tidtabeller ikke er garanterte og
kan endre seg fra tidtabellen utgis til den dato passasjeren ønsker å reise.

Ruteendringer forekommer hos de fleste flyselskap fra tid til annen. De fleste flyselskap
forbeholder seg også retten til ruteendring. Nemnda anser dette kjent for de fleste. Nemnda
legger på bakgrunn av Norwegians informasjon til grunn at Norwegian hadde anledning til å
endre avgangstiden.

Ruteendringer vil kunne skape problemer og tap for den reisende, og flyselskapet må
etter nemndas vurdering være ansvarlig for påregnelig tap som følge av ruteendring. Etter
nemndas vurdering er det ikke anledning til å begrense dette ansvaret i vilkårene.

Klager har opplyst at de som følge av ruteendringen ble påført en ekstrautgift på til sammen
kroner 8 638. Norwegian har ikke bestridt dette, og nemnda legger klages opplysninger til
grunn. Nemnda anbefaler at Norwegian erstatter klagers tap.

Vedtak:

Flyklagenemnda anbefaler at Norwegian erstatter klagernes tap.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Janne Grethe Soløy, Widerøe's Flyveselskap AS

Olav Grøttland, SAS