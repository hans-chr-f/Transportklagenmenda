Vedtak i Transportklagenemnda - Fly

Sammendrag

Endret rutetid. Krav om refusjon av deler av billettutgiftene.

Dato
04.09.2013

Saksnummer
377/10F

Tjenesteyter
Norwegian Air Shuttle ASA

Endret rutetid. Krav om refusjon av deler av billettutgiftene.

Klager har i det vesentlige anført:

Klager skulle fly fra Oslo til Tromsø 13. juni med DY250 kl. 21:50, pris for to personer NOK
1598. To uker før avreise mottok klager beskjed fra Norwegian om at avreisetiden var endret
til kl. 20:40.

Klager kontaktet Norwegian og fikk her beskjed om at hun enten kunne få pengene tilbake
eller reise på det nye tidspunktet. Klager valgte å reise på nytt tidspunkt.

Etter samtalen med Norwegian sjekket klager internett og fant ut at pris på den nye avgangen
er mye billigere enn på opprinnelig billett, NOK 399 per person. Klager mener at Norwegian
burde ha opplyst henne at de nye billettene var rimeligere, slik at hun kunne ha avbestilt de
gamle billettene og kjøpt nye og rimeligere billetter.

Klager synes dette er slett kundebehandling av Norwegian og krever refundert 798 kroner.

Norwegian har i det vesentlige anført:

I Norwegians rutetabeller og under generelle vilkår på selskapets nettsider står det at
rutetidene ikke er garanterte og kan endre seg inntil avreise.

I dette tilfellet fikk klager beskjed om endringen to uker før avreise, og hun fikk tilbud om full
refusjon, men valgte å endre til nytt tidspunkt kostnadsfritt.

Klager har ikke lidt noe tap og kom frem til bestemmelsesstedet. Norwegian kan dessverre
ikke imøtekomme klagers krav.

Nemnda bemerker:

Ved kjøp/bestilling av en flybillett inngås avtale om transport over en bestemt strekning til en
bestemt tid. Bestillingen gir begge parter plikter og rettigheter. Den reisende plikter bl.a. å
betale avtalt beløp, og har som gjenytelse rett til transport på den aktuelle strekning til den
avtalte tid. Flyselskapet har rett til betaling og plikt til å transportere den reisende som avtalt.

Fra tid til annen blir en avgang forsinket eller må kanselleres/innstilles. Konsekvensene
av dette er regulert i forskjellige bestemmelser inntatt i lover, konvensjoner m.v., bl.a.
luftfartsloven og EU forordning 261/2004. «Innstilt flygning» er i henhold til forordningen
artikkel 2 l) «en planlagt flygning som ikke gjennomføres og som det var minst én reservasjon
på». En ruteendring medfører således «innstillinger» dersom det er solgt minst en billett til
den planlagte flygning.

Klager hadde billetter til flygning Oslo - Tromsø 13. mars 2010 kl 21:50. Som følge av en
ruteendring kansellerte Norwegian denne flygningen. Informasjonen om kanselleringen ble
gitt mer enn to uker før avgang. Kanselleringen gir da ikke rett til standarderstatning i henhold
til EU forordning 261/2004, jf forordningens artikkel 5 c) i). Forordningen begrenser imidlertid
ikke den reisendes rett til erstatning på annet grunnlag, jf artikkel 12.

Det fremgår av Norwegians vilkår at rutetidene i flyselskapets publiserte tidtabeller ikke er
garanterte, og kan endre seg fra tidtabellen utgis til den dato passasjeren ønsker å reise.
Det fremgår også at rutetiden derfor ikke er en del av kontrakten mellom flyselskapet og
passasjeren.

Ruteendringer forekommer hos de fleste flyselskap fra tid til annen. De fleste flyselskap
forbeholder seg også retten til ruteendring. Nemnda anser dette kjent for de fleste. Nemnda
legger på bakgrunn av Norwegians informasjon til grunn at Norwegian hadde anledning til å
endre avgangstiden.

Ruteendringer vil kunne skape problemer og tap for den reisende, og flyselskapet må
etter nemndas vurdering være ansvarlig for påregnelig tap som følge av ruteendring. Etter
nemndas vurdering er det ikke anledning til å begrense dette ansvaret i vilkårene.

Klagerne ble i dette tilfellet omrutet til en annen avgang. De betalte ikke noe mellomlegg
i denne forbindelse og er således ikke påført noe tap. Nemnda har forståelse for klagers
reaksjon da hun oppdaget at de nye billettene var rimeligere enn de opprinnelige. Nemnda
kan imidlertid ikke se at klager har rett til refusjon av differansen mellom de to billettene.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Janne G. Soløy, Widerøe's Flyveselskap

Olav Grøttland, SAS