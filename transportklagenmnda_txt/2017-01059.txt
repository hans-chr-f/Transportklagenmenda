Vedtak i Transportklagenemnda
- Kollektivreiser

Sammendrag

Ilagt gebyr for manglende eller ufullstendig billett

Dato
22.08.2017

Saksnummer
2017-01059

Tjenesteytere
Ruter

Klager har i det vesentlige anført

5. mai 2017 hadde klager avtalt å møte sin kjæreste på perrongen på Jernbanetorget
T-banestasjon. Klager ankom stasjonen via nedgangen ved Oslo City, hans kjæreste
skulle komme den andre veien. Klager ville sjekke om kjæresten var på vei, og gikk opp
trappene til den andre utgangen. Klager kunne da konstatere at hun ikke var ankommet
og gikk så ned på perrongen igjen. Samtidig ble han påtruffet av en kontrollør som ila
han gebyr fordi han mente at klager hadde kjøpt billetten for sent. 

Kontrolløren påstod at klager ikke hadde lov til å være på stasjonen så lenge billetten
teller ned, men skal vente til billetten er aktivert før han passerer kontrollsonen. I den
tilspissede situasjonen ble klager truet med politiet om han ikke godtok gebyret. Klager
så ingen annen utvei enn å betale gebyret på stedet. 

Med bakgrunn i at klager hadde gyldig billett da han ble påtruffet og fordi han ble truet
til å godta gebyret, krever han at gebyret blir opphevet.

Tjenesteyterne har i det vesentlige anført
Viser til henvendelse fra klager angående gebyret han ble ilagt 5. mai på Jernbanetorget
stasjon. Gebyret ble betalt på stedet. Denne kontrollen var en såkalt storkontroll. Det
vil si at kontrollørene står oppe ved inngangen og kontrollerer alle som kommer ut fra
stasjonen. 

På gebyret til klager står det at de startet kontrollen av akkurat han kl. 16:38, de ble
ferdige kl. 16:56. Kontrollørene har notert at de ser klager er på vei opp fra stasjonen og
når han observerer at det er kontroll så snur han og går ned igjen på plattformen. En av
kontrollørene følger etter og ser da at klager kjøper billett på mobilen sin.  

Billetten til klager er bekreftet 16:39:13, da starter nedtellingen på to minutter. Vi har
ingen grunn til å tvile på kontrollørens beskrivelse av hendelsesforløpet.  Ruter ser ingen
grunn til å endre sin avgjørelse i denne saken.

Nemnda bemerker

Klager ble ved billettkontroll på Jernbanetorget den 5. mai 2017 ilagt gebyr da han hadde
kjøpt billett etter at han hadde passert kontrollsonen.

Det fremgår av Ruters transportvilkår punkt 3 at den reisende plikter å ha gyldig billett
før ombordstigning eller før passering av kontrollsone. 
Av samme bestemmelse går det fram at passasjerer som ved kontroll ikke kan vise gyldig
billett, vil bli ilagt gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig. 

Gebyret ble ilagt i forbindelse med en storkontroll på Jernbanetorget slik at alle reisende
ved stoppet ved utgangen. 

Nemnda legger til grunn at klager var nede på perrongen, dvs. innenfor kontrollsonen.
Det er uklart om han var på vei ut fra stasjonen eller bare så opp mot utgangen for å se
etter kjæresten da han ble observert av en kontrollør, men det  er ikke uenighet om at
han snudde og gikk tilbake. 

Nemnda legger til grunn opplysningene i gebyrrapporten om at kontroll av klager
startet kl. 16.38 og at klager kjøpte billett kl. 16.39.13. Nemnda finner det klart at klager
oppholdt seg innenfor kontrollsonen i noen tid uten å ha kjøpt billett.  

Vilkårene for ileggelse av gebyr var dermed til stede. Nemnda kan ikke se at det er
grunnlag for å anbefale at gebyret frafalles.

Vedtak

Transportklagenemnd Kollektivtransport finner ikke å kunne anbefale at klager gis
medhold. 

Vedtaket er enstemmig.