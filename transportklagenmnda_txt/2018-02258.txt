Vedtak i Transportklagenemnda - Fly

Sammendrag

Krav om refusjon av ny flybillett og erstatning for tapt tid ved
forsinkelse. Tapt videreforbindelse, omrutet til annen destinasjon.

Dato
29.08.2019

Saksnummer
2018-02258

Tjenesteytere
Emirates

Klager har i det vesentlige anført

KIager og hans reisefølge reiste med Emirates' flyvning EK513 fra New Delhi (DEL) til
Dubai (DXB) 21. mai 2018 med ankomst kl. 06.20. De hadde planlagt videreforbindelse
til Oslo med EK159 kl. 07.25, men en kortere forsinkelse fra New Delhi medførte at de to
passasjerene ikke rakk flyvningen videre til Oslo. Klager ble booket om til Amsterdam,
og måtte kjøpe ny billett fra Amsterdam til Oslo. Emirates sørget for reise til Amsterdam,
men kjøp av flybillett fra Amsterdam til Oslo måtte klager legge ut for selv. 

På bakgrunn av det ovennevnte har klager fremsatt krav om refusjon av utlegg til
flybilletter til kroner 7 229, samt erstatning for tapt tid.

Tjenesteyterne har i det vesentlige anført
Emirates' flyvning EK513 fra Delhi til Dubai 21. mai 2018 ble forsinket med cirka
15 minutter ved ankomst til Dubai. Årsaken til forsinkelsen var restriksjoner fra
flyveledertjenesten. Den korte forsinkelsen medførte at passasjerene mistet sin
videreforbindelse til Oslo, og de to reisende ble booket om til neste ledige flyvning. De
ble dessuten tilbudt overnatting i Dubai. Passasjerene avslo imidlertid Emirates' tilbud,
og ba om å bli booket om til Amsterdam som sin endelige destinasjon. 

Emirates har anført at de ovennevnte forhold utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
forsinkelsen ikke kunne vært unngått selv om alle rimelige tiltak ble truffet. Selskapet har
på dette grunnlag avvist klagers krav om erstatning og refusjon.

Nemnda bemerker

Klager ønsker å få dekket sine utgifter til flybilletter fra Amsterdam til Oslo.

Emirates har anført at klager i henhold til selskapets "records" ble ombooket til neste
ledige flyvning til Oslo, med hotellovernatting i Dubai, men at klager ikke ønsket dette og
ville bli ombooket til Amsterdam som  endelig destinasjon.

Klager anfører på sin side at han ble "sendt til Amsterdam", og måtte kjøpe egne billetter
Amsterdam - Oslo. 

Nemnda mener at det fremstår som lite sannsynlig at klager skal ha motsatt seg
omruting til Oslo og isteden ønsket Amsterdam som endelig destinasjon. Klager og hans
reisefølge kjøpte billetter og reiste fra Amsterdam til Oslo samme dag.

Nemnda bemerker at det ikke er fremlagt en kopi av flyselskapets "records" som
eventuelt viser at klager ble ombooket til Oslo. 

Klager hadde gjennomgående billett. Flyselskapet har en plikt til å omrute passasjerene
til endelig destinasjon uavhengig av hva som er årsaken til opprinnelig forsinkelse.
Emirates har ikke sannsynliggjort at flyselskapet har oppfylt sin plikt til å omrute klager
frem til endelig destinasjon. Nemnda mener derfor at Emirates må erstatte klagers
utgifter til flybillett fra Amsterdam til Oslo.

Når det gjelder klagers krav om erstatning for tidstap, bemerker nemnda at det ikke gis
slik ulempeerstatning utenfor standarderstatningen.

Vedtak

Transportklagenemnda - fly anbefaler at Emirates dekker klagers utgifter til flybilletter på
kroner 7 229.