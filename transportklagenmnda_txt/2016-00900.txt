Vedtak i Transportklagenemnda - Fly

Sammendrag

Krav om refusjon av nye billetter grunnet nektet ombordstigning.

Dato
23.06.2017

Saksnummer
2016-00900

Tjenesteytere
SAS

Klager har i det vesentlige anført

Klager skulle reise fra Stavanger til Alta via Oslo og Tromsø den 4. august 2016 kl 09.00.
Klager og hans sønn skulle nordover på laksefiske. De møtte opp på Sola lufthavn kl
08.13 og gikk direkte til Self Service Assistance på grunn av spesialbagasje. Det var noe kø
i denne innsjekkingsskranken, klager lot derfor sønnen beholde plassen i køen mens han
selv gikk til en innsjekkingsautomat, sjekket inn og fikk boardingpass. Han gikk deretter
tilbake til køen for å få sendt spesialbagasjen. Det gikk usedvanlig tregt i køen, da det var
klagers tur fikk de beskjed om at det nå var for sent å sende bagasjen. 

Klager hadde bonusbilletter og mottok derfor ingen hjelp til ombooking av SAS på Sola.
Klager endte opp med å kjøpe nye flybilletter nordover til kroner 8 000. Ved ankomst
rundt midnatt var klagers sønn helt utslitt, og han orket ikke ferden videre til lakseelva.
De overnattet i bilen. Klager stiller seg sterkt kritisk til behandlingen de fikk på Sola, de
var ute i god tid men på grunn av total svikt hos SAS ble de nektet ombordstigning.

Klager krever refusjon av nye billetter, kroner 8 000.

Tjenesteyterne har i det vesentlige anført
Innsjekk av bagasje stenger 30 minutter før avgang. Klager hadde med seg
spesialbagasje som må sjekkes inn separat. Da det var klagers tur var sjekkinn stengt. 

Det er passasjerens eget ansvar å møte opp i så god tid at han rekker å være ferdig
innsjekket 30 minutter før flyavgang. Han må ta høyde for at det kan være lange
køer både i sjekkinn og i sikkerhetskontrollen. Når det sjekkes inn spesialbagasje bør
passasjeren beregne ekstra god tid. 

Klager hadde bestilt bonusbilletter for seg og sin sønn. I betingelsene for bonusreiser
står det at billettene kan endres inntil 24 timer før avreise. Etter dette er det ikke mulig å
endre eller refundere billettene. Det vises til fremlagt regelverk.

SAS kan ikke se at de har gjort noe feil i denne saken, og han ikke imøtekomme klagers
krav.

Nemnda bemerker

Det ser ikke ut til å være omtvistet at fristen for å sjekke inn bagasje i dette tilfellet, var 30
minutter før avgang, det vil si at innsjekkingen av bagasjen måtte vært gjennomført 30
minutter før avgang. 

Det ser heller ikke ut til å være omtvistet at klageren og hans reisefølge (til sammen
2 personer) møtte på flyplassen 47 minutter før avgang, at de kom frem til
innsjekkingsskranken for spesialbagasje 43 minutter før avgang, og at de nådde frem til
skranken 28 minutter før avgang. 

Etter nemndas syn har klageren og følget ikke beregnet tilstrekkelig tid til å rekke
innsjekkingen i tide i dette tilfellet. Klageren har fått oppfordring  til å beregne god tid og
blitt gjort oppmerksom på konsekvensen av å ikke gjøre dette, i reisevilkårene. Nemnda
er enig med flyselskapet SAS i at han skulle tatt bedre høyde for kø ved innsjekkingen
særlig siden han hadde spesialbagasje.  

Det fremgår videre klart nok av regelverket for bonusreiser at det ikke var mulig å endre
flybillettene eller få refundert billettprisen mindre enn 24 timer før avreise. 

Klageren og følget har etter dette ikke krav på å få refundert sine utgifter som følge av
nektet ombordstigning.

Vedtak

Transportklagenemnda - fly anbefaler ikke at klageren gis medhold.