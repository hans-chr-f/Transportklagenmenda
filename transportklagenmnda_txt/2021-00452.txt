Vedtak i Transportklagenemnda - Fly

Sammendrag

Krav om standarderstatning grunnet kansellering som følge av covid-19 pandemien.

Dato
20.09.2021

Saksnummer
2021-00452

Tjenesteytere
SAS

Klager har i det vesentlige anført

Klager (to personer) hadde bestilt reise hos SAS med SK4631 fra Oslo til Geneve for reise
den 29. juni 2020. Mellom 7 og 14 dager før avreise ble klager informert om at avgangen
var kansellert.  Klager valgte å avbryte reisen og har mottatt full refusjon.

Klager krever standarderstatning 400 euro per person i henhold til EU-forordning
261/2004.

Tjenesteyterne har i det vesentlige anført
SK4631 med avgang den 29. juni 2020 ble kansellert den 18. juni som følge av den
pågående covid-19 pandemien. Den  21. april 2021 mottok klager full refusjon for de
ubenyttede flybillettene. 

På grunn av massiv og raskt spredning av viruset satte nær alle land i verden
reisebegrensninger, både for inn- og utreiser. På grunn av disse restriksjonene var det
ikke mulig å gjennomføre planlagte flyvninger, og den åpenbare konsekvensen var at
nær hver flytur ble kansellert.

Enkelt forklart er det hovedsakelig to avdelinger i SAS som jobber spesielt med å
planlegge og implementere flyreiser; Nettverksplanlegging (NP) og Operational Control
Center (OCC). Network Planning planlegger og bestemmer programmet, og er først og
fremst ansvarlig for å sikre et effektivt program - både operativt og økonomisk - før dette
ansvaret overføres til OCC. Vanligvis - med andre ord før Corona - ble trafikkprogrammet
og ansvaret for dette overført fra NP til OCC den 20. i den kommende måneden, pluss
en måned. Dette betyr at OCC vanligvis er ansvarlig for implementeringen i maksimalt
to måneder pluss 10 dager. En forenklet måte å forklare dette på er at rutekartet er
"live" og vil vises i en trafikklogg. Årsaken til kanselleringen vil også være synlig, ettersom
avbestillinger foretatt i "OCC -perioden" sendes ut med en såkalt ASM ( Ad-hoc Schedule

Message) til de interne systemene som blant annet inneholder rutenummer, avgangstid
og årsaken til kanselleringen.

Under pandemien har imidlertid denne prosessen blitt endret slik at ansvaret for
trafikkprogrammet nå overleveres hver mandag for inneværende og neste uke. OCC
eier dermed bare trafikkprogrammet i maksimalt to uker. I motsetning til den normale
prosedyren, NP under pandemien har også vært ansvarlig for flyvninger som er nært
forestående.

En annen avgjørende forskjell er at for kanselleringer foretatt av NP, sendes en SSM
(Standard Schedule Message) ut i systemet. I motsetning til ASM inneholder ikke SSM
den faktiske årsaken til kanselleringen. Dette betyr at det nå under Corona er flere
"uspesifiserte" kanselleringer som ikke kan spores i trafikklogger. For øyeblikket er nær
100% av kanselleringene gjort av NP, der det vurderes om flyvningene er forsvarlige å
gjennomføre.

NP foretar ikke kanselleringer der årsaken skal være, for eksempel tekniske feil eller
mannskapsutfordringer. Slike problemer oppstår bare når produksjonen er live, og
det er da OCC som vil gjøre kanselleringen. Derfor kan slike kanselleringer lett spores
inn trafikkloggen, og det vil være mulig å legge ved som bevis. SAS viser til fremlagt
tabell som viser de forskjellige årsakene til kanselleringer, der den tomme ruten og
"COMM" skyldes Corona. I prinsippet er årsaken den samme, forskjellen er bare at den
uspesifiserte grunnen er gjort av NP, mens "COMM" -grunnen er gjort av OCC. Flyreiser
som er kansellert på grunn av andre forhold er beviselig ubetydelig små. Tallet der
årsaken er Corona, er vist på bunnlinjen for å gi et inntrykk av hvor mange flyreiser av
den totale prosentandelen som ble kansellert på grunn av viruset.

SAS kan ikke imøtekomme klagers krav om standarderstatning ettersom kanselleringen
anses som et resultat av ekstraordinære omstendigheter. 

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7. Regelen
gjelder ikke dersom passasjeren har fått informasjon om endringen minst to uker før
planlagt avgangstid. I dette tilfellet fikk klager beskjed om kanselleringen den 18. juni,
mindre enn to uker før avgang.

SAS har vist til at flyvningene ble kansellert som følge av covid-19. Nemnda mener at
covid-19 er en ekstraordinær omstendighet i forordningens forstand. Spørsmålet er om
SAS har dokumentert at det var nettopp covid-19 og ikke andre omstendigheter som
medførte at den aktuelle flyvningen ble kansellert. 

Nemndas flertall, lederen og bransjerepresentantene, finner det sannsynliggjort at
kanselleringen skyldtes covid-19. Flertallet har lagt vekt på den dokumentasjonen
som SAS har fremlagt, samt tidspunktet for den kansellerte flyvningen. Teoretisk
sett kunne flyselskapene  likevel operert med normalt antall flyvninger, nesten uten
passasjerer, og således unngått kansellering. Etter flertallets syn ville imidlertid et
slikt krav ikke vært rimelig, og dermed ikke harmonere med at flyselskapene kun
pålegges å treffe "rimelige tiltak". Kravet ville fort kunne medføre konkurser hos
flyselskapene, i tillegg til andre samfunnsmessige uheldige følger av et slikt krav om
nærmest tomme flyavganger. Flertallet finner på denne bakgrunn at kanselleringen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Klager har dermed ikke rett på standardkompensasjon som
følge av kanselleringen.

Mindretallet, forbrukerrepresentantene, er av den oppfatning at klager har rett til
standarderstatning som følge av kanselleringen i dette tilfellet. 
Mindretallet mener at flyselskapet ikke i tilstrekkelig grad har godtgjort at kanselleringen
skyldtes covid-19. Mindretallet mener at forklaringen og dokumentasjonen som er
fremlagt er for generell ved at det henvises til reiserestriksjoner og flyselskapets interne
prosedyrer av trafikkprogrammet under covid-19 pandemien, uten å knytte dette konkret
opp mot klagers flyvning. Mindretallet mener at det ikke er dokumentert at akkurat
denne flyvningen ble kansellert grunnet covid-19.

I tråd med flertallets begrunnelse anbefaler nemnda at klager ikke gis medhold. Vedtaket
er fattet med den dissens som fremgår over.

Vedtak

Transportklagenemnda anbefaler at klager ikke gis medhold