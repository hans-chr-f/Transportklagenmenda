Vedtak i Transportklagenemnda - Fly

Sammendrag

Krav om standarderstatning grunnet forsinket ankomst
som følge av problemer ved innsjekk av bagasje.

Dato
13.06.2019

Saksnummer
2017-02785

Tjenesteytere
Icelandair

Klager har i det vesentlige anført

Klager og hennes familie på seks skulle reise fra Oslo med Icelandair til Spokane i USA via
Reykjavik og Seattle den 29. juni 2017 kl 08.25. 

Klager møtte på Gardermoen minst to timer før avgang, men grunnet problemer med
bagasjeskannere fikk de kun tatt ut èn av seks bagasjelapper. De måtte stille seg i en lang
kø som kun ble betjent av èn person, med det resultat at familien mistet flyet sitt. 

Klager ble booket om og ankom endelig bestemmelsessted ved midnatt lørdag 1. juli,
istedet for torsdag 29. juni om kvelden. Reisen var lang og krevende og inneholdt en natt
på Gardermoen, en overnatting på Island og venting en hel dag på flyplassen i Reykjavik
pga forsinkelser, samt en hel dags venting i Minnesota.
Familien fikk dekket overnatting og det meste av maten.

Klager mener flyselskapet ikke iverksatte nok tiltak den 29. juni, og mener de har krav på
standarderstatning 600 euro per person i henhold til EU-forordning 261/2004. 

Det vises for øvrig til klagers brev.

Tjenesteyterne har i det vesentlige anført
Icelandair ønsker å refundere eventuelle kostnader klager pådro seg i ventetiden, men
kan ikke imøtekomme hennes krav om standarderstatning da årsaken var problemer på
flyplassen.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Nemnda viser til EU-forordning 261/2004 artikkel 6 jf. artikkel 7, jf. artikkel 5, jf. EU-
domstolens avgjørelser i sak Sturgeon-Condor av 19. november 2009 og i sak Nelson
m.fl. av 23. oktober 2012 (C-581/10).

Klager møtte på Gardermoen minst to timer før avgang, noe som bør være tilstrekkelig.
Likevel rakk hun og hennes reiseselskap ikke flyet. Årsaken var problemer med
bagasjeskannere og at den lange køen ved innsjekk som følge av dette, bare ble betjent
av èn person.

Selv om det er Avinor og ikke Icelandair som drifter bagasjehåndteringen på
Gardermoen, bemerker nemnda at flyselskapene på regelmessig basis selvsagt er
avhengig av at bagasjehåndteringen fungerer, og dessuten at de har tilstrekkelig
personale til å betjene passasjerene ved innsjekk. Bagasjehåndtering må
anses som et ledd i flyselskapenes alminnelige aktivitetsutøvelse. Feil ved den
automatiserte håndteringen kan oppstå, og det er da etter flertallets syn - leder og
forbrukerrepresentantene - selskapenes ansvar å ha tilstrekkelig  personale tilstede til
å bistå og avhjelpe problemet manuelt. I dette tilfellet legger nemndas flertall til grunn
at forsinkelsen kunne vært unngått med mer personell enn èn person til å betjene
passasjerene. 

Det vises til EU-dom C-394/14 (Siewert), også omtalt som Flytrappdommen. 

Det er det flyselskap som betjener den enkelte flyvning som er ansvarssubjekt etter
EU-forordningen. Det vises til at forordningen har et høyt forbrukerbeskyttelsesnivå,
og det skal være klart for passasjerene hvilken kontraktspart de skal forholde seg til.
Nemnda viser til at flyselskapet har en alminnelig adgang til å søke regress hos sine
kontraktsmedhjelpere. Det fremgår av EU-forordningen artikkel 13 at utbetalinger etter
forordningen ikke innebærer noen begrensninger i flyselskapets adgang til å kreve
refusjon fra tredjemann. Det samme følger av praksis fra EU-domstolen, for eksempel
C-394/14 (Siewert) og C-302/16 (Krijgsman). 
Nemndas flertall mener etter dette at klager har krav på standarderstatning etter
forordningen

Mindretallet - bransjerepresentantene - er av en annen oppfatning:
Det er lufthavnens ansvar å opprettholde forsvarlig drift av flyplassen. Avinors flyplasser
er åpne for bruk basert på konsesjonen som er gitt den respektive flyplassen av
Luftfartstilsynet. Flyselskapene forventer at flyplassen leverer en tjeneste som fungerer.
Det er ikke rimelig at flyselskapene skal være ansvarlige når flyplassens fasiliteter og
utstyr ikke fungerer, og man kan heller ikke planlegge daglig bemanning i tilfelle noe av
flyplassens utstyr skulle svikte. 

Flyselskapet Norwegian har også tidligere forsøkt regressmulighet mot Avinor i
tilsvarende saker, men dette ble avslått og den muligheten er derfor ikke et reelt
alternativ. 

Mindretallet mener at det ikke er grunnlag for å imøtekomme klagers krav om EU
kompensasjon i dette tilfellet.

Nemnda anbefaler at Icelandair betaler standarderstatning  på 600 euro per person
(seks personer).

Vedtak

Transportklagenemnda - fly anbefaler at Icelandair utbetaler standarderstatning til klager
på 600 euro per person.