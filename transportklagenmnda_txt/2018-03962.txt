Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
08.10.2019

Saksnummer
2018-03962

Tjenesteytere
Widerøe

Klager har i det vesentlige anført

Klager skulle reise med Widerøes flyvning WF762 fra Oslo lufthavn (OSL) til Mo i Rana
(MQN) 21. desember 2017 kl. 11.10. Flyvningen ble kansellert, og klager har på denne
bakgrunn fremsatt krav om standardkompensasjon i henhold til EU-forordning 261/2004
på 250 euro pr. person, totalt 500 euro for to passasjerer. 

Klager har opplyst at flymaskinen ble forsinket inn til Oslo. Hun skulle direkte fra Oslo
til Mo i Rana, men måtte fly til Bodø på grunn av arbeidstidsbestemmelser. Det ble
satt opp buss, og klager ankom kl. 00.30. Hun måtte ordne privat transport fra Mo til
bestemmelsesstedet, da det ikke gikk buss midt på natten. 

I Widerøes første henvendelse til klager, ble det forklart at kanselleringen skyldtes
værforhold. Av Widerøes tilsvar til nemnda fremgår det at flyvningen ble kansellert som
følge av en ruteendring, og at melding om dette ble sendt 23. oktober. Klager har satt
spørsmålstegn ved dette.

Tjenesteyterne har i det vesentlige anført
Widerøes flyvning WF762 fra Oslo til Mo i Rana 21. desember 2017 ble kansellert som
følge av en ruteendring. E-post med beskjed om ruteendringen ble sendt til passasjeren
23. oktober 2017. Dette er mer enn to uker før. Widerøe har på dette grunnlag avvist
klagers krav.

Nemnda bemerker

Widerøes flyvning WF762 fra Oslo til Mo i Rana 21. desember 2017 ble kansellert. 

Det er uklart for nemnda hva som var årsaken til kanselleringen. Selskapet opplyste
til klager at den skyldtes dårlig vær og at mannskapet gikk ut på tid, mens det svarte
nemnda at kanselleringen skyldtes en ruteendring mer enn fjorten dager før avreise. 

Klager var med flyet, og nemnda kan derfor ikke se relevansen i at det ble hevdet at
årsaken til kanselleringen var en ruteendring.

Etter nemndas syn har selskapet ikke godtgjort at kanselleringen skyldtes ekstraordinære
omstendigheter som gir grunnlag fritakelse fra ansvar, og nemnda anbefaler at selskapet
betaler til klager standarderstatning med euro 250 per person.

Vedtak

Transportklagenemnda - fly anbefaler at klager gis medhold.