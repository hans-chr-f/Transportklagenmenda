Vedtak i Pakkereisenemnda

Sammendrag

Krav om standarderstatning på 400 euro per person jfr. EU Forordning nr. 261/2004.

Dato
16.01.2018

Saksnummer
2017-02479

Tjenesteytere
Thomas Cook Airlines
Ving Norge AS

Klager har i det vesentlige anført

Klager bestilte reise for to voksne og ett barn på fire år med innkvartering i en to-
romsleilighet Family på Sunwing Sandy Bay Beach, Ayia Napa, Kypros i perioden
22.09.2017 - 29.09.2017. Totalpris kr. 24.915.

Ved avreisen fra Gardermoen til Larnaca 22.09.2017 ble Thomas Cook Airlines
Scandinavias rute DK1572 forsinket. Klager anfører at flyet var forsinket med 3 timer og
11 minutter. Reisens lengde var på 3248 km. 

AVREISE
Opprinnelig avgangstid: 22.09.2017 klokken 07:15
Faktisk avgangstid: 22.09.2017 klokken 10:26
ANKOMST
Opprinnelig ankomsttid: 22.09.2017 klokken 12:40
Faktisk ankomsttid: 22.09.2017 klokken 15:20

Årsaken til at forsinkelsen oppsto var at piloten var syk.

Klager har vedlagt svar fra Avinor på sin henvendelse ang. avgang fra 05.10.2017: "Off-
Block: 10:15 22.10.2017. Airborn: 10:27 22.10.2017." I følge art. 6 i FORORDNING nr.
261/2004: "1. Når et transporterende luftfartsselskap med rimelighet forventer at en
flyging vil bli forsinket i forhold til den planlagte avgangen: ... b) med tre timer eller mer
for alle flyginger innenfor Fellesskapet på mer enn 1 500 kilometer og alle andre flyginger
på mellom 1 500 og 3 500 kilometer..." har en rett til erstatning ifølge art. 7 "1. Når det
vises til denne artikkel skal passasjerene få erstatning som følger: ... b) 400 euro for alle
flyginger innenfor Fellesskapet på mer enn 1 500 kilometer og alle andre flyginger på
mellom 1 500 og 3 500 kilometer..." Forsinkelsen er altså "tre timer eller mer" uansett om
en legger til
grunn "Off-Block" eller "Airborn".

På bakgrunn av ovennevnte krever klager å få refundert 400 euro per person, totalt 1.200
euro.

Det vises for øvrig til korrespondanse fra klager.

Tjenesteyterne har i det vesentlige anført
Thomas Cook Airlines Scandinavia anfører at forsinkelsen må ha vært på 3 timer eller
mer for at man skal kunne kreve kompensasjon etter EU 261/2004. DK 1572 den 22.
september 2017 ble totalt forsinket 2 timer og 57 minutter ved ankomst Larnaca, Kypros.

Thomas Cook Airlines Scandinavia anser at klager ikke har rett til kompensasjon etter EU
261/2004.

Thomas Cook Airlines Scandinavia anser at de gjorde alt for å minimere forsinkelsen.
Den kapteinen som skulle gjennomføre flyvningen meldte seg syk klokken 23:34 den
21. september. På det tidspunktet hadde allerede tre kapteiner meldt at de var syke.
Det fantes ingen flere kapteiner som var stand by stasjonert i Oslo. De måtte derfor
tilkalle en kaptein fra Arlanda. Thomas Cook Airlines Scandinavia er alltid forberedt på
at besetningen kan rammes av sykdom. Det er svært sjeldent at fire kapteiner på den
samme basen er syke samme dag og Thomas Cook Airlines Scandinavia anser dette som
ekstraordinært.

Det vises for øvrig til korrespondanse fra Thomas Cook Airlines Scandinavia / Ving Norge
AS.

Nemnda bemerker

Nemnda legger til grunn at klagerens fly fra Oslo/Gardermoen til Larnaca ble forsinket
med 2 timer og 57 minutter.  Klageren hevder at flyforsinkelsen var på 3 timer og 11
minutter.  Han viser til dokumentasjon fra Avinor på faktisk avgangstid.  

Nemnda antar at klageren har misforstått EU-forordning 261/2004 artikkel 5 og 7. Rett
til erstatning inntrer først når ankomsten er forsinket med tre timer eller mer.  I det
foreliggende tilfellet ble noe av forsinkelsen ved avgang tatt igjen under flyvningen, slik at
faktisk forsinkelse ble på under tre timer.

Forsinkelsen gir etter dette ikke rett til standarderstatning etter EU-forordningen.

Vedtak

Pakkereisenemnda kan ikke anbefale at det blir utbetalt erstatning i dette tilfellet.