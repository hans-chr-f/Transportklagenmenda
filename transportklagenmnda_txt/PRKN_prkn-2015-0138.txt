Vedtak i Pakkereisenemnda

Sammendrag

Krav om refusjon og kompensasjon pga. at det var beregnet for kort tid
mellom flybytte, noe som førte til at klager ikke rakk videre forbindelse.

Dato
19.02.2016

Saksnummer
138/15P

Tjenesteyter
Lowcostholidaysno

Saken gjelder:

Krav om refusjon og kompensasjon pga. at det var beregnet for kort tid mellom flybytte, noe
som førte til at klager ikke rakk videre forbindelse.

Klager har i det vesentlige anført:

Klager bestilte en pakkereise til Tenerife med fly fra Norwegian Oslo - Tenerife og Tenerife -
London - Oslo i perioden 22.03.15 - 01.04.15.

Flytidene ble endret av Norwegian og Lowcostholidays ble varslet via e-post den 10.03.15.
Klager fikk tilsendt bekreftelse med nye flytider. Endringen innebar at flyavgang London
Gatwick - Oslo Lufthavn 01.04.15 ble endret fra kl. 20. 30 til kl. 18.40.

Flyet fra Tenerife skulle ankomme Gatwick kl. 18.35 og aktuell ankomsttid ble kl. 18.30.
Det var ikke lagt inn nok tid til å rekke å rekke flyet videre til Oslo da gaten var langt fra
ankomststedet. Klager kom ikke med Norwegians fly DY2808.

Fra klagers side ble det tolket som uproblematisk når et reiseselskap foretar slike endringer
og har forpliktelser til å sørge for rask overgang ved gjennomgående reiser. Klager påpeker at
selv om de ble varslet om disse endringene, er reisen fortsatt definert som gjennomgående
og selskapet har økonomisk ansvar da klager ikke kom tidsnok til neste flyavgang. Hele turen
ble levert av Norwegian.

Klagers bagasje ble først levert 3 dager etter hjemkomst.

Av innsjekkingspersonalet ved skranken med Nowegians logo ble klager henvist til Service
Centre Gatwick. Norwegian har ingen egen representant på Gatwick og hadde inngått avtale
med Service Centre. Det hang også en Norwegian logo bak skranken på Service Centre.

Klager ønsket å fly med Norwegian eller et annet fly fra Gatwick neste dag for å slippe å ta
seg til Heathrow med to barn så sent på kvelden for deretter å stå i kø for å finne overnatting.
Men det var det ikke plass til 4 personer på Nowegians fly eller på noe annet fly fra Gatwick
neste dag. Følgelig fant Service Centre Gatwick en flyløsning med British Airways fra Heathrow
og klager valgte de rimeligste flybillettene til Norge til en pris av £ 1.096.44.

I tillegg til flybillettene fikk klager en utgift til transport Gatwick - Heathrow £ 72.60 og
overnatting på Heathrow Crowne Plaza Hotel £ 263.

Detaljene omkring ansvarsområdet og forpliktelser mellom Lowcostholidays og Norwegian er
ukjent for klager. Refusjonskravet har blitt sendt til Lowcostholidays som er selskapet klager
inngikk avtale med.

Klager krever full refusjon av de ekstra utgiftene de ble påført, totalt £ 1.432,04. Dessuten
krever de en kompensasjon for forsinkelsen på mer enn 12 timer, fastsatt etter EU-reglene,
totalt 1.000 euro for 4 billetter.

Det vises for øvrig til klagers brev.

Lowcostholidays har i det vesentlige anført:

Lowcostholidays.no videreformidlet tidsendringen som de fikk fra Norwegian videre til klager
og klager aksepterte denne.

Lowcostholidays.no beklager at tiden mellom klager landet i London og fly videre ikke var
tilstrekkelig.

Lowcostholidays.no forstår at klager ville reise hjem så snart som mulig, men de kan ikke se
at de forsøkte å kontakte dem vedrørende problemet med flyet. Dersom Lowcostholidays.no
hadde blitt kontaktet, ville de forsøkt å bestille et fly fra Gatwick neste dag og tilbudt hotell.
Klager valgte å ikke kontakte Lowcostholidays.no, men reiste direkte til Heathrow og bestilte
hotellrom der og flybilletter til £ 1096.44.

I en slik situasjon, burde klager ha funnet akseptable løsninger som å bli på Gatwick og
lowcostholidays.no kunne ha bestilt hotell og fly uten ekstra kostnad. Norwegian ville ha gitt
klager nye flybilletter om lowcostholidays.no hadde blitt kontaktet.

På bakgrunn av ovennevnte, går de ikke med på å tilbakebetale beløpet for de nye
flybillettene, transporten eller hotellkostnaden på Heathrow. Lowcostholidays har tilbudt
å refundere flybilletten som klager ikke fikk benyttet, med kr 3.548.94 og prisen som et
hotellrom på Crowne Plaza, Gatwick ville ha kostet, £ 100.00, ca. kr 1.285.52, totalt kr 4.834.46.
Dette er det de ville ha refundert dersom klager hadde kontaktet lowcostholidays.no mens de
var på flyplassen i London.

Ettersom denne saken ikke dreier seg om et fly som var forsinket, vil ikke EU-reglene komme
til anvendelse og lowcostholidays.no kan dessverre ikke tilby noen kompensasjon.

Det vises for øvrig til brev fra Lowcostholidays.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2. Turarrangøren har etter
pakkereiseloven en rett til å avhjelpe mangler. Denne rett forutsetter at turarrangøren gjøres
kjent med problemene på reisemålet. Dersom manglene ikke tas opp på reisemålet på en
måte som gir turarrangøren mulighet til å avhjelpe manglene, vil man ikke nå frem med krav
om prisavslag i ettertid.

Nemnda har funnet saken vanskelig. Den reisen som i utgangspunktet var booket, ga klageren
tilstrekkelig transittid mellom landing på Gatwick og avgang til Oslo. Begge flyvninger var
operert av Norwegian. Reisen var dessuten bestilt som en pakkereise, hvor arrangøren er
ansvarlig for at tilslutningsbillettene har tilstrekkelige tidsmarginer. Den første feilen er da
begått at Lowcostholidays, som uten å vurdere hva ruteendringen ville ha å si for klageren,
kun sendte informasjon om ruteendringen uten å vurdere om reisen lot seg gjennomføre.

Den andre feilen er etter nemndas syn begått av klageren, som unnlot å kontakte arrangøren
av pakkereisen da det viste seg at tidsmarginen mellom avgangene ikke holdt. Pakketuren var
ikke arrangert av Norwegian, men av Lowcostholiday. Dette medførte at arrangøren ikke ble
gitt anledning til å finne frem til det rimeligste alternativet som kunne godtas av begge parter.

Etter en samlet vurdering har pakkereisenemnda kommet til at den dominerende feilen er
begått av Lowcostholiday. Det vises til en udatert oppsummering med reiseopplysninger
for de fire reisende med bestillingsreferanse 6981493. Der har arrangøren oppgitt som
inngående flyinformasjon at flyet fra Tenerife lander kl. 18.35 og at utgående forbindelse til
Oslo tar av kl. 18.40.

Som reisearrangør er man ansvarlig for at den reisen man har arrangert for sine kunder lar
seg gjennomføre. Det er ikke tilfelle her. Gatene lukker i god tid før avgang, og var da lukket
allerede før flyet fra Tenerife landet på Gatwick.

Nemnda finner da at klageren har krav på å få dekket sine merutgifter. Disse er totalt oppgitt
til Britiske pund 1.432,04. Utregnet etter Norges Banks historiske kursliste for 1. april 2015
utgjør beløpet NOK 17.155,83.

Dårlig planlegging fra reisearrangørens side gir ikke krav på erstatning etter regelverket i EU-
forordning 261/2004. Forsinket bagasje er en forsikringssak.

Vedtak:

Pakkereisenemnda anbefaler at klageren får dekket sine utgifter med NOK 17.155,83.

Vedtaket er enstemmig.