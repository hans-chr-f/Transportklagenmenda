Vedtak i Pakkereisenemnda

Sammendrag

Krav om dekning av taxiutgifter ved hjemkomst og
kompensasjon for felles innkvartering i løpet av forsinkelsen.

Dato
21.11.2017

Saksnummer
2017-01991

Tjenesteytere
Reisegiganten AS

Klager har i det vesentlige anført

Klager bestilte reise for to personer med innkvartering i to dobbeltrom på Elounda
Breeze Resort i perioden 11.06.2017 - 25.06.2017. 

Ved hjemreisen ble Novair sin rute NVR278 fra Heraklion, Kreta til Oslo 55 timer og 15
timer forsinket.

Ordinær avgangstid: 25.juni 2017 kl. 13:05
Aktuell avgangstid: 27.juni 2017 kl. 20:25 (+2)
Ordinær ankomsttid: 25.juni 2017 kl. 16:15
Aktuell ankomsttid: 27.juni 2017 kl. 23:30 (+2)
Alle tider er lokale.

Klager har mottatt standarderstatningen på 400 euro per person. De forhåndsbestilte
måltidene på flyet er refundert og klager har fått dekket mat og drikke i løpet av
ventetiden.

Videre krever klager å få dekket taxiregningen på kr. 1.156 som var en direkte utgift
de fikk ved hjemkomst. Klager hadde ordnet med gratis transport hjem, men grunnet
forsinkelsen, måtte de ta taxi da det ikke gikk offentlig kommunikasjon. Dessuten
krever de kompensasjon for at de to ble innkvartert i samme rom på Kretas desidert
dårligste hotell i den perioden forsinkelsen varte, til tross for at de hadde bestilt hvert sitt
dobbeltrom de to ukene de ferierte på Kreta.

Det vises for øvrig til korrespondanse fra klager.

Tjenesteyterne har i det vesentlige anført

Novair sin rute NVR278 fra Heraklion, Kreta til Oslo Lufthavn Gardermoen ble 55 timer og
15 timer forsinket.

Klager har fått refundert 400 euro per person (kr. 3.720 pr. person) + 120 euro til
forpleining (mat) pr. person (kr. 1.140 pr. person) + måltid om bord på flyet, kr 95 person,
totalt kr. 9.910.

Kompensasjon etter EU-fordringen 261/04 er beregnet til å dekke ulempe og
merkostnader som påløper i forbindelse med forsinkelsen. Unntatt fra dette er
forpleining og hotell som dekkes separat. 

Det vises for øvrig til korrespondanse fra Reisegiganten AS.

Nemnda bemerker

Arrangøren har utbetalt standarderstatning på 400 euro per person.  I tillegg er
innkvartering og forpleining i ventetiden dekket.  Klageren hadde forhåndsbestilt
måltider på flyet hjem.  Utgiftene til dette er refundert av arrangøren.

Klageren krever i tillegg en kompensasjon for at innkvarteringen i ventetiden skjedde på
et hotell av mye dårligere standard enn der de hadde tilbragt ferien.  Det er også klaget
over at de to i reisefølget ble innkvartert på samme dobbeltrom.  Taxiutgifter på kr. 1.156
ved hjemkomst kreves videre dekket.

Når det gjelder spørsmålet om innkvartering på dobbeltrom, har nemnda delt seg.  

Flertallet, nemndlederen og de to reiselivsrepresentantene finner at klageren ikke
krav på ytterligere erstatning.  Flertallet har forståelse for at det ikke opplevdes som
bekvemt å dele rom, men i en situasjon med en langvarig forsinkelse som rammet
mange passasjerer i høysesongen går flertallet ut fra at det er begrenset tilgang på
hotellrom, og at saken ble håndtert på best mulig måte for passasjerene.

Mindretallet - forbrukernes representanter - mener at reisefeller som bestiller separate
rom ikke skal måtte finne seg i å bli plassert i et dobbeltrom uten samtykke. Det kan
være ulike årsaker til at reisende ønsker separate rom under ferieoppholdet. Selskapet
har heller ikke opplyst at det i denne saken var umulig for dem å skaffe separate rom til
klageren og hennes reisefølge. Mindretallet mener derfor at innkvarteringen ikke skjedde
på en tilfredsstillende måte, og at selskapet ikke har oppfylt kravet til forpleining etter
EU-fordringen 261/04 art. 9. 

Forordningen gir imidlertid ikke krav på kompensasjon for den ulempen brudd på
forpleiningsplikten medfører for den reisende, med mindre den reisende ikke aksepterer
tilbudet fra selskapet og pådrar 
seg utgifter til annen forpleining.

Standarderstatningen på 400 euro er ment å dekke utgifter som påløper i forbindelse
med forsinkelsen, blant annet parkeringsutgifter med mer. Kun i den grad tapet er
høyere enn den utbetalte erstatning kan det bli tale om ytterligere erstatning.  Det er
ikke fremlagt dokumentasjon som er egnet til å underbygge et slikt krav. Det vises til
Pakkreisevilkårene punkt 8.2. bokstav e).

Vedtak blir truffet i samsvar med flertallets syn.

Vedtak

Pakkereisenemnda kan ikke anbefale at det blir gitt ytterligere kompensasjon i dette
tilfellet.

Vedtaket er truffet med den dissens som fremgår ovenfor.