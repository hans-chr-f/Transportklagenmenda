Vedtak i Transportklagenemnda
- Kollektivreiser

Sammendrag

Manglet billett

Dato
11.03.2019

Saksnummer
2019-00002

Tjenesteytere
Ruter

Klager har i det vesentlige anført

Klager og hennes to barn gikk ombord i bussen ved Grorud. 

Klager erkjenner at hun gikk om bord i bussen uten billett, men føreren sa de kunne om
bord i bussen som sto stille på holdeplassen fordi det var så dårlig vær. 

Klager ble stoppet i kontroll før bussen kjørte av sted. Kontrolløren sa først at hun skulle
få en advarsel, men så endret han mening og klager ble ilagt gebyr. Klager opplevde
situasjonen med kontrollørene som svært ubehagelig, og ble helt satt ut av hvordan de
behandlet henne. 

Klager ber Ruter frafalle gebyret.

Tjenesteyterne har i det vesentlige anført
Klager ble ilagt gebyr på bussen 3. november 2018 fordi hun ikke hadde billett.  Billetten
må være bekreftet før en går om bord i bussen. Det er ikke adgang til å sette seg eller
gjøre andre ting før en velger å betale for billett. 

I dette tilfellet gikk klager på bussen ved endeholdeplassen, og var ombord i flere
minutter før bussen begynte å kjøre. Hun gjorde ingen forsøk på å kjøpe billett under
den tiden. Kontrollørene har opplyst at de i utgangspunktet ville la klager slippe gebyr
ved å la henne kjøpe en billett, men klager klarte av ukjent grunn ikke å gjennomføre
kjøpet. Ruter har ikke fått oppgitt noen app-ID i saken, og har derfor ikke fått sett på hva
som er forsøkt. 

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble ved kontroll på buss 63 ved holdeplassen Grorud T 3. november 2018 ilagt
gebyr fordi hun ikke kunne vise gyldig billett.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner. 

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager kunne ikke vise gyldig billett ved kontroll og vilkårene for å ilegge gebyr var til
stede.

Nemnda legger til grunn at bussen sto på endeholdeplassen og at klager fikk gå på
bussen noen minutter før avgang på grunn av været. Ifølge gebyrrapporten var hun
inne i bussen 4-5 minutter før kontrollen startet umiddelbart etter avgang. Klager hadde
dermed rimelig  tid til å kjøpe billett også etter at hun gikk ombord.  

Nemnda kan ikke se at det er grunnlag for å anbefale at gebyret frafalles. Av hensyn til
reiseforetakene er det nødvendig å ha en konsekvent praksis da det er ulike årsaker til at
reisende ikke har kjøpt billett.

Vedtak

Transportklagenemnda Kollektivtransport finner ikke å kunne anbefale at klager gis
medhold.