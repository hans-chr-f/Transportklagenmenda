Vedtak i Transportklagenemnda
- Kollektivreiser

Sammendrag

Krav om frafall av gebyr - manglende gyldig billett

Dato
19.01.2021

Saksnummer
2020-03305

Tjenesteytere
Vy

Klager har i det vesentlige anført

Klager ble ilagt gebyr 27. august 2020. Klagers representant, hans far, anfører at klager
hadde en periodebillett, men at av en eller annen grunn ville ikke kortet bli skannet på
noen automater eller maskiner etter at klager hadde vært innom Narvesen, hvor han
hadde kjøpt periodebilletten. Videre forklarer representanten at klager hadde fortalt
til kontrollen at periodebilletten ikke kunne skannes og hadde deretter blitt fortalt av
kontrollørene at dette ikke var en gyldig grunn. 

Representanten forklarer at han var med sin sønn og at sønnen forklarte at reisekortet
hans ikke fungerte da representanten hadde kjøpt det til han. Dette skjedde den datoen
som står på kvitteringen. Representanten forklarer videre at han dro på vegne av sønnen
til trafikanten hvor han ble fortalt at de hadde fikset reisekortet og at det skulle fungere
som normalt. Da representanten kom hjem forklarte sønnen at han hadde blitt ilagt
gebyr og at reisekortet fortsatt ikke fungerte. 

Klagers representant forklarer at klager mener det er urettferdig å bli ilagt gebyr når han
hadde betalt for periodebilletten. Klager anfører at det var noe feil med selve reisekortet
og dette var grunnen til at det ikke kunne skannes på noen maskiner. 

Klager krever frafall av gebyr.

Tjenesteyterne har i det vesentlige anført
Klager ble ilagt gebyr den 27. august 2020 fordi han ikke kunne fremvise gyldig billett
for reisen han benyttet seg av. Vy kjenner ikke til hvilke feil klager har opplevd som
medførte at han angivelig ikke har fått aktivert en billett. I klage til Vy i ettertid av at
gebyret var ilagt har klager vist til en kvittering for kjøp av en Ruter periodebillett og den
kvitteringen relaterer seg til et Ruter reisekort som hadde en gyldig aktivert billett på
kontrolltidspunktet. 

Ruter sine billetter er upersonlige, uansett om billettbærer er et reisekort, papir eller
app. Dersom man i ettertid av å ha blitt ilagt et gebyr kan vise til en kvittering for kjøp
av en periodebillett, som viser til et reisekort som inneholdt en Ruterbillett, så endrer
dette ikke på det faktum at billetten er upersonlig, at klager ikke kunne fremvise gyldig
billett ved kontroll og at Vy ikke har noen forutsetning for å vite hvem som har disponert
reisekortet på kontrolltidspunktet. 

Hvis man av forskjellige årsaker ikke har billett i orden før avgang, kan man ta plass i
vogn på toget som er merket med "billettsalg". Når man velger en vogn i toget som er
merket med "kun gyldig billett" må man kunne fremvise gyldig billett ved kontroll. I Vy
sine transportvilkår § 4C er det angitt:” Kjøp og validering av digitale/elektroniske billetter
skal foretas før ombord-stigning”.

Vy opprettholder krav om betaling av gebyret.

Nemnda bemerker

Klager ble ilagt gebyr på toget den 27. august 2020 fordi han ikke kunne fremvise gyldig
billett for reisen han benyttet seg av. 

Det fremgår av Vys transportvilkår § 4 at passasjerer som ved kontroll ikke kan vise gyldig
billett, vil bli ilagt et gebyr. Bestemmelsen er objektiv og gebyr kan således ilegges selv
om passasjeren ikke har opptrådt klanderverdig.

Klager kunne ikke fremvise gyldig billett ved kontroll og vilkårene for å ilegge gebyr var
dermed til stede.

Vedtak

Transportklagenemnda for kollektivtransport finner ikke å kunne anbefale at klager gis
medhold.