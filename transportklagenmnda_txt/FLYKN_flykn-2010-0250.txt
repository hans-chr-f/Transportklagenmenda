Vedtak i Transportklagenemnda - Fly

Sammendrag

Krav om erstatning for påløpne utgifter på grunn av kansellert
flyavgang fra Torp som følge av askesky fra vulkanutbrudd på Island.

Dato
10.04.2011

Saksnummer
250/10F

Tjenesteyter
Ryanair

Krav om erstatning for påløpne utgifter på grunn av kansellert flyavgang fra Torp som følge av
askesky fra vulkanutbrudd på Island.

Klager har i det vesentlige anført:

Klagerne skulle returnere fra Torp til London den 15. april 2010. Flyavgangen ble kansellert
som følge av askesky fra vulkanutbruddet på Island. Klager ble tilbudt omruting til 17. april
2010, men denne avgangen ble også kansellert. Klagerne ble ikke på noe tidspunkt informert
om sine rettigheter. De ble således ikke informert om rett til hotell og forpleining, og Ryanair
ga ingen informasjon om hvorledes klagerne kunne returnere til England. Ryanair opplyste
heller ikke om at klagerne måtte ta vare på kvitteringer. Klagerne tok derfor ikke vare på
kvitteringer for utgifter i Norge etter at de forlot hotellet den15.

Klagerne ordnet selv hjemreise med båt og tog den 16.-18. april. De krever dekket sine utgifter
med totalt GBP 823,40.

Ryanair har refundert returbillettene med GBP 107,98.

Det vises for øvrig til klagernes brev.

Ryanair har svart følgende:

Ryanair beklager kanselleringen som skyldtes stengt luftrom på grunn av askeskyen fra Island.
Dette var en hendelse som var helt utenfor Ryanairs kontroll.

Ryanair er kun ansvarlig for påløpte utgifter mellom 15. og 17. april 2010, og vil refundere
utgifter til hotell i Danmark den 16. april med kr 1.095. Øvrige utgifter faller utenfor det
Ryanair vil erstatte.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf EU forordning 261/2004. Det er flyselskapet som må godtgjøre at det forelå en
slik ekstraordinær omstendighet, og flyselskapet må videre godtgjøre at de har truffet alle
rimelige tiltak for å unngå innstillingen.

Innstillingene skyldtes i dette tilfellet stengt luftrom pga askeskyen fra Island. Dette er forhold
utenfor arrangørens kontroll, og innstillingen gir ikke rett til standarderstatning etter EU
forordningen.

Ved innstilling av en flyvning har passasjeren bl.a. valget mellom refusjon av utgifter til
billetter eller omruting snarest mulig, på tilsvarende transportvilkår, til bestemmelsesstedet.
Flyselskapet skal videre tilby passasjeren gratis måltider og forfriskninger som står i rimelig
forhold til ventetiden. Dersom en eller flere overnattinger en nødvendig, skal flyselskapet tilby
hotellinnkvartering samt reise til og fra hotellet. Flyselskapet skal videre tilby å dekke utgifter
til to telefonsamtaler, teleks- eller telefonbeskjeder, eller e-postmeldinger, jf. forordningens
artikkel 5 jf. artikkel 8 og 9. Dette gjelder selv om kanselleringen er helt utenfor flyselskapenes
kontroll.

Nemnda har ved den videre vurdering delt seg i et flertall og et mindretall.

Nemndas flertall, lederen og forbrukernes representanter, finner det på bakgrunn
av sakens opplysning uklart hvilken informasjon som ble gitt av Ryanair via deres
hjemmeside eller annet steds. Klagerne har opplyst at de ikke på noe tidspunkt ble
informert om sine rettigheter. Ryanair har ikke kommentert dette, og flertallet legger
klagernes opplysninger til grunn. Klagerne var i den oppståtte situasjon overlatt
til seg selv, og nemndas flertall er av den oppfatning at det etter omstendighetene
var forståelig at klageren valgte å komme seg hjem på egenhånd for å minimalisere
kostnadene.

Klagerne ble påført utgifter på til sammen GBP 823,40.

Nemndas flertall anbefaler at Ryanair erstatter samtlige økonomiske utgifter. Flertallet
anbefaler at også utgiftene i Norge samt matutgifter i Danmark refunderes selv om klager ikke
har kvitteringer for disse utgiftene. Til fradrag kommer tidligere utbetalt refusjon, herunder
refusjon av flybillettene. Ved vurderingen av saken har flertallet lagt stor vekt på Ryanairs
manglende informasjon om passasjerrettighetene.

Nemndas mindretall, flyselskapenes representanter, har et annet syn på saken.

Innstillingen skyltes at luftrommet ble stengt, og myndighetene kunne ikke opplyse hvor lenge
stengningen ville vare. Dette skapte en vanskelig situasjon både for flyselskap og passasjerer.
Generelt ble passasjerer oppfordret til ikke å komme til  flyplassene, men å følge med på
flyselskapenes hjemmesider og i massemedia. Det kan derfor ikke legges vekt på at klager
ikke fikk en brosjyre med sine rettigheter, eller at forpleining ikke var arrangert av Ryanair.
Passasjerenes rettigheter var og er lagt ut på Ryanair sine hjemmesider.

Det fremgår av EU forordning 261/2004 punkt 8.1(b) at ved innstilling skal flyselskapet
tilby passasjeren omruting av reiseruten under sammenlignbare transportvilkår til
bestemmelsessted. Klager ble først booket om til 17. april, men denne ble dessverre
også kansellert. Klager valgte å reise alternativt allerede  16. april, dagen før deres nye
avgang, uten å klarere dette med Ryan Air på forhånd. Bakketransport fra Torp til London
er ikke sammenlignbar transport, og heller ikke prisen som et element er sammenlignbart.
Mindretallet kan ikke se noen grunn til at klagers egen arrangerte bakke transport skulle falle
inn under artikkel 8.1 (b) som regulerer forholdet, og kan for øvrig ikke se noen hjemmel for at
Ryan Air skal dekke utlegget til alternativ transport.

I alle slike erstatningssaker vil bevisbyrden for at utgiften som kreves erstattes faktisk oppstod,
ligge hos kunden. Flyselskapene krever original dokumentasjon på utlegg som skal erstattes
av regnskapsmessige årsaker. Dette er også en bransjepraksis for å hindre at kunden krever
erstatning hos både reiseforsikring og flyselskap. Vi syns det er urimelig å dekke utgifter som
ikke kan dokumenteres.

På bakgrunn av flertallets vurdering traff nemnda slikt

Vedtak:

Flyklagenemnda anbefaler at Ryanair erstatter klagerne GBP 823,40. Til fradrag går tidligere
utbetalinger.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Linda Olsen, Norwegian Air Shuttle ASA

Edith Lundem Jakobsen, Lufthansa German Airlines