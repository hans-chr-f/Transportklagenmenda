Vedtak i Transportklagenemnda - Fly

Sammendrag

Krav om refusjon av booking og nye returbilletter. No-show på utreise.

Dato
22.05.2023

Saksnummer
2022-03011

Tjenesteytere
Bravofly
Gotogate - Marco Polo
Lufthansa German Airlines

Klager har i det vesentlige anført

Klager med reisefølge (til sammen tre personer) hadde opprinnelig booket billetter via
Bravofly for å reise fra Bergen til Malaga via Helsinki den 11. juli 2022 (retur den 25. juli
2022). Bestillingen ble gjort den 5. januar 2022. 

Den 23. februar 2022 fikk klager e-post fra Bravofly om ruteendring. Retur var endret til
24. juli. 

Mellom mars og mai fikk klager flere e-poster om mindre ruteendringer av mindre
betydning.

Den 7. juli 2022 mottok klager en e-post om at turen var kansellert. Klager ringte
kundeservicen til Bravofly, men fikk kun automatisk svar om at refusjonsprosessen var
startet. Klager bestilte derfor ny tur via Gotogate med Lufthansa med samme datoer
som opprinnelig tur, men OSL-AGP istedenfor BGO-AGP. 

Den 10. juli 2022 oppdaget klager at det kun var returen på bestillingen med Bravofly
som var kansellert. Turen fra Bergen til Malaga var fortsatt åpen. Klager valgte derfor
å benytte denne og sendte e-post til Gotogate om at utreisen på Gotogate-bookingen
(OSL-AGP) ikke ville bli benyttet. 

Den 19. juli 2022 fikk klager e-post med tilbud om refusjon av den kansellerte turen
(AGP-BGO).

Den 24. juli (avreisedagen for returen) var AGP-OSL fortsatt aktiv i Gotogate sin app.
Klager ble imidlertid oppfordret av familiemedlemmer til å kontakte flyselskapet for å
forsikre at alt var i orden med turen. Det viste seg da at siden klager var No Show på
utreisen, hadde Lufthansa kansellert AGP-OSL. Klager måtte da bestille enda en ny retur.

Klager ønsker å få refundert turen med Gotogate i sin helhet: 20 453 NOK.  Klager ønsker
også refusjon av 1080,37 USD som følge av at returen ble kansellert til tross for at klager
ga beskjed. Verken Lufthansa eller Gotogate informerte om at flyvningen var kansellert
grunnet No Show.

Tjenesteyterne har i det vesentlige anført
Bravofly har ikke fremmet tilsvar i saken.

Lufthansa har oppsummert anført følgende:

Hver billett ble refundert den 30. november 2022 (1014 NOK) via BSP til Marco
Polo Travel AS.  Refusjonen ble gjort i henhold til billettreglene da det ikke var noen
uregelmessigheter på selve flyvningene. Flyvningene ble tatt ut av bookingen den 11. juli.
Dette ble gjort fordi passasjerene var No Show på LH876. I tilfeller av No Show vil det kun
bli gjennomført refusjon i henhold til billettreglene. 

Gotogate har oppsummert anført følgende:

Marco Polo Travel AS, Gotogate, er en formidler av de reisetjenester, inkludert flybilletter,
som tilbys på hjemmesiden Gotogate.no. Avtalen om gjennomføringen av flytjenestene/
flybillettene trer i kraft direkte mellom kunden og det aktuelle flyselskapet. Selskapets
rolle er tydelig beskrevet på hjemmesidene samt i reisevilkårene kunden har godkjent å
ha lest og forstått.

Kunden booket den 7. juli 2022 en reise for tre personer fra Oslo den 11. juli 2022 til
Malaga, med returreise den 24. juli 2022 (utførende flyselskap var Lufthansa). Både
utreisen og returen har samme gjennomgående bookingnummer, noe som innebærer at
Lufthansa eier hele bookingen. Kundens betaling ble med dette formidlet til Lufthansa.

Kunden kontakte Gotogate den 11. juli 2022 for å avbooke reisen. I forbindelse med
dette ble hun informert om at billettene ikke var refunderbare i henhold til Lufthansas
billettregler. Kunden nektet avbookingen og billetten forble aktiv. Samme dag, den 11.
juli, tok klager kontakt via chat. Det kom ingen melding eller svar fra kunden og chatten
ble stengt ned etter 30 minutter.

Den 11. juli 2022, på avreisedagen, har passasjerene blitt registrert som No Show av
Lufthansa da de ikke sjekket inn og reiste på utreisen. Som det fremgår av reisevilkårene,
samt kundens bookingbekreftelse, er det ikke mulig å benytte kun en returreise og avstå
fra utreisen. 

Kunden kontaktet Gotogate den 2. august 2022 og forespurte full refusjon av reisen.
Kunden mente å ha kontaktet Gotogate den 10. juli 2022 via e-post for å informere om at
kun returreisen ville bli benyttet. Kunden nevner at de aldri mottok noe svar på e-posten.
Gotogate har søkt i sine systemer og kan ikke finne en slik e-post fra klager.

Kunden er berettiget til å motta refusjon av skattene på billettene minus Gotogates
håndteringsgebyr  på 397 NOK per passasjer (i henhold til reisevilkårene). Så snart
Gotogate har mottatt skattene fra Lufthansa kommer disse til å overføres til kundens
konto. De refunderbare skattene til kunden er cirka 600 NOK per passasjer.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang
til å uttale seg, kan nemnda likevel treffe vedtak på grunnlag av de opplysninger
som er fremkommet tidligere i saken, jf. transportklagenemndforskriften § 5-3. En av
tjenesteyterne i saken, Bravofly har ikke fremmet tilsvar i saken.

Klager har fremmet krav om full refusjon av bookingen med Gotogate/Lufthansa,
inkludert ny returbillett.  

Nemnda har innledningsvis studert e-posten klager mottok fra Bravofly den 7. juli
2022.  Nemnda finner at denne eposten var egnet til forvirring.  Overskriften i e-posten
var "informasjon om kansellerte tjenester", mens det i selve teksten sto "Fortsatt
bekreftet: flyvninger Bergen - Malaga, med avreise 11 juli 2022 og retur 24 juli 2022".
Klager fulgte opp med å henvende seg til Bravofly, og fikk da automatisk beskjed om at
refusjonsprosessen var startet. Det viste seg så at utreisen med Bravofly kunne benyttes,
men at returreisen med Bravofly var kansellert. Etter nemndas syn har Bravofly opptrådt
erstatningsbetingende uaktsomt i sin kommunikasjon med klager, og bør derfor holdes
ansvarlig for at klager kjøpte nye billetter. Klagers tap omfatter kjøpet av ny billett Oslo
- Malaga tur - retur med Lufthansa. Billetten kostet NOK 20453. Tapet ble forårsaket av
Bravoflys uaktsomhet. Mottatt reisekreditt fra Bravofly kan slettes mot dekning av tapet.  

Spørsmålet er om Gotogate og/eller Lufthansa kan kjennes ansvarlig for klagers tap
knyttet til den nye returreisen fra Malaga. Dette tapet oppsto som følge av klager ikke
benyttet utreisen med Lufthansa, noe som førte til at returreisen ble kansellert. Hun
måtte derfor kjøpe ny returbillett.

Ved bestilling eller endring av en flyreise på internett, er det viktig å undersøke vilkårene
nøye før bestilling av flyreisen bekreftes. Når tilbudet er akseptert, er avtalen som den
store hovedregel bindende. 

Det fremgår tydelig av klagers bestillingsbekreftelse at det ikke er mulig å avstå fra første
del av reisen for å kun benytte returreisen. Det står at dersom dette gjøres, så avbestilles
hele reisen av flyselskapet og det er ingen refundering av billettkostnad. Risikoen for at
dette vil kunne skje står også oppført i Gotogate sine reisevilkår.

Nemnda kan ikke se at reisebyrået Gotogate er ansvarlig for klagers tap. Det foreligger
ingen dokumentasjon som tyder på at selskapet har villedet eller feilinformert klager.
Gotogate har i tillegg tydeliggjort i sine vilkår at selve flyavtalen er mellom kunden og
flyselskapet. 

Nemnda har tidligere uttalt at det vil være et urimelig vilkår om manglende oppmøte
på utreisen / bruk av utreisen automatisk skal føre til kansellering av returreisen, men
at flyselskapet etter en rimelighetssensur av vilkårene vil ha anledning til å kreve et
tillegg som svarer til en eventuell differanse mellom prisen for en enveisbillett hjem på
bestillingstidspunktet og prisen for returreisen som lå innbakt i den opprinnelige tur-
returbilletten,  jf. eksempelvis FLYKN-2019-4821, FLYKN-2019-2880 og FLYKN-2016-560 

Flyselskapet (i denne saken Lufthansa) kan altså kun kreve et tilleggsbeløp som tilsvarer
prisforskjellen mellom hva en enveisbillett ville kostet på bestillingstidspunktet og prisen
som lå innbakt i den opprinnelige reisen. Dersom klagers utgifter til ny returbillett
overstiger denne differansen, anbefaler nemnda at det overstigende beløpet refunderes
til klager.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Vedtak

Ad Bravofly: 
Transportklagenemnda anbefaler at Bravofly betaler NOK 20453 i erstatning til klager for
billetten hun kjøpte hos Lufthansa. Bravofly kan slette klagers reisekreditt mot dekning
av dette tapet.

Ad Lufthansa: 
Transportklagenemnda anbefaler at Lufthansa refunderer et eventuelt overskytende
beløp mellom det hun faktisk har betalt og det hun hadde måttet betale for en
enveisbillett, slik det fremgår av vedtaket over.