Vedtak i Transportklagenemnda - Fly

Sammendrag

Krav om bonuspoeng på gjennomført reise.

Dato
02.10.2015

Saksnummer
0023/15F

Tjenesteyter
SAS

Klager har i det vesentlige anført:

Klager bestilte en reise t/r Stavanger - Melbourne på www.sas.no med SAS og Singapore
Airlines for reise 8. - 29. november 2014. Han forsikret seg på forhånd at han ville opptjene
bonuspoeng på reisen.

I ettertid vil ikke SAS overføre bonuspoeng for denne reisen. I følge SAS endrer selskapet
prisklasser internt uten å gi passasjerene informasjon. I dette tilfellet har de endret fra
prisklasse W (hvor man får bonuspoeng) til prisklasse Q (hvor man ikke får bonuspoeng) uten
at klager fikk informasjon.

Klager bestilte en reise i prisklasse W, det står prisklasse W på alle strekninger i hans billett.
Det er umulig for klager å forstå at prisklasse W tilsvarer prisklasse Q hos Singapore Airlines.

Klager krever bonuspoeng for reisen han har gjennomført.

Det vises for øvrig til klagers brev.

SAS har i det vesentlige anført:

Klager bestilte en reise fra Stavanger til Melbourne t/r hvor strekningen København -
Singapore - Melbourne var med Singapore Airlines i SAS codeshare.

I SAS medlemsbetingelser som klager har krysset av for å ha lest står det at dersom man
flyr med en av SAS sine samarbeidspartnere på SAS codeshare, vil det være det opererende
selskap som avgjør om det kvalifiserer til opptjening av bonuspoeng. Prisklassen på billetten
kan være en annen hos det opererende selskapet.

Bestillingen foretatt hos SAS viser prisklasse W, dette tilsvarer prisklasse Q hos Singapore
Airlines. Prisklasse Q kvalifiserer ikke til opptjening av bonuspoeng hos Singapore Airlines. Det
vises til fremlagt dokumentasjon.

SAS kan på grunnlag av ovennevnte ikke imøtekomme klagers krav.

Nemnda bemerker:

Klager reiste med Singapore Airlines fra København til Singapore og Melbourne. Singapore
Airlines var en codeshare med SAS.

Det fremgår av Eurobonus medlemsbetingelser under opptjening av bonuspoeng at

Hvis et medlem kjøper en billett på et flyselskap som er markedsført av SAS eller Star Alliance,
men opereres av et annet flyselskap (dvs. codeshare) vil sistnevnte flyselskap styre eventuell
opptjeningen av poeng og i tilfelle hvor mange poeng medlemmet opptjener for flyreisen.
Bookingklasse på billetten kan avvike fra en bookingklasse som det opererende flyselskapet
bruker til å bestemme poengopptjeningen.

Nemnda legger på bakgrunn av de foreliggende opplysninger til grunn at reisen klager foretok
med Singapore Airlines ikke gir rett til bonuspoeng. Som det fremkommer av bestillingen,
kan videre bookingklassen på billetten avvike fra bookingklassen det opererende flyselskap
benytter.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.