Vedtak i Pakkereisenemnda

Sammendrag

Saken gjelder hotellstandard og støy, Rhodos.

Dato
10.06.2014

Saksnummer
172/13P

Tjenesteyter
Ving Norge AS

Sakens dokumenter ble lagt frem.

Klager: X

Turarrangør: Ving Norge AS

Antall reisende: 3

Reisens pris: 28.550,-

Saken gjelder:

Saken gjelder hotellstandard og støy, Rhodos.

Klager anfører at barnebassenget var så skittent at de ikke kunne se bunnen, og i
dusjen ved bassenget var det grisete i sluk og på vegger. Det var høy musikk fra kl.100
til kl.1830 ved voksenbassenget. På scenen var det underholdning fra kl.1830 til kl.2300.
All Inclusive fungerte ikke bra; det var kaos ved måltidene da de ikke greide å fylle på
mat og rydde bordene. Maten var kjedelig og lite variert.

Samboer og datter hadde mageproblemer i to døgn. De sa fra til resepsjonen, men sa ikke
fra til Ving fordi de så tegn til forbedring og ikke orket tanken på å flytte på seg. De krever
kompensasjon.

Ving har anført at klager ikke var i kontakt med Vings representanter på stedet.

Ving fikk derfor ikke anledning til å løse problemene. Hotellet har heller ikke registrert noen
klage fra gjestene.

Ving har tilbudt et gavekort på kr.1.000,-.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for prisavslag med mindre de avhjelpes innen
rimelig tid etter at kunden har meldt fra. For at turarrangør skal kunne benytte sin rett til å
avhjelpe eventuelle mangler, er det nødvendig at det blir meldt fra så fort som mulig og på
stedet.

I dette tilfelle har kunden ikke meldt fra til Ving om problemene, og Ving ble dermed avskåret
fra å avhjelpe manglene. I informasjonen kunden fikk, var det fremhevet at Ving måtte
kontaktes på stedet hvis det var problemer.

Vings representanter var tilgjengelige via døgnåpen telefon, SMS, epost og på servicekontoret.
Dette var det opplyst om i avreisemail, i permen på hotellet og i velkomstbrosjyre. Nemnda
finner da at det ikke er grunnlag for noen kompensasjon for forhold som tas opp i ettertid og
etter hjemkomst.

Vedtak:

Reklamasjonsnemnda kan ikke anbefale at det gis annen kompensasjon enn det tilbudte
gavekortet.

Vedtaket var enstemmig.