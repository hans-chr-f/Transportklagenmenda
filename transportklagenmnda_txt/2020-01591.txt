Vedtak i Transportklagenemnda - Fly

Sammendrag

Krav om standarderstatning samt andre utgifter grunnet kansellering.

Dato
01.12.2020

Saksnummer
2020-01591

Tjenesteytere
SAS

Klager har i det vesentlige anført

Klager skulle reise fra Oslo til Hamburg den 16. mars 2020 med SK4829 kl. 09:05. Denne
flyvningen ble kansellert. SAS begrunner kanselleringen med Corona. Klager reiser denne
ruten ofte og opplever at ruten ofte blir kansellert eller man blir omrutet via København
eller Frankfurt. 

Klager påpeker at i SAS-appen så var flyvningen kansellert den 3. mars, men den offisielle
e-posten kom 6. mars. Dette var i god tid før Corona tiltakene ble kunngjort 12. mars.

Klager krever standarderstatning på EUR 250 samt NOK 1993 for billett og
setereservasjon.

Tjenesteyterne har i det vesentlige anført
SK4829 mellom Oslo Lufthavn og Hamburg via København den 16. mars 2020
ble kansellert. Kanselleringen skyldtes den globale Corona-pandemien, herunder
innreiserestriksjoner. Det vises til vedlagt dokument, trafikkinformasjon.

Corona-viruset hadde sitt første utbrudd i Hubei-provinsen i Kina i slutten av 2019.
Derfra begynte det å spre seg med en voldsom fart over hele verden. I Europa ble i
første omgang Østerrike og Italia særlig rammet. Den 30. januar 2020 erklærte Verdens
helseorganisasjon (WHO) at utbruddet var en global folkekrise. 

For å gjøre fremstillingen så kort og oversiktlig som mulig, vil SAS hovedsakelig fokusere
på norske forhold, og hva den norske Regjeringen har innført av reiserestriksjoner og
andre regler og anbefalinger. 

Den 14. mars 2020 kom Utenriksdepartementet (UD) med nye reiseråd i forbindelse
med utbruddet av viruset der reiser som ikke er strengt tatt nødvendige ble frarådet.

Reiserådet gjaldt til alle land og i første omgang til 14. april 2020. Rådet ble begrunnet
med økningen i utbredelse av viruset internasjonalt og den uforutsigbare og vanskelige
situasjonen man stod overfor. Reiserådet har stadig blitt forlenget, og den 15. mai 2020
ble rådet forlenget til å gjelde frem til 20. august 2020.

Pandemien har gjort at etterspørselen for flytransport har gått drastisk ned; fra det
åpenbare skyldes dette reiserestriksjonene nesten samtlige land har innført, reiseforbud
innført hos bedrifter, samt frykten befolkningen har hatt for å reise.

Det rettslige utgangspunktet for vurderingen om klagers rett til standardkompensasjon
er EU-forordning 261/2004. Hovedregelen er at klager har rett på kompensasjon dersom
flyvningen enten innstilles eller blir vesentlig forsinket, jf. artikkel 5 og 7. Klager har
derimot ikke rett på kompensasjon dersom flyselskapet kan bevise at kanselleringen
eller forsinkelsen skyldtes ekstraordinære omstendigheter som ikke kunne ha vært
unngått selv om alle rimelige tiltak har blitt truffet, jf. artikkel 5 (3). 
Hva som defineres som ekstraordinære omstendigheter er ikke listet opp i forordningen,
men har gjennom rettspraksis blitt definert som begivenheter som ikke er en del av
flyselskapets sedvanlige aktivitetsutøvelse, og at den skal ligge utenfor flyselskapets
faktiske kontroll.

De offisielle reiserådene fra UD har vært at man skal unngå alle reiser som ikke er streng
tatt nødvendige. Det har også vært påbud om karantene dersom en kommer hjem fra en
utenlandsreise, hvilket åpenbart påvirker folks vilje til å reise utenlands med fly.

Det har vært gitt råd – og til dels strenge oppfordringer – fra myndighetene om at man
bør holde seg hjemme. De aller fleste velger å lytte til slike råd, som igjen resulterer
i at de aller fleste avstår fra å reise. Slike råd og anbefalinger gitt av myndigheter må
åpenbart oppfylle vilkårene for å være utenfor flyselskapets sedvanlige aktivitetsutøvelse
og utenfor flyselskapets faktiske kontroll. Dette må gjelde selv om det rent lovteknisk ikke
har eksistert et reiseforbud. 

EU-kommisjonen støtter også dette synspunktet, da de i sin tolkningsveileder
«Interpretative Guidelines on EU passenger rights regulations in the context of the
developing situation with Covid-19» har uttalt følgende: 

“The Commission considers that, where public authorities take measures intended
to contain the Covid-19 pandemic, such measures are by their nature and origin not
inherent in the normal exercise of the activity of carriers and are outside their actual
control.” 

Videre uttaler kommisjonen at vilkåret om ekstraordinære omstendigheter må være
oppfylt i de tilfeller der myndighetene forbyr spesifikke flyruter, eller forbyr / fraråder
personer å dra, slik at flyvningen ikke lenger har noe hensikt. Dette er tilfellet for de aller
fleste SAS-flyvninger som er kansellert etter at reiserådene fra UD trådte i kraft.

Det vil med andre ord ikke ha betydning for utfallet om flyvningen er kansellert lenge før,
eller tett opptil den opprinnelige avgangstid.

Klager skulle som nevnt reise til Hamburg i Tyskland via København. Dette var helt
i starten av pandemien og klager anfører at det på avreisetidspunktet ikke fantes
restriksjoner på reise til Tyskland. Den 15. mars 2020 ble det annonsert fra det
tyske innenriksministeriet at det ville tre i kraft innreiserestriksjoner den 16. mars
2020 som blant annet innebar kun tyske statsborgere og personer med permanent
oppholdstillatelse fikk lov til å komme inn i landet. Flere grenser ble også stengt,
deriblant grensen til Danmark hvor klager skulle ankomme fra (informasjonen er hentet
fra en artikkel i en tysk nettavis). Det vil uansett ikke være avgjørende for utfallet, da
pandemien som tidligere nevnt ble erklært å være en global folkekrise allerede i januar. 

Det må i tillegg legges vekt på at situasjonen var ekstremt uoversiktlig de første
månedene etter at utbruddet ble kjent. Det har ikke vært mulig for noen å kjenne til
verken de langsiktige konsekvensene, eller hva som har vært det riktige å gjøre under
denne tiden. Selv om de offisielle reiserådene om at alle reiser bør unngås ikke kom
før den 14. mars 2020 var SAS i dialog med FHI om hvilke smittevernstiltak som måtte
igangsettes allerede i månedsskifte februar-mars. I denne sammenheng må også nevnes
den situasjonen de ansatte i den operasjonelle delen av selskapet stod i. 

Et av flere smittevernstiltak var blant annet at besetningsmedlemmer som hadde
vært om bord i et fly der det enten var mistanke om smitte, eller påvist smitte, måtte
i karantene. Da viruset begynte å spre seg i Europa, spredte det seg raskt, og særlig
flyvninger fra Alpene ble gjenstand for mange antatte smittetilfeller. En åpenbar
konsekvens av et slikt tiltak at det etter hvert ble mangel på besetningsmedlemmer til å
operere de allerede planlagte rutene. 

På bakgrunn av det ovennevnte vil ikke SAS imøtekomme klagers krav om
standardkompensasjon etter forordningen.

Nemnda bemerker

Kansellering gir rett til standardkompensasjon med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordningen 261/2004 artikkel 5.

Nemnda har delt seg i et flertall og et mindretall. 

Flertallet, lederen og bransjerepresentantene, mener at flyselskapet har dokumentert
at kanselleringen i dette tilfellet skyldes den pågående Covid-19-pandemien. Selv om
det offisielle reiserådet først kom 14. mars, viser nemnda til at situasjonen allerede på
kanselleringstidspunktet var svært uoversiktlig. Nemnda mener at kansellering som følge
av pandemien må anses som en ekstraordinær omstendighet i forordningens forstand,
som ikke kunne vært unngått selv om alle rimelige tiltak var truffet. Klager har derfor ikke
krav på standarderstatning.

Mindretallet, forbrukerrepresentanten, mener at det ikke er dokumentert med
sannsynlighetsovervekt at kanselleringen skyldes ekstraordinære omstendigheter.
Dokumentasjonen fremlagt fra selskapet er generell og beskriver ikke konkret årsaken
til kanselleringen av SK4829. Mindretallet viser til at dokumentet "traffic and flight
information" henviser til covid-19 som årsak til kanselleringen, men uten å spesifisere
ytterligere. 

Transportklagenemnda fly anbefaler at klager ikke gis medhold i krav om
standarderstatning. 

Klager har videre krevet refusjon av den ubenyttede billetten. Nemnda anbefaler at SAS
refunderer klagers ubenyttede flybillett dersom dette ikke allerede er gjort.   

Vedtaket er fattet med den dissens som fremgår over.  

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda - fly anbefaler ikke at klager gis medhold i sitt krav om
standarderstatning. Nemnda anbefaler at SAS refunderer klagers ubenyttede flybillett.