Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
23.06.2017

Saksnummer
2017-01404

Tjenesteytere
Thomas Cook Airlines

Klager har i det vesentlige anført

Klager skulle reise fra Oslo til Chania Kreta 18. august 2016 kl 06.45. Flight DK823 ble
forsinket, og klager ankom bestemmelsesstedet mer enn elleve timer senere enn
opprinnelig ruteplan. 

Klager krever standarderstatning 600 euro per person i henhold til EU-forordning
261/2004.

Tjenesteyterne har i det vesentlige anført
DK823 ble forsinket som følge av uforutsett teknisk feil, sprekk i frontruta under flyvning
til Oslo. Det vises til fremlagt dokumentasjon. 

I henhold til EU-forordning 261/2004 plikter ikke et flyselskap å utbetale erstatning
dersom forsinkelsen skyldtes ekstraordinære omstendigheter som ikke kunne
vært unngått selv om alle rimelige tiltak var truffet, i dette tilfellet uforutsette
sikkerhetsproblemer. Det var ingen indikasjon på svakheter i ruten under den
rutinemessige inspeksjonen før avgang til Oslo. 

Dessverre lyktes det ikke å skaffe et erstatningsfly eller crew, det ble derfor besluttet å
gjennomføre flyvningen så snart ruten var byttet ut. 

Thomas Cook Airlines viser til en engelsk dom av 31. mai 2016 hvor flyselskapet fikk
medhold i saken som gikk ut på at flyets hjul punkterte grunnet et fremmedlegeme på
rullebanen. Forsinkelser som oppstår som følge av såkalt Foreign Object Damage er altså
å anse som en ekstraordinær omstendighet, og kan ikke karakteriseres som en teknisk
feil. 

Thomas Cook kan på grunnlag av ovennevnte ikke imøtekomme klagers krav.

Det vises for øvrig til Thomas Cook Airlines brev.

Nemnda bemerker

Klageren og hennes reisefølge (til sammen 2 personer) kom mer enn 11 timer forsinket
frem til sitt endelige bestemmelsessted på grunn av teknisk feil. 

Passasjerer som kommer mer enn 3 timer forsinket frem til det endelige
bestemmelsesstedet, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artiklene 5, 6 og 7 og EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Teknisk feil er som utgangspunkt ikke en ekstraordinær omstendighet i forordningens
forstand selv om den oppstår plutselig, jf kommisjonens veileder av 15.06.2016 punkt
5.2. Av veilederen fremgår det at det bare er skjulte fabrikasjonsfeil som oppdages av
fabrikanten eller offentlige myndigheter, eller skader som følge av sabotasje eller terror
som kan anses som ekstraordinær omstendighet. Det er ikke holdepunkter for at det er
tale om slike feil i dette tilfellet. 

Nemnda er enig med flyselskapet i at en feil som skyldes såkalt foreign object damage
(FOD), vil kunne være en ekstraordinær omstendighet som fritar for erstatningsansvar, jf
EU-domstolens avgjørelse i saken Peskova med flere (den såkalte birdstrike-dommen) av
04.05.2017 (C-315/15). 

Thomas Cook har fremlagt dokumentasjon for at det ikke var en synlig sprekk i
frontruten rett før avgangen. Flyselskapets sikkerhetsansvarlige har gitt en redegjørelse
for at sprekken mest sannsynlig har oppstått under taksingen; Et fremmedlegeme
forårsaket av trykket fra flyet foran må ha truffet ruta og forårsaket sprekken. I følge
selskapets sikkerhetsansvarlige er det flygeledelsen som bestemmer avstanden mellom
flyene. Det er fremlagt bilder som viser sprekker i ruta som stråler ut fra ett punkt. 

Nemnda mener at flyselskapet ved dette har sannsynliggjort at forsinkelsen skyldtes en
ekstraordinære omstendigheter som ikke kunne vært unngått selv om alle rimelige tiltak
var truffet.

Vedtak

Transportklagenemnda - fly anbefaler at klageren ikke gis medhold.