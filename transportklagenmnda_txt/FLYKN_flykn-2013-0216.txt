Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
06.11.2013

Saksnummer
216/13F

Tjenesteyter
SAS

Krav om standarderstatning grunnet kansellering.

Klager har i det vesentlige anført:

Klager skulle reise fra Oslo til Bergen den 24. januar 2013 kl. 17:00 med SK277. Flyet ble
kansellert like før avgang, og klager ble booket om til neste ledige avgang kl. 20:15. Også dette
flyet ble forsinket, til avgang kl. 21:20.

Klager ble ikke informert skriftlig om sine rettigheter.

Klager ankom bestemmelsesstedet 3 ½ timer forsinket, og krever standarderstatning i
henhold til EU-forordning 261/2004.

Det vises for øvrig til klagers brev.

SAS har i det vesentlige anført:

SK277 ble kansellert som følge av teknisk svikt, det vises til fremlagt rapport. Kanselleringen er
ikke kompensasjonsberettiget da hendelsen oppstod plutselig og under drift.

Alle fly følger strenge vedlikeholdsprogram pålagt av flyprodusent og myndigheter. Det var
derfor ikke manglende teknisk vedlikehold som førte til hendelsen.

Klager ble booket om til neste ledige avgang. Dersom klager hadde utlegg i ventetiden vil SAS
vurdere å dekke disse mot originale kvitteringer.

SAS kan ikke imøtekomme klagers krav om standarderstatning.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.

Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

Innstillingen skyldtes i dette tilfellet feil ved trykket i cabinen.

Saken er forelagt Luftfartstilsynet som ikke har bemerkninger til flyselskapets beskrivelse av
den tekniske feilen.

Nemnda legger på bakgrunn av de foreliggende opplysninger til grunn at feilen oppsto uten
forvarsel til tross for at rutinemessig teknisk vedlikehold var gjennomført.

I den foreliggende situasjon var det etter nemndas vurdering ikke praktisk mulig å treffe tiltak
for å unngå feilen eller kanselleringen. Kanselleringen gir derfor ikke rett til erstatning etter
EU-forordningen.

SAS pliktet i den foreliggende situasjon å gi klager skriftlig informasjon om hans rettigheter.
Dette ble ikke gjort.

Vedtak:

Transportklagenemnda - fly finner ikke å kunne anbefale at klager gis medhold i sitt krav om
standarderstatning.

Vedtaket var enstemmig.