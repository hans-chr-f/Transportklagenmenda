Vedtak i Transportklagenemnda
- Kollektivreiser

Sammendrag

Krav om frafall av gebyr - manglende gyldig billett

Dato
19.01.2021

Saksnummer
2020-03390

Tjenesteytere
Ruter

Klager har i det vesentlige anført

Klager ble ilagt gebyr den 29. oktober 2020. Klager anfører at Ruter hadde skrevet på
billettautomaten på Jernbanetorget at de anbefalte å betale via app på grunn av Covid-19
og smittevern, og anbefalte derfor ikke benytte automaten. Klager anfører at det kun
var dette som stod på automaten. Det stod ingen informasjon om hvilken app, navnet
på den, hvor man kunne finne denne for å få lastet den ned. Hun forklarer at hun ikke
bor i Oslo. Klager forklarer at hun vurderte å bruke automaten, men hun så at den var
skitten og at det ikke var plassert noen hånddesinfeksjonsprodukt ved automaten. Klager
fulgte derfor anbefalingen og på grunn av smittevern brukte hun ikke automaten og gikk
direkte inn på T-banen. Klager anfører at det var mangelfull informasjon angående app
på billettautomaten. 

Klager mener at Ruter nekter på å at det var mangelfull informasjon på hvor og hvordan
man kunne kjøpe billett. Hun forklarer at de mener hun kunne spurt andre passasjerer.
Klager mener derfor at Ruter fraskriver seg alt ansvar, hvilket klager mener er svært
beklagelig. 

Etter at klager har mottatt Ruter sitt tilsvar i saken legger hun til at Ruters
saksbehandling ikke tar til etterretning hvilken nedgang hun kom fra. Hun forklarer at
hun kom fra nedgang Spektrum. Hun forklarer at hun opplever Ruter som usaklige og
at de fraskriver seg alt ansvar for mangelfull informasjon, hva gjelder informasjonen
plassert på automaten om anbefaling av kjøp av billett. Klager synes at Ruters
behandling av saken ikke gir rom for skjønn. Hun synes de ikke følger norsk lov når det
gjelder informasjon om kjøp av billett. 

Klager krever frafall av gebyret.

Tjenesteyterne har i det vesentlige anført
Klager ble ilagt gebyr 29. oktober 2020 fordi hun ikke kunne fremvise gyldig billett. Det
er opptil den reisende å sette seg inn i Ruter sine reisevilkår og betalingsløsninger.
På Jernbanetorget ved nedgang Oslo City er det skiltet på tak og gulv at det er en
kontrollsone. Ruter har i tillegg merket billettmaskinene med hvor man eventuelt kan
kjøpe billett dersom man ikke kjøper med app eller på selve maskinen. Ved denne
nedgangen ligger det en 7-Eleven kiosk kun noen få skritt unna, slik at dersom man snur
seg ser man rett på denne. 

Etter at Ruter har mottatt klager sin kommentar i saken legger Ruter til at inngang ved
Spektrum eller Oslo City ( Jernbanetorget) er den samme inngangen. Det er her det er en
7-Eleven kiosk ca. 10 meter fra billettmaskinene. 

Ruter kan på bakgrunn av dette ikke se noen grunn til at gebyret skal frafalles.

Nemnda bemerker

Klager ble ilagt gebyr den 29. oktober 2020 fordi hun ikke kunne fremvise gyldig billett
under billettkontrollen. 

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig. Klager kunne ikke fremvise gyldig billett
under billettkontrollen og vilkårene for å ilegge gebyr var dermed til stede. 

Nemnda viser til at det er den reisendes ansvar å sette seg inn i billettsystemer og
betalingsmåter. Det er den reisendes ansvar å sørge for gyldig billett ved reise med
kollektiv transport. Dersom kunden ikke ønsker å bruke billettautomaten, fritar ikke dette
fra gebyr om man velger å gå ombord på t-banen uten billett.

Vedtak

Transportklagenemnda for kollektivtransport finner ikke å kunne anbefale at klager gis
medhold.