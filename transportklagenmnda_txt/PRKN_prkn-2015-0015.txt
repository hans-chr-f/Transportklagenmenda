Vedtak i Pakkereisenemnda

Sammendrag

Krav om prisavslag pga. maur og at klager ble syk pga. muggproblemer.

Dato
09.10.2015

Saksnummer
15/15P

Tjenesteyter
Ving Norge AS

Saken gjelder:

Krav om prisavslag pga. maur og at klager ble syk pga. muggproblemer.

Klager har i det vesentlige anført:

Klager bestilte en to ukers reise med innkvartering i en 2-romsleilighet med terrasse mot
omgivelsene og over basseng på Servatur Montebello i perioden 23.10.14 - 05.11.14.

Leiligheten viste seg å være nærmest oversvømt av maur eller små innsekter, og antakelig
mugg.

Klager tok kontakt med Ving per sms allerede dagen etter ankomst. De hadde også
telefonkontakt de første dagene, men ble bryskt avvist. Klager merket luftveisproblemer ved
opphold i leiligheten, men ikke utendørs. Slik klager ser det er det ingen tvil om at inneklimaet
(sannsynligvis muggsopp) var ekstremt dårlig. Klager har ikke hatt slike problemer på andre
turer til Syden.

Det var mye maur i leiligheten og de kjente at det klødde på kroppen om natten. Klager stiller
spørsmål om hvorfor ikke rengjøringspersonellet reagerte. De hadde grundig rengjøring stort
sett hver dag.

Klager krever kr 10.000 i kompensasjon i tillegg til kr 1.000,- som klager har fått refundert pga.
feil informasjon om leilighetens plassering. Leiligheten ble beskrevet som over bassengnivå,
men var på bassengnivå.

Det vises for øvrig til klagers brev.

Ving har i det vesentlige anført:

Klager fikk den leilighetstypen de bestilte. Ving har kompensert klager med kr 1.000,- fordi
deres omtale av leiligheten ble oppfattet som utydelig. Klager har akseptert tilbudet på kr
1.000 grunnet dette forholdet. Etter klagers tilbakemelding til Ving, har arrangøren endret sin
hotelltekst på ving.no slik at misforståelser skal unngås.

Klager tok ikke kontakt med guidene før dagen før hjemreisen angående maur og mugg
på rommet, samt sykdom i ferien. Ving viser til § 8.2 [§ 8-2] i pakkereiseloven hvor det
fremkommer at kunden plikter å reklamere på mangler han oppdager så snart som mulig.
I § 8.2 [§ 8-2] under punkt 1 beskrives det videre at unnlater han å reklamere til arrangøren
eller arrangørens representant der dette er mulig, slik at retting kan skje, mister han retten til
ytterligere krav. Kontakten er også viktig for å fastslå om det virkelig foreligger en mangel eller
ikke.

Leiligheten klager bodde i har blitt nøye sjekket av Vings personale og hotellet etter at de
meldte ifra. Det har ikke blitt funnet mugg eller fukt i leiligheten.

Sykdom i ferien er en forsikringssak og klager har tidligere blitt anbefalt å ta kontakt med sitt
forsikringsselskap der han har reiseforsikring.

Ving er ikke enig med klager i at leiligheten var oversvømt av maur. I Vings reiseinformasjon
ber de gjestene om å gi beskjed dersom det er insekter som maur på rommet, slik at det kan
bli sprøytet.

Ving har tilbudt gjestene ytterligere kr 1.000 i kompensasjon, i tillegg til kr 1.000 som allerede
er refundert pga. leilighetens plassering.

Det vises for øvrig til brev fra Ving.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2. Turarrangøren har etter
pakkereiseloven en rett til å avhjelpe mangler. Denne rett forutsetter at turarrangøren gjøres
kjent med problemene på reisemålet. Dersom turarrangøren ikke har gitt anvisning på noe
annet, vil det etter nemndas vurdering være naturlig å ta opp manglene direkte med hotellet.
Fører ikke dette frem, må turarrangøren kontaktes snarest. Dersom manglene ikke tas opp på
reisemålet på en måte som gir turarrangøren mulighet til å avhjelpe manglene, vil man ikke nå
frem med krav om prisavslag i ettertid.

Det er ikke samsvar mellom klagerens og arrangørens opplysninger, i det klageren hevder å
ha vært i kontakt med Vings representant vedrørende dårlig inneklima få dager etter ankomst.
Klageren hevder at han ble bryskt avvist. Ving hevder på sin side at den SMS-en som ble sendt
kun tok opp spørsmålet om leilighetens beliggenhet. Problemer med inneklima og maur ble
først tatt opp dagen før avreise. Vings ansatte på stedet har i ettertid sjekket leiligheten og har
ikke funnet mugg eller fukt. Ving har likevel valgt å kompensere klageren med til sammen kr
2.000, blant annet fordi det erkjennes at beskrivelsen av beliggenhet var uklar.

Pakkereisenemnda kan etter en gjennomgang av de fremlagte dokumenter ikke se at klageren
har dokumentert at klagen ble fremsatt på et tidspunkt som gjorde det mulig for arrangøren

å avhjelpe eventuelle mangler. Nemnda kan etter dette ikke anbefale at det blir gitt ytterligere
kompensasjon.

Vedtak:

Pakkereisenemnda kan ikke anbefale at det blir gitt ytterligere kompensasjon.

Vedtaket er enstemmig.