Vedtak i Pakkereisenemnda

Sammendrag

Krav om prisavslag pga. maur og edderkopper i leiligheten.

Dato
09.10.2015

Saksnummer
20/15P

Tjenesteyter
Ving Norge AS

Saken gjelder:

Krav om prisavslag pga. maur og edderkopper i leiligheten.

Klager har i det vesentlige anført:

Klager bestilte en ukes ferie for to personer på Duna Golf i Maspalomas, innkvartering i en 2-
romsleilighet i perioden 25.12.14 - 01.01.15.

Klager hadde maur og edderkopper i leiligheten. Guidene ble kontaktet både per telefon og
sms. Klager fikk spray mot insekter for å spraye leiligheten selv. Dette hjalp ikke, ny kontakt
med Ving uten at saken ble løst. Klager ønsket å bli flyttet til et annet hotell, men ifølge Ving
var det fullt på hele Gran Canaria.

Klager la merke til at hotellet kun var beskrevet med 2**, mens Ving markedsfører hotellet
som 3,5 ***.

Når det gjelder internett, var klager klar over at dette var mot betaling, men det fremgår ingen
informasjon om at det kun er en person om gangen som kan være tilkoblet.

Klager krever 50 % av reisens pris i refusjon.

Det vises for øvrig til klagers brev.

Ving har i det vesentlige anført:

Duna Golf er klassifisert med 3 vinger + og regnes ut i fra dette som et anlegg av mellomklasse
standard.

Ving måler kvaliteten på hotellene gjennom spørreskjema som gjestene fyller ut etter
hjemkomst. Resultatet av spørreundersøkelsene viser at Duna Golf oppnår et resultat
på 3,7av 5 som er beste vurdering. Ving har så langt hatt 1250 gjester på hotellet denne
vintersesongen.

I henhold til informasjonen om klassifisering i Reiseinformasjonen på ving.no ser Ving på
hotellet som helhet når hotellene klassifiseres. Hotellets beliggenhet, fasiliteter og tilbud
påvirker klassifiseringen og leilighetenes standard alene er ikke avgjørende. Ved offisiell
klassifisering legger myndighetene andre kriterier til grunn og Vings klassifisering kan derfor
avvike fra denne.

I henhold til omtalen består Duna Golf av bungalower i en stor og frodig hage. En må nok
således forvente at insekter kan forekomme. Dette har likevel ikke vært et problem på
hotellet. Det er under sesongen registrert svært få henvendelser om dette.

Ving viser til sine nettsider under Reiseinformasjonen hvor Ving tar forbehold om insekter.
Følgende fremgår: «Insekter og dyr

Insekter som maur, mygg eller kakerlakker kan forekomme uavhengig av hotellstandard. Gi i
så fall beskjed og det vil bli sprøytet.».

Ving mottok henvendelse om maur i leiligheten 26. desember og fulgt opp og i henhold
til rapporten som følger saken. Etter hva Ving forstår har det vært tale om et par til tre
edderkopper, i tillegg til maur som det ble sprøytet mot.

Når det gjelder tilgang til internett, kan ikke Ving se at dette ble tatt opp med deres
representanter under oppholdet.

Ving har refundert kr 500 per person, totalt kr 1.000.

Det vises for øvrig til brev fra Ving.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2.

Det er klaget over innsekter på rommet, blant annet maur og edderkopper. Klager kan heller
ikke se at hotellet kan karakteriseres som et trestjerners + hotell.

Pakkereisenemnda viser til at det i subtropiske strøk stort sett er flere innsekter enn det man
er vant med hjemmefra Dette opplyses det også om i de generelle vilkårene som er en del
av avtalen. Den vanlige måten å bekjempe dette på er å spraye med innsektsmiddel. Det
fremgår av arrangørens logg fra oppholdet at det også ble gjort i dette tilfellet. Loggen viser
etter nemndas syn at klageren fikk god oppfølgning.

Når det gjelder hotellklassifisering, finnes det ingen internasjonal standard for dette.
Ofte er det de lokale turistmyndighetene som klassifiserer hotellene. Det kan også være
reisearrangøren som ut fra totaltilbudet - beliggenhet, hotellfasiliteter, gjesters tilbakemelding
etc. klassifiserer hotellet. Det siste er etter det som er opplyst tilfelle i denne saken.
Arrangøren opplyser at det er gjestenes positive tilbakemeldinger som er årsaken til
klassifiseringen.

Nemnda bemerker at gjesters tilbakemelding etter nemndas syn ikke er en objektiv målestokk
og lett kan bli misvisende ut fra at forskjellige gjester har forskjellige krav til hva som er en god
ferieopplevelse.

Når det gjelder prisavslagets størrelse har Pakkereisenemnda delt seg i et flertall og
et mindretall. Flertallet, lederen og de to forbrukerrepresentantene, finner etter en
totalvurdering at klageren bør få et prisavslag på 20% av reisens pris, avrundet til kr 3.200. Det
er opplyst at det allerede er utbetalt kr 1.000. Dette beløpet kommer til fradrag.

Mindretallet, de to reiselivsrepresentantene, finner at Vings prisavslag er passende.

Vedtak blir etter dette fattet i samsvar med flertallets syn.

Vedtak:

Pakkereisenemnda anbefaler at det gis et prisavslag på 20% av reisens pris, avrundet til kr
3.200. I dette beløpet kommer kr 1.000 til fradrag.

Vedtaket er fatet med den dissens som fremgår ovenfor.