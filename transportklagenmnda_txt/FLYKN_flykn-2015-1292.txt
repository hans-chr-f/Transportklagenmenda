Vedtak i Transportklagenemnda - Fly

Sammendrag

Krav om erstatning av utgifter til ny returbillett.

Dato
31.10.2016

Saksnummer
1292/15F

Tjenesteyter
Supersaverno

Klager har i det vesentlige anført:

Klagers mor skulle reist fra Oslo til Zagreb via München den 25. juli 2015 kl. 07:45 med
LH2457/LH1712. Retur fra Zagreb til Oslo via München den 15. august 2015 kl.13:05 med
LH1713/LH2454.

Klagers mor valgte ikke å benytte sin utreise da hun fikk sitte på med sin sønn som skulle
kjøre til Kroatia en uke tidligere enn hennes utreisedato. Da hennes mor skulle benytte
hjemreisen så hadde billetten blitt kansellert uten av klagers mor var informert. Det ble da
kjøpt en ny billett til ca. 5000 kroner for at klagers mor skulle komme seg hjem.

Klager krever refundert kjøpet av ny billett på ca. 5000 kroner.

Det vises for øvrig til klagers brev.

Supersaver.no har i det vesentlige anført:

Supersaver er en formidler av flybilletter og har ikke ansvar for gjennomføringen av reisen.

Klagers mor bestilte reise på Supersaver sin hjemmeside og hun leste og bekreftet vilkårene
i bookingen. Her fremgår det at flybilletter må benyttes i kronologisk rekkefølge. Supersaver
viser til utdrag av vilkår om billetter i sitt brev.

I bestillingsbekreftelsen er det informert om at hjemreisen blir kansellert dersom man ikke
benytter utreisen.

Det er Lufthansa som har kansellerte billetten til klagers mor da hun ikke møtte frem ved
utreisen. Klagers mor ga verken Supersaver eller Lufthansa beskjed om at utreisen ikke skulle
benyttes.

Supersaver har kontaktet Lufthansa for å få refundert mulige flyskatter.

Supersaver kan ikke imøtekomme klagers krav.

Det vises for øvrig til Supersavers brev.

Nemnda bemerker:

Supersaver er en formidler av flybilletter. Selskapet har ingen innflytelse på flyselskapenes
vilkår og må forholde seg til disse.

Det er ikke uvanlig at flyselskap selger tur/retur reiser rimeligere enn to enveisbilletter. Ofte vil
en enveisbillett være dyrere enn en tur/retur billett. Det ville gi passasjeren en urimelig fordel
om man i et slikt tilfelle kunne benytte seg kun av returen. Mange flyselskap har regler om at
hjemreisen blir kansellert dersom man ikke benytter utreisen. Supersaver opplyser om dette
i sine vilkår. På billetten står det at det ved bestilling av tur/retur-billetter ikke er mulig å avstå
fra første del av reisen for kun å benytte returreisen.

Lufthansa kansellerte i dette tilfellet returen fordi klagers mor ikke møtte opp ved utreisen.
Supersaver må forholde seg til dette.

Lufthansa kansellerte returbilletten grunnet manglende fremmøte 25. juli. Planlagt returreise
var 15. august. Nemnda er enig med klager i at klagers mor burde ha blitt informert om
kanselleringen slik at hun kunne søkt å innrette seg etter denne. Det fremgår ikke av saken
om Lufthansa informerte Supersaver om endringen eller eventuelt når dette ble gjort.

Nemnda finner etter dette ikke å kunne anbefale at klager gis medhold.

Supersaver har rettet en henvendelse til Lufthansa for å få refundert skatter og avgifter som
ikke påløper når billettene ikke benyttes. Dette bør følges opp dersom dette ikke allerede er
avklart.

Vedtak:

Transportklagenemnda-fly finner ikke å kunne anbefale at klager gis medhold i sitt krav om
erstatning.

Vedtaket var enstemmig.