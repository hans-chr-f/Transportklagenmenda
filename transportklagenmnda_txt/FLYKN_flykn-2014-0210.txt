Vedtak i Transportklagenemnda - Fly

Sammendrag

Krav om refusjon av bonuspoeng grunnet kansellering.

Dato
10.11.2014

Saksnummer
210/14F

Tjenesteyter
US Airways

Krav om refusjon av bonuspoeng grunnet kansellering.

Klager har i det vesentlige anført:

Klager hadde bestilt en bonus reise hos US Airways for reise fra Oslo til Fortaleza via Frankfurt
og Lisboa med SAS og TAP Portugal på business klasse. TP27 fra Lisboa til Fortaleza ble
kansellert like før avgang og klager ble booket om til annen flytype uten business klasse om
bord.

Klager krever refusjon av 30 000 bonuspoeng da han ikke fikk varen han hadde brukt bonus-
poengene sine på. Han har blitt tilbudt 14 000 poeng.

US Airways har i det vesentlige anført:

I henhold til US Airways regler og vilkår vedrørende bonusreiser, er flyselskapet dessverre ikke
ansvarlig for andre flyselskaps kanselleringer eller forsinkelser.

Av godvilje har US Airways overført 14 000 bonuspoeng til klager for nedgraderingen til
økonomiklasse på flyvningen. Flyselskapet kan dessverre ikke imøtekomme hans krav utover
dette.

Det vises for øvrig til US Airways brev.

Nemnda bemerker:

Klager har benyttet sine bonuspoeng hos US Airways til reise med SAS fra Oslo til Lisboa og
med TAP Portugal fra Lisboa til Fortaleza på business klasse. Sistnevnte flygning ble kansellert,
og klager ble omrutet. Omrutingen skjedde på økonomiklasse.

Nemnda er av den oppfatning at endringen av reisen med TAP Portugal ikke gir grunnlag for
refusjon av bonuspoeng hos US Airways. US Airways har oppfylt sin avtale med klager ved
billetter til ønsket reiserute. Kanselleringen skjedde hos et annet selskap, og var således helt
utenfor US Airways innflytelsesområde.

Nemnda finner etter dette ikke å kunne anbefale at klager gis medhold.

Nemnda bemerker avslutningsvis at nemnda ikke har tatt stilling til om det er grunnlag
for erstatning fra TAP Portugal som følge av kanselleringen/omruting på annen klasse. En
eventuell klage må fremsettes for TAP Portugal. Ved eventuell uenighet kan saken bringes inn
for Portugisisk klagenemnd. (En klage skal behandles i det land problemet oppstod).

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.