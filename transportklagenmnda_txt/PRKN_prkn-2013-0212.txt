Vedtak i Pakkereisenemnda

Sammendrag

Saken gjelder manglende visum, Kina.

Dato
10.06.2014

Saksnummer
212/13P

Tjenesteyter
Star Tour/Temareiser

Sakens dokumenter ble lagt frem.

Klager: X

Turarrangør: Star Tour/Temareiser

Reisemål: Kina, Beijing

Antall reisende: 1

Reisens pris: 25.248,-

Tidsrom: 220913 - 051013

Saken gjelder:

Saken gjelder manglende visum, Kina.

Klageren opplyser at han hadde bestilt en 2-ukers tur til Kina. I informasjonen om
visum hadde Star Tour opplyst at han kunne bestille visumhåndtering av dem.

Han gjorde det, betalte ekstra for det og fulgte alle instruksjoner som var gitt og sendte
inn alle passopplysninger. Da han skulle gå ombord på flyet til Kina, ble han nektet
ombordstigning fordi han ikke hadde visum. Han har ikke fått vite hva som gikk galt og om det
er Star Tour eller Visum Service som er ansvarlig.

Han har fått refundert kr.29.238,- av Star Tour. Dette dekker reisens pris, innenlandske
flybilletter og hotellovernatting. Han krever i tillegg dekket 10 feriedager eller tapte
arbeidsdager a kr.950,- tilsammen kr.9.500,-.

Star Tour har vist til at de i sin forhåndsinformasjon har opplyst at kunden ville få
visumpapirene ca. 1 mnd. før avreise. De opplyste dessuten om telefonnummer til
Visum Service AS som de samarbeider med om dette.

Når kunden ikke fikk papirene, burde han ha kontaktet enten Visum Service eller Star Tour.
Når han ikke gjorde det, mener Star Tour at det ikke er grunnlag for erstatning for tapte
feriedager eller tapt arbeidsfortjeneste.

Nemnda bemerker:

Det er ikke opplyst nærmere hva som gikk galt i denne saken, men det er uansett klart at
ansvaret ligger hos turarrangøren i forholdet til kunden.

Nemnda forstår det slik at Star Tour også erkjenner dette i og med at alle utgifter kunden har
hatt, er dekket fullt ut.

Kunden har i tillegg krevet dekket kr.9.500,- for «tapte feriedager» eller «ulønnede feriedager».
Han har i den forbindelse opplyst at han ikke kunne dra på alternativ ferie da bagasjen hans
hadde blitt sendt til Kina og ikke ble returnert før etter første ferieuke.

Nemnda forstår situasjonen slik at kunden i virkeligheten avviklet sin ferie i den perioden
Kinareisen skulle ha foregått.

Det legges til grunn at han på vanlig måte hadde fått utbetalt feriepenger.

Hans «tap» er da at han ikke fikk det innhold i ferien som han hadde tenkt.

«Tapet» kan også tenkes å bestå i at han tok feriedager ulønnet senere, men dette er det ikke
opplyst noe om.

Nemnda har i sin vurdering ikke lagt vekt på at klageren ikke tok kontakt med Star Tour eller
Visum Service før avreisen.

Nemnda finner det ikke unaturlig at han gikk ut fra at alt var i orden i og med at han gått
frem slik Star Tour hadde instruert om og at han hadde betalt for deres behandling av
visumsøknaden og ikke hørte noe mer. Hans krav om erstatning for «tapte feriedager» er - slik
nemnda ser det - en form for krav om erstatning av et ikke-økonomisk tap. Pakkereiseloven
§ 6-4 tredje ledd gir grunnlag for å tilkjenne godtgjørelse for ikke-økonomisk tap dersom
mangelen ved reisen har voldt kunden vesentlig ulempe. Nemnda finner det riktig å anvende
denne bestemmelsen analogisk også i et tilfelle som det foreliggende, hvor reisen ikke har
funnet sted på grunn av en mangel ved turarrangørens visumbehandling.

Nemnda finner at denne godtgjørelsen passende kan settes til kr-5.000,-.

Vedtak:

Reklamasjonsnemnda for pakkereiser anbefaler at det gis en godtgjørelse på kr.5.000,-.

Vedtaket var enstemmig.