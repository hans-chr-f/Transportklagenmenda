Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
04.09.2013

Saksnummer
542/12F

Tjenesteyter
Widerøes Flyveselskap AS

Krav om standarderstatning grunnet kansellering.

Klager har i det vesentlige anført:

Klager skulle reise fra Bodø til Stokmarknes den 2. september 2012 med WF890. Flygningen
ble kansellert.

Klager ble tilbudt omruting til Andenes og buss derfra til Stokmarknes. Hadde klager akseptert
denne omrutingen ville han ankommet Stokmarknes 5 ½ timer forsinket. Klager valgte i stedet
direkte fly dagen etter.

Klager krever standarderstatning i henhold til EU-forordning 261/2004.

Widerøe har i det vesentlige anført:

WF890 ble kansellert som følge av teknisk svikt, det vises til teknisk rapport.

Kanselleringen er dessverre ikke kompensasjonsberettiget da den ekstraordinære
omstendigheten oppstod uforutsett og var dermed utenfor Widerøes kontroll.

Ved kanselleringer kan passasjerene enten velge å avbryte reisen mot full refusjon eller bli
ombooket til neste ledige avgang. Klager valgte sistnevnte.

Widerøe vil vurdere refusjon av eventuelle utgifter i ventetiden, men kan dessverre ikke
imøtekomme kravet utover dette.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.

Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

Innstillingen skyldtes i dette tilfellet generatorfeil.

Saken er forelagt Luftfartstilsynets tekniske avdeling som ikke har noen bemerkninger til
flyselskapets beskrivelse av den tekniske feilen eller den fremlagte dokumentasjonen.

Nemnda legger på bakgrunn av de foreliggende opplysninger til grunn at feilen oppsto uten
forvarsel til tross for at rutinemessig teknisk vedlikehold var gjennomført.

I den foreliggende situasjon var det etter nemndas vurdering ikke praktisk mulig å treffe tiltak
for å unngå feilen eller kanselleringen. Kanselleringen gir derfor ikke rett til erstatning.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.