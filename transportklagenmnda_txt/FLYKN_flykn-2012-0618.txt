Vedtak i Transportklagenemnda - Fly

Sammendrag

Krav om erstatning for ødelagt barnevogn.

Dato
08.04.2013

Saksnummer
618/12F

Tjenesteyter
Norwegian Air Shuttle ASA

Krav om erstatning for ødelagt barnevogn.

Klager har i det vesentlige anført:

Klager reiste fra Bergen til Trondheim den 24. september 2012 med DY164. Ved ankomst
oppdaget klager at vognen var ødelagt. Ved henvendelse til bagasjeservice ble klager opplyst
om at hun skulle hatt en såkalt Prampack. Dette var imidlertid ikke opplyst ved bestilling av
reisen eller ved sending av bagasjen.

Klager krever erstatning for ødelagt barnevogn, kroner 6 999.

Norwegian har i det vesentlige anført:

Før man får fullført en bestilling på Norwegians nettsider må man krysse av for å ha lest
regler og vilkår. Her kommer det frem at Norwegian kun tar ansvar for skadet bagasje dersom
den er forsvarlig pakket. Barnevogner anbefales å pakkes i hard emballasje. Prampack er et
eksempel på godkjent emballasje.

I følge skaderapporten var vognen ikke beskyttet i henhold til Norwegians anbefalinger.

I luftfartsloven § 10-18 står det at fraktføreren ikke er ansvarlig dersom skaden skyldes
reisegodsets egen beskaffenhet eller av feil eller mangler ved reisegodset.

Norwegian kan på grunnlag av ovennevnte dessverre ikke imøtekomme klagers krav.

Det vises for øvrig til Norwegians brev.

Nemnda bemerker:

Nemnda legger på bakgrunn av de foreliggende opplysninger til grunn at barnevognen ble
skadet under flytransporten.

Norwegian er i henhold til luftfartsloven § 10-18 ansvarlig for skadet eller ødelagt bagasje med
mindre skaden skyldes reisegodsets egen beskaffenhet eller feil eller mangler ved reisegodset

Transportklagenemnda - fly har behandlet flere klager mot Norwegian med krav om
erstatning for skade på barnevogn under flytransport. Nemnda har kun mottatt en klage mot
et annet flyselskap.

Nemnda har ved vurderingen av disse sakene gjennomgående delt seg i et flertall og
et mindretall, der flertallet, lederen og forbrukernes representanter har vært av den
oppfatning at Norwegian er ansvarlig for skadene, mens mindretallet, flyselskapenes
representanter, har vært av den oppfatning at Norwegian ikke er ansvarlig med mindre
vognen er pakket i hard emballasje. Sak 245/10 F (FLYKN-2010-245) er illustrerende for
uenigheten mellom flertallet og mindretallet. Saken er vedlagt.

Nemnda har vurdert partenes anførsler i denne saken, og finner ikke grunnlag for å avvike
tidligere avgjørelser.

Nemndas flertall, lederen og forbrukernes representanter, anbefaler at klagerne gis
en erstatning på kr 6.999. For så vidt angår beløpets størrelse, bemerker flertallet at
erstatningen ved totalskade i utgangspunktet må baseres på gjenanskaffelsesverdien
- det beløp skadelidte må betale for å skaffe seg en ny ting av samme art. Skadelidte
skal på den annen side ikke tjene på skaden, og det må derfor gjøres fradrag for den
slitasje og verdiforringelse ellers som bruken av den skadede gjenstand har medført.
Det er etter flertallets vurdering ikke sannsynliggjort at det er grunnlag for fradrag i
dette tilfellet.

Nemndas mindretall, flyselskapenes representanter, er av den oppfatning at klagerne
ikke har rett til erstatning da vognen ikke var pakket forsvarlig.

På bakgrunn av flertallets vurdering traff nemnda slikt

Vedtak:

Transportklagenemnda - fly anbefaler at Norwegian erstatter klagernes tap på kr 6.999.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Pål Martin Andersen, Forbrukerrådet

Janne Grethe Soløy, Widerøes Flyveselskap AS

Olav Grøttland, SAS