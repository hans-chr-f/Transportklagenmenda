Vedtak i Transportklagenemnda - Fly

Sammendrag

Standarderstatning som følge av forsinkelse.
Anført ekstraordinære omstendigheter/værforhold.

Dato
29.09.2023

Saksnummer
2023-00653

Tjenesteytere
Lufthansa German Airlines
LATAM Airlines

Klager har i det vesentlige anført

Klager (to reisende) skulle fly fra Oslo til Sao Paulo via Frankfurt 14. desember 2022. 

Klagers flyvning fra Oslo til Frankfurt ble 3.5 timer forsinket, og klager mistet derfor sin
videreforbindelse fra Frankfurt til Sao Paulo. Klager ble omrutet fra Frankfurt til Sao
Paulo via Milano, og ankom Sao Paulo 20:09 lokal tid. Ankomst i Sao Paulo ble forsinket
med 16 timer. 

Klager skriver at Lufthansa oppga lav bemanning og dårlig vær som årsak til forsinkelsen,
men at Lufthansa i ettertid kun har henvist til værforhold og ikke lav bemanning, og
avvist klagers krav på dette grunnlag. Klager viser til skjermbilder fra 14. desember fra
Lufthansa sin twitterkonto som bekrefter lav bemanning som medvirkende årsak til
forsinkelser. 

Klager krever standarderstatning for forsinkelsen.

Tjenesteyterne har i det vesentlige anført
Passasjerene hadde følgende bookinger på utreisen:  

LH 863 14DEC22 Oslo Frankfurt 1602 1820
LH8071 14DEC22 Frankfurt Sao Paolo 2030 0450+1

Flyvningen LH863 14. desember 2022 ankom Frankfurt med en forsinkelse på 3 timer og
55 minutter. Passasjerene mistet dermed sin videreforbindelse til Sao Paolo. Årsaken til
forsinkelsen var de ugunstige værforholdene i Frankfurt som medførte at flymaskinen
som skulle utføre klagers flyvning ankom Oslo forsinket på grunn av flyplassrestriksjoner
(ATC). 

Flymaskinens tidligere flyvning, LH862, var i hovedsak forsinket grunnet
flyplassrestriksjonene på grunn av værforholdene, se inntatte vedlegg og
dokumentasjon. Ifølge METAR, var Frankfurt utsatt for snøfall allerede tidligere på dagen.
Vi viser til vår TAF-rapport klokken 05:00 UTC som varsler at det snør. Ifølge vår daglige
rapport, måtte rullebaner nedstenges klokken 08:30 UTC på grunn av ploging. 

Mellom 09:30-12:30 UTC ble rotasjonen i flyvninger redusert til 36 flybevegelser i timen.
Forespørselen på dette tidspunktet var 48 flybevegelser i timen. Klokka 08:55 UTC ble
ATC i Langen nær Frankfurt redusert til 30 flybevegelser i timen mellom klokken 09:30
UTC og 13:30 UTC. At dette ville påvirke planlagte flyvninger var uungåelig. LH862 ble
påvirket av disse restriksjonene i flybevegelser, se vedlegg. 

Klokka 10:00 UTC fikk flyvninger ut av Frankfurt en slot-forsinkelse på ca. 70 minutter.
Klokka 10:45 UTC ble det annonsert at det ville bli fly- og personalforsinkelser. 12:55 UTC
bestemte ATC i Langen å opprettholde reduksjon i flybevegelser på 30 flybevegelser i
timen fra klokken 13:30 til 18:00. Klokka 15:00 ble denne restriksjonen opphevet fordi
rullebanen ble ploget.

Fra 15:40 til 17:00 UTC var det 45 flybevegelser i timen. Passasjerens flyvning faller inn i
akkurat denne tidsperioden, se vedlagt tidstabell. 

Den nye avgangstiden for klagers flyvning LH863 ble endret til 16:12, se vedlagte slot-
meldinger. 

Oppsummert ble passasjerens flymaskin påvirket av flyplassrestriksjonene i antall
flybevegelser. Restriksjonene ble inntatt klokken 08:15 grunnet snøfall, og avviklet 15:45
etter at værforholdene bedret seg. 

Fordi passasjeren mistet sin videreforbindelse som følge av forsinkelsen, tilbød
Lufthansa følgende omruting da de ankom Frankfurt: 
LH246 15DEC Frankfurt Milan 0900 1010
LA8073 15DEC Milan Sao Paolo 1215 2000

Videre tilbød Lufthansa passasjerene forpleining og assistanse i tråd med artikkel 9 i EU-
forordning 261/04. 

Noen årsaker til avvik ved flyvninger er utenfor vår kontroll. Dette gjelder særlig dårlige
værforhold, samt beslutninger fra tredjeparter som flykontrolltjenesten (ATC), som
også var årsaken til at Lufthansa ikke kunne gjennomføre klagers flyvning i henhold til
planlagt tidsskjema. Lufthansa kan ikke holdes ansvarlig for dette. Lufthansa ber derfor
om forståelse for at de ikke kan tilkjenne standarderstatning i denne saken. Lufthansa
påpeker videre at passasjerene mottok en utbetaling på 2489.9 NOK fra Lufthansa 23.
mars for å dekke deres forpleiningsutgifter.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør
at forsinkelsen var under tre timer, eller skyldtes ekstraordinære omstendigheter
som ikke kunne vært unngått selv om alle rimelige tiltak var truffet, jf EU-forordning
261/2004 artiklene 5, 6 og 7, samt EU-domstolens avgjørelser i sakene Sturgeon-Condor
av 19.11.2009 (C-402/07) og Nelson med flere av 23.10.2012 (C-581/10). 

Værforhold som påvirker flytrafikken ved at det ikke er mulig å lande eller ta av, ved at
det oppstår store forsinkelser mv., kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 

I tråd med EU-domstolens avgjørelse C-74/19 kan en hendelse på en forutgående
flyvning kvalifisere som en ekstraordinær omstendighet der hendelsen forårsaker
forsinkelser for de etterfølgende flyvningene. Forutsetningen er at det er en direkte
årsakssammenheng mellom den ekstraordinære omstendigheten og forsinkelsen av
påfølgende flyvning. 

I dette tilfellet skyldtes forsinkelsen faktiske værforhold ved Frankfurt denne dagen som
medførte at det ble innført restriksjoner i flytrafikken på flyplassen. Antallet flybevegelser
ble redusert fra morgenen av, og restriksjonene varte over tid. Nemnda finner det
godtgjort og dokumentert at restriksjonene påvirket flymaskinen som skulle betjene
klagers flyvning. Det vises i denne forbindelse til omfattende dokumentasjon fremlagt av
Lufthansa. 

Nemnda mener at de ovennevnte værforhold og flyplassrestriksjonene som ble innført
som konsekvens at dette må anses som en ekstraordinær omstendighet i forordningens
forstand. Nemnda legger til grunn at forsinkelsen ikke kunne vært unngått selv om alle
rimelige tiltak var truffet. Forsinkelser som skyldes ekstraordinære omstendigheter
som ikke kunne vært unngått om alle rimelige tiltak hadde vært truffet gir ikke rett til
standarderstatning.

Vedtak

Transportklagenemnda anbefaler at klager ikke gis medhold.