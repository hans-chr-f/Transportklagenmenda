Vedtak i Transportklagenemnda - Fly

Sammendrag

Krav om kompensasjon grunnet forsinkelse.

Dato
28.11.2016

Saksnummer
2016-00275

Tjenesteytere
Norwegian

Klager har i det vesentlige anført

Klagers barn (15 og 18 år) skulle reise fra Oslo til Trondheim 11. oktober kl. 16:20 med
DY760. Flyet tok av på Gardermoen med flyvning til Trondheim, men måtte returnere til
Gardermoen da det var tåke på Værnes. 

Klagers barn mottok svært lite informasjon fra Norwegian ved landing på Gardermoen.
De stilte seg i kø til Norwegians billettskranke. Her fikk de beskjed om at de skulle
avvente busstransport. 

Klagers barn fikk til slutt utdelt mat- og drikkekuponger, men alt var stengt. De ble til slutt
innlosjert på hotell da Norwegian ikke klarte å skaffe nok busser. 

Klager krever kompensasjon i form av flybilletter eller verdikuponger som tilsvarer
reisens opprinnelige kostnad, samt de ekstra kostnadene for transport til og fra
Trondheim da klager bor tre timer unna med bil og ferje. 

Tjenesteyterne har i det vesentlige anført
Avgangen DY760 fra Oslo til Trondheim 11. oktober måtte returnere til Oslo grunnet
værforholdene/tåke i Trondheim. Det var ingen fly som landet eller lettet etter 
kl. 17:00. Det vises til fremlagt dokumentasjon.

Berørte passasjerer mottok forpleining, overnatting og omruting. Det ble satt opp busser
og det ble gjort ombookinger. Klagers barn ble booket om til DY740 
12. oktober kl. 07:10.

Norwegian vil etterkomme utgiftene som klagers barn har hatt på mat og drikke. 

I de tilfeller hvor en uregelmessighet er forårsaket av en ekstraordinær omstendighet,
er flyselskapet unntatt fra forpliktelse til å utbetale kompensasjon. I henhold til EU-
forordning 261/2004 artikkel 5(3) skal et transporterende flyselskap ikke være pålagt å
betale erstatning i samsvar med artikkel 7, dersom det kan godtgjøre at innstillingen
skyldtes ekstraordinære omstendigheter som ikke kunne vært unngått selv om alle
rimelige tiltak var truffet.

På samme måte som under Montreal-konvensjonen bør luftfartsselskapenes
forpliktelser være begrenset eller bortfalle i tilfeller der en hendelse er forårsaket av
ekstraordinære omstendigheter som ikke kunne vært unngått selv om alle rimelige tiltak
var truffet. Slike omstendigheter kan særlig inntreffe i tilfeller med politisk ustabilitet,
værforhold som gjør det umulig å gjennomføre flygingen, sikkerhetsrisiko, uforutsette
mangler ved flysikkerheten og streiker som påvirker driften til det transporterende
selskap.

Norwegian påpeker at dette var en ekstraordinær hendelse utenfor deres kontroll.

Norwegian kan ikke imøtekomme klagers krav om kompensasjon i form av verdikupong
eller ny flyreise.

Nemnda bemerker

Kansellering gir rett til erstatning med mindre flyselskapet godtgjør at innstillingen
skyldtes ekstraordinære omstendigheter som ikke kunne vært unngått selv om alle
rimelige tiltak var truffet, jf. EU-forordning 261/2004 artikkel 5. Det er flyselskapet som
må godtgjøre at det forelå en slik ekstraordinær omstendighet, og flyselskapet må videre
godtgjøre at de har truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at
det oppstår store forsinkelser mv. kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. 

Nemnda legger på bakgrunn av de foreliggende opplysninger til grunn at kanselleringen
skyldtes at flyet fra Oslo til Trondheim, måtte snu og returnerte til Oslo pga.
værforholdene i Trondheim. Flygningen er å anse som kansellert. Nemnda viser til
Norwegians forklaring og dokumentasjon. Nemnda er av den oppfatning at dette må
anes som en ekstraordinær omstendighet i forordningens forstand. Nemnda finner
videre godtgjort at kanselleringen ikke kunne vært unngått selv om alle rimelige tiltak
var truffet Kanselleringen gir etter dette ikke rett til standarderstatning. Det er heller ikke
krevet.

Ved kansellering har passasjerene valget mellom refusjon av hele billettprisen eller
omruting snarest mulig, på tilsvarende transportvilkår, til bestemmelsesstedet,
jf. forordningen artikkel 5, jf. artikkel 8. Flyselskapet plikter også å tilby mat og
forfriskninger som står i rimelig forhold til ventetiden samt hotellinnkvartering der det er
nødvendig, jf. artikkel 5, jf. artikkel 9.

Klagernes barn ble omrutet med fly neste morgen. Kvelden og deler av natten var tilbrakt
på Gardermoen. Da de endelig fikk utdelt matkuponger, var alle serveringssteder stengt.
Barna ble til slutt tilbudt hotell, men heller ikke der ble det mat før frokost. Nemnda er av
den oppfatning at Norwegian ikke har fulgt opp sin plikt til å tilby care etter forordningen
på en tilfredsstillende måte. Mangelfull oppfølging av forordningens bestemmelser om
care, gir i seg selv ikke rett til erstatning. Passasjerene har imidlertid rett til å få refundert
påløpte utgifter. Norwegian har etterkommet klagers krav om refusjon av 200 kroner.

Slik situasjonen er beskrevet, herunder at barna var lovet prioritet på bussen uten at
dette ble fulgt opp, er nemnda enig med klager i at situasjonen burde ha blitt håndtert
på en bedre måte.  Gjeldende regelverk gir imidlertid ikke rett til kompensasjon for dette.

Nemnda finner etter dette ikke å kunne anbefale at klager gis medhold i sine krav
om kompensasjon i form av flybilletter eller verdikuponger som tilsvarer reisens
opprinnelige kostnad

Klagernes barn ble omrutet til Trondheim. De kom forsinket frem og ble påført
ekstra utgifter til videre transport. Norwegian er ikke ansvarlig for disse utgiftene, da
forsinkelsen skyldtes vanskelige værforhold, jf. luftfartsloven § 10.20.

Vedtak

Transportklagenemnda-fly finner ikke å kunne anbefale at klager gis medhold i sitt krav
om kompensasjon.