Tjenesteyter følger ikke vedtaket i saken (20.09.2019)
Kommentar fra tjenesteyter:

Norwegian er prinsipielt uenig i resultatet

Vedtak i Transportklagenemnda - Fly

Sammendrag

Krav om standardkompensasjon ved kansellering og forsinkelse. Spørsmål
om dobbel standardkompensasjon etter EU-forordning 261/2004.

Dato
27.08.2019

Saksnummer
2018-04840

Tjenesteytere
Norwegian Air Shuttle

Klager har i det vesentlige anført

Klager skulle reise med Norwegians flyvning DY7001 fra Oslo lufthavn (OSL) til New
York - John F. Kennedy (JFK) 18. oktober 2018 kl. 18.10. Flyvningen ble kansellert, og
passasjerene har mottatt standardkompensasjon i henhold til EU-forordning 261/2004
på 600 euro pr. person. 

Passasjerene ble booket om til ny flyvning, DY7901 den 19. oktober kl. 15.20. Denne
flyvningen ble forsinket med cirka fem timer, og klager har på denne bakgrunn fremsatt
krav om ytterligere standardkompensasjon på 600 euro pr. person, totalt 1 200 euro for
to passasjerer. 

Flyselskapet Norwegian har vist til at DY7001 og DY7901 var den samme flyvningen,
og har derfor avslått klagers kompensasjonskrav. Klager har i denne forbindelse vist
til at dette var en omruting, tilbudt i henhold til EU-forordningens artikkel 8. I denne
forbindelse har klager vist til EU-kommisjonens tolkningsveiledning til EU-forordning
261/2004 artikkel 4.2, hvor det fremgår at "[A]ny new right to compensation according to
Article 7 will apply to the re-routed flight accepted under Article 8(1)(b) or (c) if it is also
cancelled or delayed at arrival". 

Klager har også vist til en uttalelse fra det svenske klageorganet, hvor passasjeren fikk
medhold i sitt krav om dobbel erstatning.

Tjenesteyterne har i det vesentlige anført
De berørte passasjerene skulle opprinnelige reise med DY7001 fra Oslo til New York
18. oktober 2019. Flymaskinen led imidlertid av en teknisk feil etter forrige flyvning, og
dette medførte til slutt at klagers flyvning ble kansellert. Passasjerene ble overført til
"rescue flight" DY7901 med avgang 19. oktober. Denne flyvningen ble også forsinket ved
ankomst til New York. 

En "rescue flight" er ikke en kommersiell flyvning. Det er ikke en flyvning som er planlagt
eller en del av selskapets alminnelige ruteprogram, og det selges ikke billetter til
flyvningen. Det er en flyvning som har blitt planlagt med det formål å frakte strandede
passasjerer frem til sin destinasjon. En forsinkelse på en såkalt "rescue flight" må derfor
ses i direkte sammenheng med driftsforstyrrelsene på den opprinnelige flyvningen. 

Passasjerene har allerede mottatt kompensasjon på 600 euro pr. person for
uregelmessigheten på DY7001. Å endre rutenummeret fra DY7001 til DY7901 er
en nødvendighet, da flyvningen fra Oslo til New York neste dag har det samme
rutenummeret (DY7001). Utbetalingen til klager referer til DY7001, men i realiteten
er kompensasjonen utbetalt i forbindelse med kontrakten mellom passasjeren og
Norwegian. At rutenummeret ble endret var en nødvendighet, og Norwegian anfører at
de gjorde rimelige tiltak for å opprettholde transportavtalen mellom passasjerene og
selskapet. 

Passasjerenes endelige destinasjon var New York, og Norwegian har allerede
kompensert passasjerene for den forsinkede ankomsten til sin destinasjon.
Norwegian har på ovennevnte grunnlag avvist klagers krav, da dette vil utgjøre dobbel
kompensasjon.

Nemnda bemerker

Passasjerene hadde en bekreftet booking med Norwegians flyvning DY7001 fra Oslo
til New York 18. oktober 2018. Denne flyvningen ble imidlertid kansellert på grunn av
tekniske problemer. Passasjerene har fått utbetalt standarderstatning på 600 euro pr.
person i henhold til EU-forordning 261/2004 artikkel 5 jf. artikkel 7. 

Passasjerene ble booket om til DY7901 neste dag, 19. oktober. Dette var en omruting
de godtok. Også denne flyvningen ble forsinket med fem timer. Det er ikke fremlagt noe
dokumentasjon som viser årsaken til denne forsinkelsen. 

Spørsmålet for nemnda er om klager og hans reisefølge har krav på standarderstatning
også som følge av forsinkelsen ved omrutingen. 

Nemnda konstaterer at det ikke finnes noen bestemmelse i forordningen som tar sikte
på den aktuelle situasjonen. Spørsmålet berøres ikke i forordningens fortale og har heller
ikke vært prøvd av EU-domstolen eller i norsk rettspraksis. 

Nemndas flertall - lederen og forbrukerrepresentantene -  påpeker at EU-kommisjonens
tolkningsveiledning til forordningen åpner for at passasjerene kan ha rett til ytterligere
standarderstatning dersom omrutingsflyvingen blir kansellert eller forsinket. Følgende
fremgår av nest siste avsnitt under punkt 4.2:

"Enhver ny ret til kompensation i henhold til artikel 7 gælder for den omlagte flyavgang,
der er accepteret i henhold til artikel 8, stk. 1, litra b eller c, hvis den også aflyses eller
er forsinket ved ankomst (se afsnit 4.4.11). Kommisjonen anbefaler, at mulighetene
beskrives klart for passagerer, når bistand skal ydes."

I mangel av annen regulering, er det etter flertallets syn ingen grunn til at flyselskapet
skal unnlate å betale erstatning for en kansellert flyvning bare fordi bookingen har
skjedd for å oppfylle selskapets forpliktelse etter artikkel 8.1. Forordningens formål
taler i samme retning, ettersom en passasjer på en slik flyvning rammes av tidsspille og
ulemper på samme måte som øvrige passasjerer på flyvningen. Flertallet er følgelig av
den oppfatning at en passasjer er berettiget til kompensasjon i henhold til artikkel 7 i
denne situasjonen om øvrige forutsetninger i henhold til forordningen også er oppfylt. 

Tilsvarende må etter flertallets oppfatning også gjelde selskapets forpliktelser
vedrørende forpleining i henhold til artikkel 8 og 9.

Mindretallet - bransjerepresentantene - er av en annen oppfatning: 
Ved en kansellering har passasjerene krav på å bli omrutet til sin endelige destinasjon
så tidlig som mulig under sammenlignbare transportvilkår. Passasjeren oppnår ikke nye
rettigheter til kompensasjon ved en omruting. Omrutingen er en form for avhjelp som
skal sikre at befordringsavtalen oppfylles. Det er dermed ingen ny befordringsavtale som
inngås. Det inngås kun én kontrakt. Forordningen gir kun rettigheter til flyvninger som
passasjeren har betalt. Omruting gjøres uten ytterligere kostnad for passasjeren. Det gis
derfor ingen nye rettigheter til erstatning. Dette støttes av en sak i Tyskland; 18b C-27/16.

Vedtak

Transportklagenemnda - fly anbefaler at Norwegian utbetaler ytterligere
standarderstatning med 600 euro pr. person, totalt 1 200 euro.