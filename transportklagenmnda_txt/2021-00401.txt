Vedtak i Transportklagenemnda
- Kollektivreiser

Sammendrag

Krav om frafall av ilagt gebyr. Problematikk mellom
betalingsfunksjonen Vipps og RuterBillett-appen

Dato
21.06.2021

Saksnummer
2021-00401

Tjenesteytere
Vy
Ruter

Klager har i det vesentlige anført

Klager reiste med toget fra Kløfta til Oslo Sentralstasjon den 19. februar 2021 da han ble
ilagt gebyr for manglende gyldig billett. 

Før klager reiste med toget kjøpte han en billett i RuterBillett-appen. Han benytter seg av
Vipps som betaling og blir via appen sendt videre til vipps for betaling, der han betaler
86 kroner kl.10.09 og får opp "kjøp gjennomført" i Vipps appen. Deretter blir han sendt
tilbake til Ruters billettapp. Klager lukker mobilen og legger den i lommen. Klager merker
seg senere at 86 kroner har blitt trukket/reservert fra hans bankkonto. Da klager går om
bord i  toget kl.10.14 har han fått bekreftelser på at han har kjøpt billett, og går om bord i
god tro om at han har gyldig billett. 

Klager har merket seg Vy og Ruters tilsvar til nemnda, og har følgende kommentarer til
dette:

Begge selskapene behandler saken med den vinkling om at klager har gjort et bevisst
valg i dette tilfellet. Vy presiserer fortsatt at klager har valgt å gå om bord uten gyldig
billett, og ruter legger vekt på at han ikke har ventet lenge nok før appen ble lukket, noe
som førte til at kjøpsprosessen ble kansellert.

Klager understreker at han ikke har noe problem med tjenesteyternes reiseregler,
ettersom han har reist med begge selskapene i mange år og er godt kjent med disse
reglene.

Ruter legger også ved betalingshistorikk og etter nyttår ser man tydelig at det har skjedd
noe, da flere kjøp kommer opp som kansellert. Her skriver ruter at jeg ofte "lukker appen
før betaling er gjennomført". Dette er jo sakens kjerne her. Etter nyttår gikk klager over
til å bruke vipps, og da har det åpenbart ført med seg det aktuelle problem. Klager har
ikke fått noe som helst varsel om evt (lang) ventetid i app for godkjennelse. Hvis det har
skjedd kanselleringer før, har klager vært uvitende om dette.

Sakens kjerne, som klager har prøvd å få frem, er at det er på tide at Ruter ser på dette
problemet og sørger for å opplyse tydeligere om hvordan samspillet mellom billettappen
og vipps fungerer. Klager har nå, etter å ha blitt oppmerksom på dette, testet hvor lenge
man må stå og vente på at billetten blir "gyldiggjort" etter kjøpet er fullført i vipps. Dette
tar 12 sekunder. Altså, lukkes appen før dette, kanselleres billetten. Nå som klager er
kjent med dette, er dette noe han tenker på hver gang han kjøper billett, men han ble
altså et offer for denne transaksjonstiden ettersom han i god tro trodde dette var i orden
idet man får en bekreftelse i vipps sin betalingsapplikasjon.

Klager har merket seg at i Transportklagenemndas oversikt over klagesaker er denne
aktuelle problemstillingen en gjenganger i klagesakene. Klagers oppfatning er at det
da er rimelig å si at Ruter burde opplyse om problemet, da det åpenbart går ut over
kundene. 

Avslutningsvis vil klager si at han har forståelse for en viss mekanisk og upersonlig
behandling fra selskapene, men som kunde føler man seg overkjørt og dårlig behandlet
når man ikke på noen måte får forståelse eller godtro. Klager etterlyser litt ydmykhet
fra Ruter og Vy. Ruter har åpenbart en teknisk svakhet i samspillet mellom billettapp
og Vipps når det gjelder transaksjonstid og bekreftelse, noe som underbygges av antall
klager de får på gebyrer utstedt pga. denne problematikken. 

Klager krever at gebyret frafalles.

Tjenesteyterne har i det vesentlige anført
I denne saken har både Ruter og Vy inngitt tilsvar til nemnda: 

Vy har i sitt tilsvar svart følgende: 
Ved billettkontroll ble klager påtruffet i en vogn merket kun gyldig billett på tog 1622 den
19. februar etter avgang fra Lillestrøm. Klager kunne ved kontrollen ikke fremvise gyldig
billett for reisen han benyttet seg av, og ble korrekt ilagt kontrollgebyr jf. vedlegg merket
002 i klagers henvendelse til Nemnda. Vy viser til vedlagt dokumentasjon for togets tider.

I Vys reisevilkår punkt 4. fremgår: Kjøp og validering av digitale/elektroniske billetter
skal foretas før om bordstigning. Ruter har tilsvarende vilkår jf. vedlegg 2. De ubetjente
vognene på toget er tydelig merket ut og innvendig med kun gyldig billett – jf. vedlegg 3 -
som da påminner og gjør den reisende oppmerksom på å ha billett i orden.

Klager viser til pengereservasjon fra Ruter. Ved bestilling via app og betaling med Vipps
blir først beløp reservert. Når man har «sendt penger» - altså betalt - vil billett bli utstedt.
Om man ikke gjennomfører betaling vil beløpet ha status som reservert i noe tid hos
bank før reservasjon oppheves.

Klager må selv forsikre seg om at betaling er gjennomført og billett er utstedt når man
velger å kjøpe billett via app. Klager har her ikke gjennomført betaling - jf. vedlegg 4 –
bilde som klager har oversendt Vy viser kansellert som status.

Når klager til tross for reisevilkår og tydelig merking av vogner med kun gyldig billett
- likevel velger å ta plass uten gyldig billett - så løper man en risiko for å bli ilagt
kontrollgebyr om det utføres kontroll. Dersom man av forskjellige årsaker ikke har billett i
orden på forhånd kan man velge vogn på toget som er merket - billettsalg.

Det ble ilagt kontrollgebyr på det objektive kriterium og faktum at klager ikke kunne
presentere gyldig billett for reisen han benyttet seg av. Hjemmel for å ilegge gebyr
fremgår av Vys reisevilkår § 4 A ; Hvis du ikke kan vise gyldig billett i en kontroll, må du
betale et gebyr fastsatt av Samferdselsdepartementet.

Vy opprettholder krav om betaling av gebyret.

Ruter har i sitt tilsvar svart følgende: 

Ved bruk av Vipps som betaling i RuterBillett-appen må man alltid vente på at billetten
blir bekreftet, legger seg inn og nedtelling starter, Dersom man lukker appen for tidlig så
avbryter man kjøpet, Vipps har bare foretatt en reservasjon og etter fem minutter blir da
kjøpet avbrutt. Kvittering fra Vipps er ikke en kvittering for kjøp av billett. 
Om betaling feiler må mna kjøpe billett på annet vis. Der er mulig å kjøpe billett i
RuterBillett-appen både via registrert bankkort, Afterpay, Paypal og Applepay. I dette
tilfellet er det ikke appen som har feilet, men det har vært en brukerfeil  i form av klager
har lukket appen for tidlig. 

Dersom det er en feil fra selskapets side, i RuterBillett-appen, blir det sendt ut en
melding inne i selve appen om at de kan reise 30 minutter uten billett. 

Ut fra hva Ruter kan se i oppgitt app-ID, har brukeren ofte benyttet seg av Vipps som
betalingsløsning. Det er mange kjøp som er registrert avbrutt fordi appen er lukket før
billetten er bekreftet og overfør fra Vipps sin betalings-applikasjon.

Nemnda bemerker

Klager ble ilagt gebyr i ubetjent vogn på toget fra Nationaltheatret til Lysaker den 19.
februar 2021 da han ikke kunne vise gyldig billett.

Det fremgår av Vys transportvilkår § 4 at passasjerer som ved kontroll ikke kan vise gyldig
billett, vil bli ilagt et gebyr.

Klager kunne ikke vise billett, og vilkårene for å ilegge gebyr var til stede.

Klager anfører problematikk med betalingsfunksjonen Vipps som årsak til hvorfor
han ikke kunne vise gyldig billett. På bakgrunn av klagers egne opplysninger, legger
nemnda til grunn at han lukket billettappen før billetten var lastet ned. Dette medførte at
billettkjøpet ble kansellert. 

Ved bestilling via app og betaling med Vipps blir først beløp reservert. Når man har
«sendt penger» - altså betalt - vil billett bli utstedt. Om man ikke gjennomfører betaling
vil beløpet ha status som reservert i noe tid hos bank før reservasjon oppheves.

Klager må selv forsikre seg om at betaling er gjennomført og billett er utstedt når man
velger å kjøpe billett via app.

Klager hadde således ikke billett, og gebyret er korrekt ilagt. 

Vedtak

Transportklagenemnda finner ikke å kunne anbefale at klager gis medhold.