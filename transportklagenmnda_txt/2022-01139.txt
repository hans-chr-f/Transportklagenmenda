Vedtak i Transportklagenemnda - Fly

Sammendrag

Krav om standarderstatning og kompensasjon for
mellomlegget i forbindelse med booking av nye returbilletter.

Dato
21.02.2023

Saksnummer
2022-01139

Tjenesteytere
Bravofly
KLM
Norwegian Air Shuttle

Klager har i det vesentlige anført

Klager (tre passasjerer; to voksne og et spebarn) hadde den 31. januar 2022 bestilt
flybilletter t/r Oslo-Amsterdam gjennom Bravofly. Utgående reise var 1. april 2022
kl: 11:10, mens returreisen skulle være 3. april 2022 kl: 16:45. Den 23. mars 2022 gir
Bravofly beskjed til klager om at KLM har kansellert returreisen Amsterdam-Oslo. Den
31. mars 2022 gir Bravofly beskjed til klager at det eneste alternativet flyselskapet tilbyr
etter kanselleringen av flyvningen er en tilbakebetaling for billetten. Klager klarte ikke å
komme i kontakt med Bravofly, derfor bestemte klager seg for å booke en ny returreise
fra Amsterdam-Helsinki-Oslo gjennom Finnair for å kunne returnere til Oslo på planlagt
tid den 3. april.

Samme dag den 31. mars 2022, noen timer senere, får klager en ny og motstridende
beskjed fra Bravofly med detaljer om en ny flyvning Amsterdam-Oslo den 3. april 2022
kl: 07:00. Denne flyvningen ville gått 9t 45m før den opprinnelige (kl: 16.45-kl: 07:00),
og klager var ikke interessert i den flyvningen. Klager hevdet at KLM kansellerte den
originale returreisen og at de ikke var i stand til å finne en passende returreise til klager.

Klager krever standarderstatning på 250 euro til tre passasjerer, altså 750 euro.
Klager krever også kompensasjon for mellomlegget i forbindelse med booking av nye
returbilletter.

Tjenesteyterne har i det vesentlige anført
Bravofly har, tross oppfordring, ikke inngitt tilsvar til nemnda. 

Norwegian har anført at de ikke er ansvarlig for returreisen.

KLM har tilbudt refusjon av de ubenyttede returbillettene, men avvist å betale
kompensasjon etter EU-forordning 261/2004 og anført at kanselleringen skyldtes helse-
og sikkerhetsgrunner (koronapandemien), altså en ekstraordinær omstendighet.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3, tredje ledd. 

Bravofly har, tross oppfordring, ikke avgitt uttalelse til nemnda.

Spørsmålene i denne saken er knyttet til returreisen Amsterdam-Oslo. Norwegian var
kun involvert i utgående reise Oslo-Amsterdam. Det er derfor riktig at Norwegian ikke er
ansvarlig for returreisen.

Nemnda legger til grunn at returreisen Amsterdam-Oslo ble kansellert den 23. mars
2022.

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, eller med mindre flyselskapet kan bevise at passasjeren
fikk informasjon om endringen minst to uker før planlagt avgangstid, jf. EU-forordning
261/2004 artikkel 5 og 7. 

I denne saken fikk klager informasjon om endringen den 23. mars 2022. Planlagt
avgangstid var 3. april 2022. Klager fikk dermed informasjon om kanselleringen mindre
enn to uker før planlagt avgangstid.

KLM hevder at kanselleringen skyldtes helse- og sikkerhetsgrunner (koronapandemien)
og at dette er en ekstraordinær omstendighet som fritar for ansvar.

I dette tilfellet mener nemnda at flyselskapet ikke i tilstrekkelig grad har godtgjort at
den aktuelle kanselleringen skyldtes ekstraordinære omstendigheter i forordningens
forstand, som ikke kunne vært unngått selv om alle rimelige tiltak var truffet. Det er ikke
dokumentert eller redegjort nærmere for hva som utgjorde helse- og sikkerhetsgrunner
utover en generell henvisning til koronapandemien. 

Distansen mellom Amsterdam og Oslo er mindre enn 1500 kilometer. Klager har
dermed krav på standarderstatning på 250 euro til tre passasjerer, altså 750 euro, jf. EU-
forordning 261/2004 artikkel 7 nr. 1 bokstav a.

Videre krever klager kompensasjon for mellomlegget i forbindelse med booking av nye
returbilletter.

I et tilfelle som dette skal flyselskapet tilby passasjeren valget mellom refusjon, omruting
snarest mulig eller omruting på et senere tidspunkt, jf. EU-forordning 261/2004 artikkel 8.

I EU-kommisjonens veileder (2016/C 214/04) [52016XC0615(01)] punkt 4.2 kommer det
frem at omruting og refusjon skal tilbys samtidig. Dersom flyselskapet ikke tilbyr valget
mellom refusjon og omruting, men flyselskapet alene bestemmer at det skal gis refusjon,
har passasjeren rett på dekning av mellomlegget mellom opprinnelig og ny billett.

Slik nemnda oppfatter det var klager i dette tilfellet ute etter en omruting, men fikk kun
tilbud om refusjon. Klager booket derfor returreise på egen hånd. Omrutingstilbudet ble
gitt etter at klager hadde booket returreise på egen hånd. 

Etter nemndas syn har klager derfor - i tillegg til refusjon av returbilletten - krav på
mellomlegget mellom opprinnelig returbillett og ny returbillett.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Bransjerepresentant Gagnes fikk uventet forfall, og de øvrige medlemmene
fant det forsvarlig å behandle saken med bare én bransjerepresentant, jf.
transportklagenemndforskriften § 5-5 femte ledd.

Vedtak

Transportklagenemnda anbefaler at KLM utbetaler standarderstatning på 750 euro og
- forutsatt at opprinnelig returbillett er refundert - mellomlegget mellom opprinnelig
returbillett og ny returbillett til klager.