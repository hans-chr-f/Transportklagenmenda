Vedtak i Transportklagenemnda
- Kollektivreiser

Sammendrag

Krav om frafall av gebyr - feil billettkategori

Dato
25.08.2021

Saksnummer
2021-00913

Tjenesteytere
AtB AS

Klager har i det vesentlige anført

Klagers datter ble ilagt gebyr 20. mars 2021. Klager anfører at han hadde bestilt
periodekort for datteren sin og hadde valgt feil billettkategori. Klager forklarer
at han hadde valgt student istedenfor barnebillett når han skulle oppdatere
periodekortet. Klager forklarer at datteren ikke hadde noe studentbevis å fremvise under
billettkontrollen, siden hun er 15 år. 

Klager forklarer at studentbilletter er dyrere og i dette tilfellet har AtB fått ekstra betaling
for billetten, men velger allikevel å ilegge gebyr selv om det ble bekreftet at hun var barn
og hadde betalt for mye for billetten. Klager mener at siden AtB har monopol på denne
tjenesten bør de vise mer skjønn når man kjøper en dyrere billett. 

Etter at klager har mottatt AtB sitt tilsvar i saken legger han til at AtB legger seg på en
veldig streng linje. AtB er en tjenesteyter som har monopol på tjenesten og bør således
vise større skjønn ved enkelte hendelser da det ikke finnes noe annet kommersielt
alternativ. 

Klager krever frafall av gebyret.

Tjenesteyterne har i det vesentlige anført
Klagers datter ble ilagt gebyr 20. mars 2021 fordi hun ikke kunne fremvise gyldig
rabattbevis for billetten som ble fremvist. 

I forbindelse med innføring av ny rutestruktur i Trondheim den 3. august 2019, gikk AtB
samtidig over til åpen billettering. Ved åpen billettering kan den reisende gå om bord i
bussen uten å registrere/validere eller vise frem billetten for sjåfør, så lenge denne er
kjøpt/aktivert før påstigning.

Det er den reisendes ansvar å sette seg inn i det regelverket som til enhver tid gjelder
som avtale mellom AtB og de reisende. Det fremgår klart av regelverket at det er kunden
selv som er ansvarlig for å ha gyldig reisebevis med seg til enhver tid, herunder riktig
billettkategori. Både i AtBs Mobillett app, på AtBs hjemmeside, plakater på de største
holdeplassene og om bord på bussene er det informasjon om de ulike billettkategoriene.

Av AtBs takstregler fremkommer det at:
"Barnepris gjelder fra 4 år til og med 15 år. Barn under 4 år reiser gratis. Barnepris er
med 50 % rabatt på enkeltbillett og 60 % rabatt på periodebillett. Ved fylte 16 år er du
ikke lenger i kategorien barn, og er selv ansvarlig for å endre billett.
Studentpris gjelder for elever ved videregående skole og studenter til og med 34 år. Du
må ha gyldig elevbevis fra norsk videregående skole med semestermerke for gjeldende
semester, gyldig norsk studentbevis med semesterkort fra høyere utdannelse, eller ISIC-
kort."

Det er den reisendes ansvar å påse at man er berettiget til den billetten man selv kjøper
eller får andre til å kjøpe for seg. Man må derfor alltid sjekke at man har kjøpt billett med
riktig kategori, enten man handler i nettbutikken, mobil eller i kundesenteret. Dersom
man oppdager at man har kjøpt feil produkt, anbefaler vi at man tar kontakt med vårt
kundesenter for å finne en løsning snarest.

AtB må opprettholde en streng praksis når det gjelder reiser på riktig billettkategori.
Dette på grunn av at AtBs billetter i utgangspunktet er upersonlige. Det betyr at
andre personer kan reise på den samme billetten, så lenge de oppfyller vilkårene for
billettkategorien. AtB kan derfor ikke tillatte en praksis der man ettergir tilleggsgebyr,
dersom man i ettertid kan vise til en billett, når denne kan ha blitt benyttet av andre. Det
er hvorvidt man fremviser gyldig billett under billettkontroll som er avgjørende for om
man blir ilagt gebyr eller ikke.

På bakgrunn av ovennevnte informasjon finner AtB ikke grunnlag for å ettergi gebyret.

Nemnda bemerker

Klagers datter ble ilagt gebyr 20. mars 2021 fordi hun ikke kunne fremvise gyldig
rabattbevis for billetten som ble fremvist under billettkontrollen. 

Det følger av AtBs transportvedtekter pkt. 3 a og b at det er den reisendes ansvar å ha
gyldig betalingsmiddel og å ha gyldig billett ved påstigning. Av transportvedtektenes pkt.
6.2 følger det at det skal ilegges tilleggsavgift dersom den reisende ikke kan vise gyldig
billett. Bestemmelsen er objektiv. Gebyr kan således ilegges selv om passasjeren ikke har
opptrådt klanderverdig.

Nemnda viser til at etter AtBs regelverk, pkt. 3 jf. pkt. 6.2, kreves at det under reisen
kan vises dokumentasjon for rett til rabattert billett og gebyr kan ilegges dersom slik
dokumentasjon mangler.

Klagers datter kunne ikke fremvise gyldig rabattbevis for billetten som ble fremvist under
kontrollen, og vilkårene for å ilegge gebyr var således til stede. 

Klager har anført at han hadde bestilt periodekort for datteren sin og hadde valgt
feil billettkategori. Dette medførte at klager kjøpte en studentbillett istedenfor en
barnebillett. Klager mener at siden AtB har monopol på denne tjenesten bør de vise mer
skjønn når man kjøper en dyrere billett. 

Nemnda viser til at det er den reisendes ansvar å sette seg inn i billettsystemer og
betalingsmåter. Nemnda bemerker at det er den reisendes ansvar å sørge for at man har
billett i riktig billettkategori. 

Nemnda har forståelse for at gebyrreaksjonen kan oppleves streng. Av hensyn til
reiseforetakene er det imidlertid nødvendig å ha en konsekvent reaksjon da det er ulike
årsaker til at reisende ikke har korrekt billett. Billettene er i utgangspunktet upersonlige
slik at det er nødvendig at den reisende som påtreffes har riktig billett. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda finner ikke å kunne anbefale at klager gis medhold.