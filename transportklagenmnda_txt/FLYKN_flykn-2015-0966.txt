Vedtak i Transportklagenemnda - Fly

Sammendrag

Krav om erstatning for tapt bagasje.

Dato
26.06.2016

Saksnummer
0966/15F

Tjenesteyter
Ryanair

Klager har i det vesentlige anført:

Klager skulle reise fra Madrid til Rygge den 31. mai 2015 kl. 19:50 med FR5422. Den 29. mai
mottok klager en melding fra Ryanair om at det ble anbefalt kun å reise med håndbagasje.

Ved innsjekk den 31. mai fikk klager beskjed om at det ikke var mulig å sende innsjekket
bagasje, og at innholdet i kofferten i stedet kunne fordeles i to mindre håndbagasje. Det var
ikke mulig å ta med den tomme kofferten.

Klager krever erstatning for eiendeler det ikke var mulig å sende som håndbagasje,
toalettartikler, en kniv, et par sko, samt den tomme kofferten, til sammen ca. kroner
2&nbsp;000. Klager kan dessverre ikke fremlegge kvitteringer.

Det vises for øvrig til klagers brev.

Ryanair har i det vesentlige anført:

Hendelsen beskrevet i saken ble forårsaket av streik blant handling agenten som håndterer
bagasje på Madrid Lufthavn.

Ryanair ønsker å refundere klagers tap mot kvitteringer.

Det vises for øvrig til Ryanairs brev.

Nemnda bemerker:

Ryanair har erkjent ansvar for klagers tap og vil erstatte tapet mot kvitteringer. Nemnda
legger til grunn at klager ikke har kvitteringer. Etter nemndas vurdering er ikke det
overraskende at man ikke tar vare på denne type kvitteringer. Tapet må imidlertid likevel
sannsynliggjøres.

Klager har opplyst at han måtte etterlate kofferten med kosmetikk, badesko og kniv i Madrid.
Han har ikke gitt noen nærmere beskrivelse av kofferten (type, alder mv,) eller hva slags
kosmetikk, badesko og kniv som var i kofferten. Nemnda antar at kofferten hadde størst
verdi og anslår det samlede tapet skjønnsmessig til 1&nbsp;500 kroner. Nemnda anbefaler at
Ryanair erstatter dette beløpet.

Vedtak:

Transportklagenemnda-fly anbefaler at Ryanair betaler en erstatning på NOK 1&nbsp;500.

Vedtaket var enstemmig.