Vedtak i Transportklagenemnda - Fly

Sammendrag

Krav om erstatning av utgifter til hjemreise.

Dato
02.11.2016

Saksnummer
1467/15F

Tjenesteyter
Vueling Airlines

Klager har i det vesentlige anført:

Klager skulle reist fra Las Palmas til Bergen den 5. august 2015 kl. 07:00. Ved innsjekk på Las
Palmas flyplass fikk klager beskjed om at deres billetter var kansellert. Klager har ikke mottatt
noen form for beskjed om at deres billetter skal være kansellert.

Det var ingen hjelp å motta fra Vueling sitt personale på flyplassen.

Klager har mottatt 1&nbsp;668,48 euro til deres Mastercard den 15.10.15 som var summen
for deres opprinnelige billetter.

Klager krever totalt kroner 66&nbsp;121,14 for alle ekstra kostnader.

Det vises for øvrig til klagers brev.

Vueling Airlines har i det vesentlige anført:

Vueling måtte av logistiske årsaker endre denne flyvningen og flyselskapet ga beskjed 14
dager i forveien noe som flyselskapene er pålagt.

Vueling har refundert 1&nbsp;668,48 euro for Vueling billettene. Vueling ønsker å utbetale
ytterligere 3&nbsp;310 euro til klager.

Det vises for øvrig til Vuelings brev.

Nemnda bemerker:

Nemnda legger på bakgrunn av de foreliggende opplysninger til grunn at klagernes flygning
ble kansellert av operasjonelle grunner. Kansellering gir rett til standarderstatning etter
EU-forordning 261/2004 artikkel 5 jf. artikkel 7 med mindre flyselskapet informerer om
kanselleringen minst to uker før planlagt avgangstid.

Vueling opplyste innledningsvis til klager at de hadde sendt ham epost om kanselleringen.
Klager bestred at han hadde mottatt noen epost og ba om kopi av denne. Vueling fremla
ingen kopi. Senere opplyste Vueling at de hadde sendt beskjed til reisebyrået. De oppga ikke
hvilket reisebyrå og kopi av eposten er ikke fremlagt. Klager har ikke mottatt beskjed fra
reisebyrået.

Nemnda finner det etter en samlet vurdering ikke sannsynliggjort at Vueling ga klager/
reisebyrået beskjed om kanselleringen. Klagerne har følgelig rett til en standarderstatning på
400 euro per person. Nemnda anbefaler at Vueling utbetaler standarderstatningen.

Klager hadde i den foreliggende situasjon rett til omruting snarest mulig på tilsvarende
transportvilkår til Bergen. Vueling pliktet også å tilby måltider og forfriskninger i ventetiden
samt hotell hvis overnatting var nødvendig. Vueling tilbød ikke omruting, og klagerne måtte
skaffe seg alternativ hjemreise på egenhånd. Nemnda anbefaler at Vueling erstatter klagernes
ekstrautgifter til hjemreisen, dvs. klagernes samlede utlegg til hjemreise med fratrekk av
Vueling billettene på strekningen.

Vedtak:

Transportklagenemnda-fly anbefaler at Vueling utbetaler en standarderstatning på 400 euro
per person. Nemnda anbefaler videre at Vueling erstatter klagernes ekstrautgifter til alternativ
hjemreise.

Vedtaket var enstemmig.