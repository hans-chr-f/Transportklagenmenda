Vedtak i Transportklagenemnda - Fly

Sammendrag

Krav om refusjon ved oppgradering av reise. 

Dato
26.10.2018

Saksnummer
2018-00361

Tjenesteytere
Norwegian

Klager har i det vesentlige anført

Klager hadde bestilt reise for én passasjer fra Bangkok (BKK) til Oslo lufthavn (OSL) med
DY7202 24. desember 2017. Hans opprinnelige billett kostet kroner 1 799. Klager mottok
en e-post med spørsmål om han ønsket å legge inn et bud for oppgradering til Premium.
Han anfører at han la inn et bud på kroner 400. I stedet for oppgradering til kroner 400
mottok klager en e-post med beskjed om at han hadde blitt tilkjent oppgraderingen til
kroner 2 865. Hans nye totalpris ble derfor kroner 4 664.

På bakgrunn av fremlagt dokumentasjon har klager fremsatt krav om refusjon på kroner
2 865 som følge av feilbelastning.

Tjenesteyterne har i det vesentlige anført
Norwegian kan ikke se at klager har fremlagt dokumentasjon som bekrefter hans
påstand om at han la inn bud på kroner 400 for oppgradering. 

Selskapet ønsker å presisere viktigheten av at Norwegians kunder selv er ansvarlige
for å legge inn korrekt reiserute, tidspunkt og betalingsinformasjon. Ved bestilling
krysser kundene av for at de har lest og godkjent Norwegians regler og vilkår, samt
at man bekrefter at alle opplysninger, inkludert totalpris, er godtatt. Under hele
bestillingsprosessen vises valgt reise med dato, priser og lignende på høyre side.
Norwegian har forståelse for at det kan oppstå feil ved bestillingen, og derfor har
selskapet valgt å gi kunden en siste mulighet til å sjekke opplysninger og totalpris før
kjøpet gjennomfører. 

Selskapet viser til fremlagt dokumentasjon hvor det fremgår at klager selv har lagt inn
et bud på kroner 2 865, samt at det ikke var mulig å legge inn et bud på kroner 400. Det
kan derfor utelukkes at klager la inn et bud på kroner 400, da dette ikke var mulig. En feil
i Norwegians systemer har derfor ikke forårsaket at klagers bud ble på kroner 2 865. "Bid
for Upgrade" er heller ikke refunderbart. Norwegian avviser på dette grunnlag klagers
krav.

Nemnda bemerker

Klagers opprinnelige billett fra Bangkok til Oslo kostet opprinnelig kroner 1 799.  Han
fikk en e-post fra Norwegian med spørsmål om han ville oppgradere billetten, og ble
oppfordret til å legge inn et bud på dette. 

Klager hevder at han la inn et bud på kroner 400. Skjermen viste en totalpris på kroner 2
865. Klager oppfattet at dette var totalprisen for hele billetten, som inkluderte et tillegg
for mat og kofferter. 

Norwegian bestrider dette, og anfører at klager har lagt inn et bud på oppgradering på
kroner 2 865. Totalt er klager blitt fakturert med kroner 4 664 for flyreisen.

Norwegian har fremhevet følgende i sitt tilsvar:

"Når man bestiller på vår nettside, krysser man av for at man har lest og godkjent
Norwegians regler og vilkår samtidig bekrefter man alle opplysninger inkludert totalpris.
Under hele bestillingsprosessen vises valgt reise med dato, priser etc. på høyre siden.
Vi forstår at det kan oppstå feil ved bestillinger, og derfor har vi valgt at man får en siste
mulighet til å sjekke opplysningene samt totalpris i bookingen før man bekrefter kjøpet". 

Nemndas flertall, forbrukerrepresentantene og nemndsleder, kan ikke se at Norwegian
har fremlagt et eksempel på hvordan totalbeløpet på bestillingen fremkommer ved et
såkalt "bid for upgrade". Det som derimot er fremlagt - oppsummeringen av budet - viser
etter flertallets syn det motsatte. Her oppsummeres budet på strekningen Bangkok -
Oslo til kroner 2 865. Klager oppfattet at dette var totalprisen for billetten. At opprinnelig
billettpris skal komme i tillegg, fremgår ikke. 

Flertallet mener at Norwegian her må bære risikoen for at slike misforståelser kan
oppstå. Det burde ha kommet uttrykkelig frem at "budet" betyr det man er villig til å
betale ekstra for oppgraderingen i tillegg til det man allerede har betalt for sin billett.
Norwegian må sørge for at totalprisen på hele bestillingen kommer klart frem, og det er
Norwegian som må dokumentere dette. Slik dokumentasjon foreligger ikke her. Det er
Norwegian som aktivt har oppsøkt klager med tilbudet om oppgradering, og flertallet
mener at det da må stilles strenge krav til god informasjon om hva tilbudet innebærer.

Mindretallet, flyselskapenes representanter, mener at det kommer tydelig nok frem i de
e-poster som er sendt kunden at det er selve budet man betaler for.

Nemnda mener derfor at Norwegian må bære klagers ekstrautgifter som følge av
misforståelsen.

Vedtak

Transportklagenemnda - fly anbefaler at Norwegian refunderer klagers opprinnelige
billettpris på kroner 1 799.