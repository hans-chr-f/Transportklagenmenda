Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
29.01.2019

Saksnummer
2018-02055

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY751 fra Trondheim (TRD) til Oslo lufthavn
(OSL) 31. januar 2018 kl. 09.20. Flyvningen ble kansellert. Klager hadde planlagt å
reise videre til Stavanger med SAS samme dag, og returnere fra Stavanger via Oslo til
Trondheim neste dag, 1. februar. 

Som følge av at flyvningen ble kansellert måtte klager avlyse planlagt møte i Egersund
1. februar. Dette medførte at han ikke fikk refusjon av forhåndsbetalt hotellovernatting
og flybilletter med SAS. Klager har på ovennevnte bakgrunn fremsatt krav om
standardkompensasjon i henhold til EU-forordning 261/2004 på 250 euro.

Tjenesteyterne har i det vesentlige anført
Norwegians flyvning DY751 fra Trondheim til Oslo lufthavn 31. januar 2018 ble kansellert.
Kanselleringen skyldtes værforholdene ved Oslo lufthavn denne dagen. Det var
null grader med dis og snø. Værforholdene medførte følgeforsinkelser gjennom
hele dagen. Omrokering av personale ble gjort for å minimere driftsforstyrrelsene,
og reservekapasitet ble organisert. Det var likevel ikke mulig å unngå enkelte
driftsforstyrrelser. I dette tilfellet medførte værforholdene at kabinpersonalet måtte ha
sin lovpålagte hvile. 

Klager valgte i dette tilfellet å motta refusjon av sine Norwegian-billetter. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav om standardkompensasjon.

Nemnda bemerker

Norwegians flyvning DY751 fra Trondheim til Oslo lufthavn 31. januar 2018 ble
kansellert. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen.

I dette tilfellet skyldtes forsinkelsen dis og snø ved Oslo lufthavn denne dagen. Det vises
til fremlagt dokumentasjon. vanskelige værforhold førte til forsinkelser, som igjen ledet
til at kabinpersonalet som skulle betjene klagers flyvning "gikk ut på tid".

Nemnda mener at de ovennevnte værforhold må anses som en ekstraordinær
omstendighet i forordningens forstand. Norwegian iverksatte tiltak ved å tilkalle
reservemannskap. Nemnda legger til grunn at forsinkelsen ikke kunne vært unngått
selv om alle rimelige tiltak var truffet. Kanselleringen gir etter dette ikke rett til
standarderstatning, og nemnda anbefaler ikke at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.