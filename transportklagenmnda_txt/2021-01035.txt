Vedtak i Transportklagenemnda - Fly

Sammendrag

Krav om full refusjon av flybilletter. Chargeback-tvist.

Dato
14.12.2021

Saksnummer
2021-01035

Tjenesteytere
SAS

Klager har i det vesentlige anført

Klager hadde bestilt en reise for seg selv og to andre reisende med SAS for en reise fra
Oslo til Zürich via København den 20. mai 2020. Det ble betalt totalt 5577 kroner for disse
billettene.

Klager anfører at SAS ga beskjed om at avgangen ikke ville finne sted og at han derfor
måtte sørge for å avbestille, så ville han få tilbake pengene innen syv virkedager. Han
anfører at han ventet så lenge som mulig med å avbestille til det ble helt klart at det ikke
ville bli noen avgang. Klager anfører at det var en fellesbeskjed han og de andre han
skulle reise med fikk. De skulle på turné med et orkester, og klager anfører at de alle
gjorde som de ble bedt om. Han anfører videre at noen andre i reisefølget har mottatt
refusjon av innbetalt beløp minus et gebyr på 650 kroner. Han selv har ikke mottatt noe.
Han forsøkte først å få igjen pengene via chargeback, men anfører at SAS gjenbelastet
kortet.

Han stiller seg kritisk til SAS' anførsel om at de har refundert penger, da han har sjekket
med banken flere ganger. Banken har bekreftet at det ikke er kommet inn noen penger
fra SAS.

Klager krever full refusjon av 5577 kroner fra SAS.

Tjenesteyterne har i det vesentlige anført
Ifølge SAS' betalingssystemer er billettene i klagers bestilling refundert av
kredittkortselskapet den 9. november 2020. SAS er belastet av kortselskapet, som
da overtar ansvaret, når kunden går via chargeback. Klager sendte reklamasjon til
Mastercard, og krediteringen fra dem ble debitert i oktober 2020 siden klager hadde
kansellert reisen selv. SAS aksepterte imidlertid å bli debitert av kortselskapet for skatter
og avgifter på 310 kroner per billett, og dette ble gjort. Dersom SAS utbetaler dette
direkte til klager, vil det bli dobbel utbetaling fra SAS' side. Klager henvises følgelig til å
kontakte kortselskapet for å få skatter og avgifter refundert.

SAS viser til bookinghistorikk i fremlagt dokument som viser tidspunktet for
avbestillingen samt når flyvningen faktisk ble innstilt.

Nemnda bemerker

Basert på sakens opplysninger legger nemnda til grunn at klager selv avbestilte reisen
den 20. april 2020. Etter at reisen var avbestilt, kan det ikke sies at det lenger forelå
noen bekreftet reservasjon på flyvningene, slik at EU-forordning 261/2004 ikke kommer
til anvendelse, jf. artikkel 3 nummer 2 bokstav a, selv om SAS kansellerte reisen på et
senere tidspunkt. Krav etter EU-forordningen faller således bort.

Klager har imidlertid anført at han ble bedt om å avbestille reisen. Sekretariatet har
bedt klager om å fremlegge kopi av slik beskjed fra SAS. Klager har ikke fremlagt dette.
Nemnda mener derfor at det ikke kan tas stilling til om SAS eventuelt kan anses ansvarlig
på erstatningsrettslig grunnlag.

Klager vil uansett ha rett på refusjon av myndighetspålagte skatter og avgifter på de
ubrukte billettene. SAS har anført at disse utgjør 310 kroner per billett og at de er
tilbakebetalt via kredittkortselskapet, men klager har lagt frem dokumentasjon fra
kredittkortselskapet på at de ikke har mottatt penger fra SAS. Nemnda mener at SAS er
ansvarlig for å refundere skattene og avgiftene og anbefaler at dette refunderes direkte
til klager.

Forbrukerrepresentantene mener at klager i dette tilfellet også har krav på
forsinkelsesrente i henhold til forsinkelsesrenteloven, normalt regnet fra 30 dager etter
at klager har krevd refusjon, standardkompensasjon eller erstatning.

Vedtak

Transportklagenemnda anbefaler at SAS refunderer skatter og avgifter på de ubrukte
billettene direkte til klager. For øvrig gis ikke klager medhold.