Vedtak i Transportklagenemnda
- Kollektivreiser

Sammendrag

Feil billett - Refusjon av 595 kr

Dato
13.05.2020

Saksnummer
2019-05014

Tjenesteytere
Fram

Klager har i det vesentlige anført

Klager forklarer at hun pendler mellom Valderøya og Ålesund og benytter appen for
miljøkort. Videre forklarer klager at kortet hennes gikk ut 6. september 2019. Klager
skulle ha tre ukers ferie fra 7. september og ønsket derfor å fylle på verdikortet. Denne
dagen fikk klager skyss hjem så hun oppdaget ikke før dagen etterpå at sjåføren hadde
fylt på månedskortet hennes istedenfor. Klager sjekket derfor bussrutene og kjørte
til Ytterland hvor hun fikk snakket med en annen sjåfør. Av denne sjåføren ble klager
forklart at dette var en feil av sjåføren siden verdikortet ikke skulle benyttes til miljøkort
og at hun måtte reise til Moa for å dra innom kontoret der. Siden klager skulle på ferie
sende hun en e-post til kundeservice da hun var på ferie hvorpå hun fikk beskjed om å ta
kontakt med kontoret på Moa når hun kom hjem. 

Klager startet på jobb igjen 29. september og kjøpte nytt miljøkort gjennom appen.
Videre forklarer klager at hun forsøkte å dra innom kontoret på Moa, men de hadde
stengt kl. 16. Klager hadde ikke anledning til å ta fri før uken etter og da reiste hun til
kontoret for å forklare situasjonen. Klager ble bedt om å fylle inn et skjema og sende
dette til kontoret i Kristiansund. Klager sendt dette skjemaet 16. oktober 2019. 

Etter en måned kontaktet klager kontoret i Kristiansund for å purre på henvendelsen.
Klager fikk beskjed om at de ikke hadde mottatt skjemaet hun hadde sendt. På grunn
av dette sendte klager inn en kopi og fikk tilbakemelding innen noen få dager om
at søknaden var avslått. Klager forsøkte å ringe kontoret igjen og gi mer utfyllende
informasjon, men fikk som svar at alle søknader på reise som var utgått på dato får
avslag. Klager anfører at hun ikke hadde blitt gitt noen informasjon om at en ikke vil få
refusjon dersom dato for tidsrommet for reisen hadde utløpt. 

Klager anfører at i dette tilfellet er det sjåføren som har gjort en feil og at dette ikke kan
lastes henne. 

Klager krever 595 kr refundert.

Tjenesteyterne har i det vesentlige anført
FRAM har, til tross for purring fra sekretariatet, ikke kommet med uttalelse i saken ut
over svaret til klager.

Nemnda bemerker

Klagen gjelder krav om refusjon på kr. 595,-. for feil påfylling av månedskort, i stedet for
verdikort. Det er anført at bussjåfør fylte på feil. 

Påfyllingen ble gjort 6.9.2019, og klage først sendt inn 16.10.2019. I henhold til
reiseregulativet pkt. 3.1. kan takstbillett kun refunderes i den perioden den gjelder for. 

Klager har anført at hun fikk beskjed av kundeservice om å kontakte kontoret på Moa da
hun kom hjem fra ferie, men dette er ikke dokumentert. FRAM har ikke imøtegått klagers
anførsel om at sjåføren fylte på feil kort, og det synes av saksbehandlingen at dette ikke
bestrides. Klager tok imidlertid ikke kontakt med FRAM umiddelbart etter at hun kom
fra ferie, slik hun hadde blitt bedt om. Klagen er dermed levert for sent, og det er ikke
grunnlag for refusjon.

Saken er behandlet med én forbrukerrepresentant i medhold av
transportklagenemndforskriften §5-5 (5).

Vedtak

Transportklagenemnda Kollektivtransport finner ikke å kunne anbefale at klager gis
medhold.