Vedtak i Transportklagenemnda - Fly

Sammendrag

Krav om refusjon av kansellert reise.

Dato
08.04.2021

Saksnummer
2020-02388

Tjenesteytere
Bravofly
SAS

Klager har i det vesentlige anført

Klager (to personer) hadde bestilt en reise t/r Oslo - Stokmarknes via Bodø med SAS og
Widerøe, hos reisebyrået Bravofly, for reise 13. - 17. juli 2020. 

Utreisen var som følger: 

SK4112 Oslo – Bodø (kl 13.05 - 14.30) 
WF856 Bodø – Stokmarknes (kl 19.00 - 19.35)

Dagen før avreise mottok klager en sms om alt var klart for innsjekk på SK4116 med
avgang kl 14.40. På daværende tidspunkt oppdaget ikke klager at flightnummeret var
endret, men antok at flytiden kun var endret. Klager sjekket inn og mottok setenummer. 

Klager hadde ikke på noe tidspunkt blitt informert om denne ruteendringen i forkant av
denne sms'en. 

På avreisedagen kl 09.31 mottok klager en epost fra Bravofly om at hele reisen t/r var
kansellert. Klager har via flere kanaler i ettertid forsøkt å få kontakt med Bravofly for å få
refundert billettene uten å lykkes.

Klager fikk kjøpt nye billetter til Evenes samme dag, og da de var på Gardermoen så de at
gaten til SK4116 var åpen og at flyet tilsynelatende skulle gå som normalt.

Klager stiller seg sterkt kritisk til Bravoflys utilgjengelighet, og mener at det selskapet
bedriver er ren svindel. 

Klager krever full refusjon av de ubenyttede flybillettene.

Tjenesteyterne har i det vesentlige anført
Bravofly har ikke avgitt uttalelse til klager eller til nemnda.

SAS har i det vesentlige uttalt:

Den 1. juli foretar SAS en ruteendring, der SK4112 blir byttet ut med SK4116. Da klager
har kjøpt reisen hos et reisebyrå, er det reisebyrået som må informere passasjeren om
ruteendringen. Ruteendringen hadde ingen betydning for klagers videre reise. Ved å
sjekke inn dagen i forveien aksepterte klager ruteendringen.

Den 13. juli blir hele reisen kansellert av Bravofly, SAS viser til fremlagt kopi av klagers
bookinghistorie. Det er uklart for SAS hvorfor reisebyrået kansellerte reisen da alle
flyvningene gikk etter rutetabellen. 

SAS kan ikke stå ansvarlig for at reisebyrået kansellerte reisen, og kan ikke imøtekomme
klagers krav.

Nemnda bemerker

En ruteendring innebærer kansellering av en avtalt flygning. Kansellering gir grunnlag
for standarderstatning etter artiklene 5 og 7 med mindre flyselskapet kan bevise at
passasjeren har fått informasjon om endringen minst to uker før planlagt avgangstid.
Dette gjelder enten flyreisen er kjøpt direkte fra flyselskapet eller fra en formidler, jf
EU-domstolens dom av 11.05.2017 (Krijgsman - SLM). I dette tilfellet ble ruteendringen
foretatt av flyselskapet den 1, juli, altså mindre enn to uker før avreise. Klager har derfor
krav på standarderstatning. Det er SAS som er ansvarssubjekter etter forordningen  jf.
artikkel 2 bokstav b og derfor SAS som må betale ut standarderstatning til klager. 

Klager ble booket om fra SK4112 til SK4116. Nemnda legger til grunn at klager, etter
ombookingen, ville rekke sin videreforbindelse fra Bodø kl. 19.00 med WF856 slik
at klager etter ombookingen ville ankomme Stokmarknes i tråd med opprinnelige
ankomsttid. Klager har etter dette krav på 50 % av erstatningsbeløpet, 125 euro per
person, jf.  forordningens artikkel 7 punkt 2 bokstav a. 

Nemnda legger til grunn at flyvningen, etter ruteendringen, gikk som normalt, men at
klager ikke fikk reist med flyvningen da Bravofly kansellerte denne.  Klager har krevd full
refusjon av flybillettene av Bravofly. 

Nemnda mener at Bravofly er ansvarlig for klagers økonomiske tap på erstatningsrettslig
grunnlag. 

Vilkårene for erstatning er: 
a) at det foreligger et ansvarsgrunnlag
b) at klager er påført et økonomisk tap
c) at det er adekvat årsakssammenheng 

Nemnda mener at Bravofly har opptrådt uaktsomt ved å kansellere klagers reise.
Videre er klager påført et økonomisk tap tilsvarende prisen klager betalte for de nye
flybillettene. Det foreligger årsakssammenheng mellom klagers tap og Bravoflys
opptreden, og denne er ikke upåregnelig, fjern eller avledet. 

Nemnda mener derfor at Bravofly må erstatte klagers utgifter til nye flybilletter. Dersom
klager har mottatt refusjon av de opprinnelige billettene skal dette komme til fratrekk.

Vedtak

Transportklagenemnda anbefaler SAS utbetaler 125 euro per person i
standarderstatning. Nemnda anbefaler også at Bravofly erstatter klagers utgifter til nye
flybilletter.