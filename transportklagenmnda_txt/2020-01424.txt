Vedtak i Transportklagenemnda - Fly

Sammendrag

Krav om erstatning og refusjon i henhold til EU-
forordning 261/2004 grunnet kansellering.

Dato
15.12.2020

Saksnummer
2020-01424

Tjenesteytere
TAP Air Portugal

Klager har i det vesentlige anført

Klager med reisefølge (til sammen fire personer) skulle fly fra Oslo til Salvador via
Lisboa den 29. mars 2020 med TAP Air Portugal. Den 20. mars fikk klager beskjed om at
flyvningene var kansellert grunnet korona. Både utreisen og hjemreisen var kansellert.
Klager fikk kun tilbud om en voucher, men ønsker refusjon i form av penger.

Klagers krav fremsatt for transportklagenemnda er refusjon/erstatning i henhold til EU-
forordning 261/2004.

Tjenesteyterne har i det vesentlige anført
Passasjerens flyvninger ble kansellert grunnet koronaviruset (covid-19-pandemien).

Ifølge EU-kommisjonen skal pandemien regnes som en ekstraordinær omstendighet
ettersom den er utenfor flyselskapenes faktiske kontroll. Det vises her til EU-
kommisjonens veiledning i forbindelse med covid-19, tilgjengelig på https://ec.europa.eu/
transport/sites/transport/files/legislation/
c20201830.pdf.

I henhold til EU-forordning 261/2004 artikkel 5 nr. 3 skal opererende flyselskap
ikke pålegges å utbetale erstatning i henhold til artikkel 7 dersom det kan bevise at
kanselleringen skyldtes ekstraordinære omstendigheter som ikke kunne vært unngått
selv om alle rimelige tiltak var truffet. TAP Air Portugal er dermed ikke bundet til å
utbetale den etterspurte kompensasjonen.

Videre vil TAP Air Portugal informere om at i henhold til prosedyrer tatt i bruk under
situasjonen med koronaviruset vil refusjoner foretas i form av vouchere.

Nemnda bemerker

Kansellering gir rett til standardkompensasjon med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordningen 261/2004 artikkel 5.

Nemndas flertall, nemndsleder og bransjerepresentantene, mener at det er
sannsynliggjort at kanselleringen skyldtes den pågående covid-19-pandemien. Nemndas
flertall mener at dette må anses som en ekstraordinær omstendighet i forordningens
forstand, som ikke kunne vært unngått selv om alle rimelige tiltak var truffet. Klager har
derfor ikke krav på standarderstatning.

Mindretallet, forbrukerrepresentantene, mener at selskapet ikke har godtgjort at
kanselleringen skyldtes ekstraordinære omstendigheter, jf. EU-forordning 261/2004
artikkel 5 nummer 3, og at klager derfor har krav på standarderstatning, jf. artikkel
7. Mye kan tyde på at kanselleringen skyldtes covid-19-pandemien. Forklaringen fra
selskapet er imidlertid generell, og det er ikke fremlagt konkret dokumentasjon som
viser årsaken til kanselleringen av flyvningene. Selv om mange kanselleringer i denne
perioden skyldtes pandemien, vil det fremdeles være slik at kanselleringer kan ha andre
årsaker som ikke fritar selskapene for standarderstatningsansvar. Mindretallet kan
derfor ikke se at en generell forklaring fra selskapets side er tilstrekkelig til å godtgjøre at
kanselleringen skyldtes ekstraordinære omstendigheter.

Ved kansellering har passasjeren rett på refusjon av billettenes fulle pris, jf. EU-
forordning 261/2004 artikkel 8. I denne saken har klager valgt refusjon. Flyselskapet
kan tilby voucher, men klager kan i henhold til EU-forordningen kreve beløpet utbetalt i
penger. Det anbefales med dette at TAP Air Portugal overfører beløpet til klager.

Vedtak

Transportklagenemnda - fly anbefaler at TAP Air Portugal refunderer klagers
billettutgifter.