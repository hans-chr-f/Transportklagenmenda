Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
23.09.2022

Saksnummer
2022-00947

Tjenesteytere
Brussels Airlines
Travellink

Klager har i det vesentlige anført

Klager (to personer) hadde bestilt en reise hos Travellink med Brüssels Airlines t/r Oslo
- Brüssel for reise 3. - 5. desember 2021. Pris kroner 5 249,12 inkl to netter på hotell.
Grunnet covid-19 utbruddet på tidspunktet, valgte klager å ikke reise. Klager måtte
betale en av nettene på hotell, noe hun aksepterte. 

Klager ønsket å endre flybillettene, men kom ikke i kontakt med Travellink. Hun tok
derfor kontakt med flyselskapet direkte, og fikk endret flybillettene mot et gebyr til å
reise den 20. - 22. mai 2022. Klager bestilte hotell på egen hånd.   

Seks timer før avreise mottok klager melding fra Brüssels Airlines om at flyvningen
fredag den 20. mai med avgang kl 18.00 (SN2284) var kansellert. 
Lørdag den 21. mai mottok klager epost fra flyselskapet om at siden klager ikke hadde
møtt til avgang lørdag 21. mai kl 06.45, var også returreisen kansellert. 
Klager hadde ikke på noe tidspunkt blitt informert om at hun var blitt booket om til ny
avgang lørdag. 

Klager hadde på egenhånd bestilt hotell i Brüssel fra 20. - 22. mai. Hun fikk avbestilt den
ene natten, og har ikke mottatt noen faktura fra hotellet for den andre natten.  

Klager krever standarderstatning i henhold til EU-forordning 261/2004. Videre krever hun
full refusjon av flybillettene.

Tjenesteyterne har i det vesentlige anført
Travellink har i det vesentlige uttalt:

Klager hadde bestilt en reise hos Travellink t/r Oslo - Brüssel for reise 3. - 5. desember
2021. 
Den 23. mai 2022 blir Travellink kontaktet av klager med spørsmål om refusjon for en
reise i mai. Da klager har endret sine flybilletter direkte hos flyselskapet, har flyselskapet
nå kontroll over booking. Det er derfor ikke mulig for Travellink å søke refusjon på disse
billettene. Klager bes henvende seg til flyselskapet. 

Brüssels Airlines har i det vesentlige uttalt:

Flight SN2284 den 20. mai 2022 ble kansellert som følge av dårlige værforhold, det vises
til vedlagt værrapport (METAR). Klager ble booket om til neste ledige fly den 21. mai kl
06.45. Da klager var no-show på denne avgangen, ble returreisen automatisk kansellert.

Klager har krav på full refusjon av de ubenyttede flybillettene, men da reisen er bestilt
hos et reisebyrå, bes klager henvende seg til reisebyrået for refusjon. 

Hendelsen er ikke kompensasjonsberettiget da årsaken var ekstraordinære
omstendigheter utenfor Brüssels Airlines kontroll.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande/ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Brüssels Airlines har uttalt at kanselleringen skyldtes dårlige værforhold. Flyselskapet
har underbygget med værrapport (METAR) som viser at det var tordenskyer, regn og
vind tidligere på dagen. Det er imidlertid ikke forklart hvordan dette skal ha virket inn på
klagers flyvning senere på dagen.  

Nemnda mener derfor at  selskapet ikke har påvist at kanselleringen skyldtes dårlige
værforhold. 

Nemnda anbefaler at klager gis standarderstatning i henhold til EU-forordning 261/2004
med 250 Euro per person.   

Klager har videre fremsatt krav om refusjon av de ubenyttede flybillettene. 

Det er ikke bestridt at klager har krav på refusjon av de ubenyttede flybillettene.
Spørsmålet er om det er flyselskapet eller reisebyrået som skal utføre refusjonen.

Det følger av EU-forordning 261/2004 artikkel 5 nr. 1 at det ved kansellering er det
"transporterende luftfartsselskapet" som skal tilby assistanse etter artikkel 8, altså
omruting eller refusjon. Flyselskapet er etter forordningen ansvarlig overfor passasjeren
direkte. Nemnda mener derfor at det er Brüssels Airlines som må refundere klagers
flybilletter direkte til klager.

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd standardkompensasjon eller annen erstatning, og fra 7 dager etter at klager
har krevd refusjon.

Vedtak

Transportklagenemnda anbefaler at Brüssels Airlines betaler standarderstatning med
250 Euro per person, og refunderer klagers flybilletter.