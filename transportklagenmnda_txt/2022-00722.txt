Vedtak i Transportklagenemnda - Fly

Sammendrag

Krav om refusjon av flybilletter grunnet nektet ombordstigning.

Dato
28.09.2022

Saksnummer
2022-00722

Tjenesteytere
SAS

Klager har i det vesentlige anført

Den 23. mars 2022 bestilte klager flybillett fra Oslo til New York t/r for reise den 1. - 4.
april 2022, pris kroner 7 262. Samme dag etter endt bestilling chattet klager med SAS
for å forsikre seg om at han fikk reise selv om han ikke var fullvaksinert. Klager hadde
imidlertid gjennomgått covid-19 innen 90 dager. Klager fikk følgende svar fra SAS: "Om
man testat positivt inom 90dgr ska inte vaccin behövas". Klager følte seg derfor trygg på
at alt var i orden før avreise.

Den 29. mars mottok klager epost fra SAS med dokumenter som skulle fylles ut og tas
med på flyplassen. I disse dokumentene stod det at man måtte være fullvaksinert. Klager
tok kontakt med SAS, som ikke kunne gi noe annet svar enn at klager bare måtte prøve å
sjekke inn.

Da klager skulle sjekke inn på Gardermoen den 1. april ble han nektet da han ikke var
fullvaksinert.

Klager stiller seg kritisk til feilinformasjonen fra SAS. 

Klager krever full refusjon av de ubenyttede flybillettene, samt refusjon av forhåndsbetalt
hotell i USA, 334,95 USD.

Tjenesteyterne har i det vesentlige anført
SAS har ikke avgitt uttalelse til nemnda. Til klager har SAS i det vesentlige anført:

SAS anbefaler på det sterkeste at passasjerene hoder seg oppdatert på og leser de siste
innreisereglene til sin destinasjon. Disse reglene endres kontinuerlig. 

Det er passasjerenes eget ansvar å møte til innsjekk med korrekt reisedokumentasjon til
sin destinasjon og til eventuelle transittland. 

SAS kan ikke imøtekomme klagers krav.

Nemnda bemerker

Saken gjelder nektet ombordstigning i Norge på flyvning til USA grunnet manglende
reisedokumenter ved innsjekk, herav bevis for at den reisende var fullvaksinert.  

Nemnda presiserer at utgangspunktet er at passasjerene selv plikter å sørge for å
ha nødvendige reisedokumenter, inkluderte påkrevet dokumentasjon for eventuelle
vaksinasjoner. Manglende reisedokumenter kan føre til at passasjeren ikke får reise
inn i vedkommende land. Flyselskapet er ansvarlig for å kontrollere at passasjeren har
nødvendige reisedokumenter. Dersom selskapet tar med passasjerer som ikke har
papirene i orden, kan selskapet bli ilagt en bot av vedkommende lands myndigheter. 

Slik nemnda forstår dokumentasjonen i denne saken så oppfylte klager de kravene som
ble stilt for innreise på reisetidspunktet - ved gjennomgått covid-19 siste 90 dager. Det
er imidlertid ikke opplyst hva slags dokumentasjon klager fremviste for at han hadde
gjennomgått covid-19 siste 90 dager. Nemnda mener at saken ikke er tilstrekkelig opplyst
og reiser bevisspørsmål som ikke er klarlagt i saken, og. at saken derfor skal avvises fra
behandling, jf transportklagenemndsforskriften § 6-2 d.

Vedtak

Saken avvises