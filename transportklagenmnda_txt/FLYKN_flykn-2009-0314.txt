Vedtak i Transportklagenemnda - Fly

Sammendrag

Krav om erstatning for skade på barnevogn.

Dato
27.08.2010

Saksnummer
314/09F

Tjenesteyter
Norwegian Air Shuttle ASA

Saken gjelder:

Krav om erstatning for skade på barnevogn.

Klager har i det vesentlige anført:

Den 1. oktober 2009 reiste klager fra Gardermoen til Flesland med barnevogn.

Klager pakket inn vognen i to deler, begge i gul plastemballasje - kjøpt og anbefalt på
flyplassen seks måneder tidligere. Klager har reist med barnevogn på fly tidligere, også med
Norwegian uten å blitt fortalt at barnevognen må pakkes i annen emballasje.

Da klager sjekket inn måtte hun underskrive på at Norwegian fraskrev seg all erstatningsplikt
dersom vognen ble skadet. Klager hadde ikke mulighet til å få kjøpt «Pram Pack» på flyplassen
og hadde ikke anledning til å la barnevognen stå igjen.

Ved ankomst Flesland oppdager klager at vognen var blitt ødelagt under frakt.

Skaden ble forevist Norwegians serviceskranke på Flesland. Klager mottok der et skriv
som sa at Norwegian ikke ser seg erstatningspliktig ettersom vognen var pakket i myk
emballasje. Klager har tatt saken opp med sitt forsikringsselskap. Selskapet har henvist klager
til Flyklagenemnda.

Vognen er av merket Emaljunga. Det vil koste ca kr 5.592 å få reparert vognen.

Norwegian har avvist klagers krav.

Norwegian har anført:

Norwegian kan ikke se at de har mottatt krav om erstatning fra klager, hun har kun registrert
skaderapport på flyplassen. Norwegian viser til at det normalt er kun saker hvor passasjeren
ikke er tilfreds med endelig behandling hos flyselskapet som behandles av nemnda. Men da
denne saken er såpass klar har de behandlet saken omgående og gitt klager beskjed om det.

«Norwegian beklager at Veronica Fjeld sin vogn ble skadet på reisen med vårt selskap.

Dessverre er ikke alt gods som er egnet for flytransport uten tilstrekkelig emballasje.
Innsjekket bagasje må pakkes på en slik måte at det tåler normal bagasjehåndtering, som
innebærer den belastning bagasjebåndet og lignende på flyplassen innebærer, samt at det
må pakkes for å tåle belastningen det er å dele lasterom med noen ganger 50-100 andre
kolli. Om bord i et fly er det begrenset lastekapasitet og all bagasje som sjekkes inn må tåle
belastningen ved å «dele» lasterom med andre kolli. Flyet skal ta av og lande og det vil være
noe bevegelse i godset om bord. Dessverre viser erfaringen at barnevogner tåler dette dårlig,
uten annen beskyttelse.

I følge våre vilkår anbefaler vi at barnevogner beskyttes på flyreiser for å unngå skader. Det
er nå utviklet god emballasje, PramPack, som beskytter barnevognen optimalt og som kan
legges sammen (på størrelse med et liggeunderlag) slik at det er lett å ta med på reiser. Alle
tester viser at PramPack begrenser skader på barnevogner under flyreiser.

Når vognen er pakket i PramPack eller annen egnet hard emballasje dekker Norwegian
skaden i sin helhet. PramPack er nå tilgjengelig hos barnevogns forretninger i hele landet,
på nett og på alle større flyplasser i Norge. I følge rapporten registrert på Flesland hadde
Veronica Fjeld beskyttet sin barnevogn i henhold til våre anbefalinger, Norwegian mener
skaden ville vært unngått hvis vognen var forsvarlig emballert.

På mange av våre flyplasser tilbys poser til å ha barnevognene i, dette for å beskytte annen
bagasje mot søl og olje fra hjulene. Pose regnes som myk emballasje og er ikke egnet for
optimal beskyttelse av vognen.

Veronica Fjeld bestilte sin reise på internett og før bestilling ble fullført bekreftet hun å ha lest
og godtatt våre vilkår for reisen, og produktet hun har kjøpt.

Av alle Norwegian reisende i 2009 utgjør barn under 2 år 1,3 % av totale passasjerantallet.
Vi har tidligere gjort (Reklamasjons nemnda for Rutefly) Flyklagenemnda kjent med at
barnevogner står for 13-16 % av de totale registrerte skadene når de ikke er emballert,
Norwegian mener derfor at dette beviser at barnevogner skades mer enn 10 ganger så ofte
som annen bagasje når de ikke er emballert.

Ved bruk av PramPack har vi redusert antall registrerte skader på barnevogner til nivå
registrert på øvrig bagasje. Dette er svært gledelig for våre passasjerer som reiser med små
barn.

Norwegian mener på dette grunnlag at luftfartslovens § 10-18 er gjeldende. Noe vi opplyser
passasjeren om både i våre vilkår og i informasjon på flyplassen.

Lov om luftfart (luftfartsloven) § 10-18 beskriver fraktførers ansvar for reisegods.

«§ 10-18. Ansvar for reisegods

Blir innskrevet reisegods skadd, eller går det helt eller delvis tapt, er fraktføreren ansvarlig,
såfremt den hendelse som har forårsaket skaden, er inntruffet om bord på luftfartøy eller
mens godset var i fraktførerens varetekt.

Fraktføreren er likevel ikke ansvarlig i den utstrekning skaden skyldes reisegodsets egen
beskaffenhet eller av feil eller mangler ved reisegodset. «

Våre vilkår:

«Barnevogner, barneseter for bil, sykler, golfutstyr, ski, fiskestenger, annet sportsutstyr,
malerier og skjøre gjenstander er i utgangspunktet ikke egnet for flytransport. Norwegian
anbefaler våre kunder å pakke dette utstyret slik at det ikke blir skadet.

Norwegian dekker kun skader på slikt utstyr hvis det er tilstrekkelig emballert i hard
emballasje og emballasjen er skadet. Kun myk emballasje regnes ikke som tilstrekkelig
emballasje på slikt utstyr.

Vi anbefaler våre kunder å tegne egen forsikring på slikt utstyr. Passasjeren er selv ansvarlig
for å pakke skjørt utstyr på en slik måte at det tåler normal bagasjehåndtering. Norwegian har
ikke hard emballasje tilgjengelig på flyplassen.»

I følge barnevogns produsenter er barnevogner kun beregnet å tåle en vekt på maksimalt
15 kg, og varekurven i stål under vognen anbefales maksimalt vekt 5 kg, dette når vognen
står oppslått på 4 hjul. Vogner er mer skjøre når de er pakket sammen. I følge våre vilkår
aksepterer vi kolli inntil 32 kg. for innsjekk, som er vanlig i vår bransje. Norwegian kan derfor
ikke garantere at kolli over 15 kg. ikke kommer i berøring av vognen, og anbefaler derfor i våre
vilkår å pakke denne fordi vognen på grunn av egen beskaffenhet ikke bør transporteres i
lasterommet uten beskyttelse.

Norwegian beklager denne uleielige opplevelsen for Veronica Fjeld, men vi mener skaden
kunne vært unngått hvis vognen pakket i PramPack eller annen egnet emballasje. På dette
grunnlag kan vi ikke imøtekomme krav om erstatning.»

Nemnda bemerker:

I henhold til luftfartsloven § 10-18 er fraktfører (her Norwegian) ansvarlig for skadet eller
ødelagt bagasje med mindre skaden skyldes reisegodsets egen beskaffenhet eller feil eller
mangler ved reisegodset. Det er ikke anledning til å ta forbehold som begrenser fraktførers
ansvar etter luftfartsloven.

Nemnda har ved den videre vurdering delt seg i et flertall og et mindretall.

Nemndas flertall, formannen og forbrukernes representanter, tar utgangspunkt
i at Norwegian har akseptert å frakte barnevognen. Selskapet er da ansvarlig for
dokumentert skade på vognen med mindre skaden skyldes godsets egen beskaffenhet
eller mangler ved reisegodset.

Selskapet har ikke anledning til å ta forbehold om at de ikke er erstatningsansvarlig hvis
bagasjen blir skadet. Det vil være å innskrenke den reisendes rettigheter etter luftfartsloven,
noe Norwegian ikke har anledning til.

Flertallet er av den oppfatning at flyselskapet må ha bevisbyrden for at barnevogner generelt
sett ikke er egnet for flytransport.

Flertallet finner på bakgrunn av de foreliggende opplysninger ikke sannsynliggjort at så er
tilfelle. Flertallet viser til at det er vanlig med transport av barnevogner, og at det vanligvis
skjer uten at skade inntreffer. Selv om opplysninger fra flyselskapene kan tyde på at den
prosentvise skade på barnevogner er større enn skaden på annen bagasje, har man ikke
nærmere kjennskap til omfanget, om skadeomfanget varierer etter type barnevogn m.v. En
har heller ikke nærmere kjennskap til de forskjellige skadetyper og hva skadene skyldes.

Klager har i dette tilfellet opplyst at ryggen på barnevognen var blitt skjev og ikke lenger lot
seg regulere. Flertallet finne ikke sannsynliggjort at vognen ikke egnet seg for lufttransport og
anbefaler at Norwegian dekker klagernes tap. Tapet må dokumenteres.

Flertallet bemerker at det følger av luftfartsloven § 10-21 at erstatningen for skadet bagasje
kan settes ned eller falle helt bort dersom flyselskapet godtgjør at passasjeren ved egen skyld
har medvirket til skaden. Slik flertallet ser det, er det på det rene at det relativt sett oftere
er skader på barnevogner enn på annen bagasje. Når det nå er kommet hensiktsmessig
barnevognemballasje på markedet, kan det reises spørsmål om de reisende bør benytte seg
av slik for å unngå skader/ha rett til erstatning. Etter flertallets vurdering forutsetter dette
imidlertid at det gjøres kjent for folk flest at det finnes barnevognemballasje på markedet,
og at emballasjen er lett tilgjengelig og til en akseptabel pris. Flertallet er etter en samlet
vurdering av den oppfatning at disse forutsetninger ikke var til stede da klager reiste. Flertallet
bemerker at Norwegian nå har tatt inn informasjon om barnevognemballasje på sine
hjemmesider. Selv om informasjonen ikke er lett tilgjengelig, er det et skritt i riktig retning.

Nemndas mindretall, flyselskapenes representanter, viser til Norwegian sin
redegjørelse i e-post til nemnda datert 10. desember, hvor det fremgår at barnevogner
er svært hyppig utsatt for skade, og hvor det er redegjort, og etter mindretallets
mening sannsynliggjort at beskaffenheten til barnevogner er slik at de ikke tåler den
belastning de blir utsatt for under normal bagasjehåndtering når de ikke er emballert.

Denne sak er en av flere som har blitt behandlet i nemnda hvor en barnevogn er skadet og
hvor skadetypen er den samme: at understellet har blitt skjevt. Skadetypen er følgelig kjent -
og skadetypen er for øvrig vanlig sammen med skade på hjul og kalesje.

All bagasje må emballeres, og Norwegian har i sine reisevilkår presisert at dette også gjelder
barnevogner.

Mindretallet mener derfor at klager kunne ha orientert seg og anskaffet emballasje før reisen.
Norwegian har også redegjort for at emballasje til barnevogner er lett tilgjenglig. Prisen på slik
emballasje ligger forøvrig på rundt kr 1.500 som må anses som en akseptabel pris.

Mindretallet mener det er sannsynliggjort at skaden utelukkende skyldes godsets
beskaffenhet når ikke emballert og at Norwegian følgelig ikke er ansvarlig for skade.

På bakgrunn av flertallets vurdering traff nemnda slikt

Vedtak:

Flyklagenemnda anbefaler at Norwegian dekker klagernes dokumenterte tap.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, leder

Elise Korsvik, Forbrukerrådet

Frøydis Gjems-Onstad, Forbrukerombudet

Olav Grøttland, SAS

Janne G. Soløy, Widerøe's Flyveselskap AS