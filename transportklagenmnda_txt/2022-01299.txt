Vedtak i Transportklagenemnda - Fly

Sammendrag

Krav om erstatning av ødelagt bagasje.

Dato
19.01.2023

Saksnummer
2022-01299

Tjenesteytere
KLM

Klager har i det vesentlige anført

Klager reiste den 23. mai 2022 fra Los Angeles via New York og Amsterdam til Oslo.
Flyvningene var med Delta Airlines og KLM.

Klager hadde med seg to gitarer, en Clip On Tuner og en dobbel gitarkasse på reisen. Til
tross for at klager hadde fraktet gitarene i en av markedets mest solide gitarkasse, ble
både gitarer, Clip On Tuner og kasse skadet på reisen. På flyplassen fikk klager en lapp
med webadressen til nettsiden der han kunne legge inn klage. Dette ble gjort samme
dag.

Klager kontaktet en gitarmaker som har taksert og vurdert skadene, og det er fremlagt
detaljert dokumentasjon på dette. Den ene gitaren er håndlaget i Japan av en anerkjent
og respektert produsent, og selv etter omfattende reparasjon vil gitaren aldri kunne
nå opptil dens tidligere tilstand og verdi. Den andre gitaren vil kunne la seg reparere,
men kostnaden vil være høyere enn verdien på gitaren. Gitarkassen vil ikke, selv etter en
reparasjon, kunne brukes som tiltenkt beskyttelse.

Samlet beløp for verditap, tapt utsyr, reparasjoner og taksering som klager krever
erstatning for er 55 996 NOK.

Tjenesteyterne har i det vesentlige anført
KLM har ikke inngitt tilsvar til nemnda

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. KLM har tross
oppfordring ikke avgitt uttalelse til nemnda.

I henhold til luftfartsloven § 10-18 første ledd er fraktfører ansvarlig for skader på
reisegods «såfremt den hendelse som har forårsaket skaden, er inntruffet om bord
på luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset».

Basert på klagers anførsler legger nemnda til grunn at klager ikke fikk opprettet en PIR-
rapport på flyplassen, men at klager fikk en lapp med webadressen der klager kunne
rapportere om skadene, og at klager gjorde dette samme dag. 

Nemnda viser til fremlagte bilder og takseringsrapporter. Nemnda mener at KLM er
ansvarlig for skadene på gitarene og gitarkassen.

Ansvaret er imidlertid begrenset til 1288 SDR (special drawing rights) per passasjer, jf.
§ 10-22 og forskrift om fraktførers ansvar for skade ved lufttransport av passasjerer,
reisegods og gods § 1 tredje ledd. De ansvarsgrenser som er fastsatt i § 10-22, gjelder
uansett hvilket ansvarsgrunnlag som påberopes, jf. § 10-24. SDR-satsen i forskrift om
fraktførers ansvar for skade ved lufttransport av passasjerer, reisegods og gods § 1 tredje
ledd er ikke oppdatert, men Norge er forpliktet til å følge Montrealkonvensjonen og EUs
forordning om forsikringskrav til luftfartsselskaper, hvor satsen er oppjustert til 1288
SDR.

Begrensningen gjelde tap grunnet skaden, jf. § 10-22 tredje ledd. Etter nemndas syn er
kostnader til å vurdere skaden tap som oppsto på grunn av at reisegodset ble skadet,
og derfor omfattet av beløpsbegrensningen i forskriften. Det er derfor ikke grunnlag for
utbetaling til klager ut over 1288 SDR.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at KLM utbetaler 1288 SDR i erstatning til klager.