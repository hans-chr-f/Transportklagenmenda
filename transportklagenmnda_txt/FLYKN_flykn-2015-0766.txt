Vedtak i Transportklagenemnda - Fly

Sammendrag

Krav om refusjon av nye billetter grunnet ruteendring.

Dato
12.02.2016

Saksnummer
0766/15F

Tjenesteyter
Primera Air

Krav om refusjon av nye billetter grunnet ruteendring.

Klager har i det vesentlige anført:

Klager skulle reise fra Oslo til Las Palmas den 24. januar 2015 kl. 12:15 med PF787. Da
de ankom flyplassen fikk de beskjed om at flyet hadde gått kl. 08:55. Klager hadde ikke
blitt kontaktet om ruteendringen, og har fått standarderstatning 400 euro per person av
flyselskapet.

Klager hadde forhåndsbestilt hotell i to uker på Gran Canaria, og måtte kjøpe nye billetter
med annet flyselskap, pris kroner 9&nbsp;638 for to personer.

Utover standarderstatningen som er utbetalt, krever klager refusjon av nye flybilletter, samt
refusjon av mat på flyet kroner 200 per person.

Det vises for øvrig til klagers brev.

Primera Air har ikke avgitt uttalelse til nemnda. Til klager har selskapet i det vesentlige
anført:

Primera Air beklager at klager ikke ble informert om ruteendringen. Flyselskapet har av den
grunn utbetalt standarderstatning 400 euro per person.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Primera Air ved nemndas e-post av 2. juli 2015 med frist til 27. august 2015
for eventuelle bemerkninger. I e-posten opplyses det bl.a. om at flyselskapet har bevisbyrden
ved påberopelse av ekstraordinære omstendigheter som kan gi grunnlag for fritak for ansvar.
Det fremgår videre at nemnda vil legge passasjerens opplysninger til grunn dersom disse
ikke imøtegås av flyselskapet. Det blir også opplyst at saken vil bli forelagt nemnda selv om
flyselskapet ikke avgir uttalelse.

Primera Air har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Ruteendring forekommer hos de fleste flyselskap fra tid til annen. De fleste flyselskap
forbeholder seg også retten til ruteendring. Nemnda anser dette kjent. Nemnda legger
således til grunn at flyselskapet har anledning til å endre avgangstidene.

En ruteendring innebærer kansellering av en avtalt flygning. Kansellering gir grunnlag
for standarderstatning etter EU-forordning 261/2004 artikkel 5 jf. artikkel 7 med mindre
flyselskapet informerer om endringen minst to uker før planlagt avgangstid.

Primera Air informerte ikke klagerne om ruteendringen. Selskapet har utbetalt en
standarderstatning på 400 euro per person.

Primera Air plikter videre å refundere hele billettprisen, jf. forordningen artikkel 5, jf. artikkel 8.
Dersom billettprisen ikke er refundert, anbefales det gjort.

Klagerne fikk utgifter til nye billetter med Norwegian. Erstatning for disse utgiftene inngår i
standarderstatningen, jf. EU-forordningen artikkel 12.

Nemnda finner etter dette ikke å kunne anbefale at klagerne gis medhold i sitt krav om
ytterligere erstatning. Dersom utgiftene til billetter med Primera Air ikke er refundert,
anbefales det gjort.

Vedtak:

Transportklagenemnda-fly finner ikke å kunne anbefale at klagerne gis medhold i sitt krav
om ytterligere erstatning. Dersom utgiftene til billettene med Primera Air ikke er refundert,
anbefales det gjort.

Vedtaket var enstemmig.