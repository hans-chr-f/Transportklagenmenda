Vedtak i Transportklagenemnda - Fly

Sammendrag

Krav om erstatning for nektet ombordstigning.

Dato
16.02.2015

Saksnummer
713/14F

Tjenesteyter
Air Baltic

Krav om erstatning for nektet ombordstigning.

Klager har i det vesentlige anført:

Klager skulle reise fra Oslo til Riga den 3. juli 2014 kl. 10:35 med BT152 sammen med elleve
familiemedlemmer for å feire en 70-års dag,

Reisefølget sjekket inn og tok en matbit, og møtte deretter ved gate kl. 10:15. Etter mye om og
men ble reisefølget til slutt nektet ombordstigning med begrunnelse av at gate var stengt.

Klager krever erstattet utgifter til nye billetter, hotell mv.

Det vises for øvrig til klagers brev.

Air Baltic har i det vesentlige anført:

I henhold til Air Baltics regler og vilkår er det passasjerenes eget ansvar å møte ved gate til
riktig tidspunkt. Dersom man ikke møter opp i tide er flyselskapet i sin fulle rett til å nekte
ombordstigning.

Klager og hennes reisefølge møtte opp ved gate etter at den var stengt, og ble av den grunn
dessverre nektet ombordstigning.

Air Baltic beklager at klages reise ikke gikk som planlagt, men kan på grunnlag av ovennevnte
ikke imøtekomme hennes krav.

Det vises for øvrig til Air Baltics brev.

Nemnda bemerker:

Alle flyselskap opererer med innsjekkingsfrister og frister for oppmøte ved utgangen. Fristene
er nødvendige for å få avviklet et tett ruteprogram. Fremmøte etter fristen medfører at
flyselskapet kan avvise passasjeren.

Nemnda finner det på bakgrunn av de foreliggende opplysninger mest sannsynlig at klagerne
møtte frem ved gate etter fristens utløp. Air Baltic hadde da rett til å avvise klagerne. Blir man
avvist ved utgangen pga. for sent fremmøte, må man selv bære utgifter til nye billetter mv.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.