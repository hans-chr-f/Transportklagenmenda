Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
13.03.2018

Saksnummer
2017-01348

Tjenesteytere
Aeroflot

Klager har i det vesentlige anført

Klager skulle reise fra Oslo til Moskva den 6. november 2016 kl 23.40 med SU2535. Flyet
ble kansellert like før avgang. 
Klager har ikke opplyst om han og reisefølget ble ombooket eller om de valgte å avbryte
reisen.

Klager krever standarderstatning 400 euro per person i henhold til EU-forordning
261/2004.

Tjenesteyterne har i det vesentlige anført
Aeroflot har ikke avgitt uttalelse til nemnda. Til klager har selskapet i det vesentlige
anført:

SU2535 ble kansellert som følge av dårlige værforhold ved Sheremetyevo lufthavn i
Moskva. Flyselskapet har ikke fremlagt noen dokumentasjon på værforholdene.  

Kanselleringen er ikke kompensasjonsberettiget i henhold til EU-forordning 261/2004, da
årsaken var ekstraordinære omstendigheter utenfor Aeroflots kontroll. 

Aeroflot kan ikke imøtekomme klagers krav.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. forskrift om klagenemnd for flypassasjerer § 5-3.

Klagen er forelagt Aeroflot ved nemndas e-post av 27. juni 2017 med frist til 8. august
2017 for eventuelle bemerkninger. I e-posten opplyses det bl.a. om at flyselskapet har
bevisbyrden ved påberopelse av ekstraordinære omstendigheter som kan gi grunnlag
for fritak for ansvar. Det fremgår videre at nemnda vil legge passasjerens opplysninger
til grunn dersom disse ikke imøtegås av flyselskapet. Det blir også opplyst at saken vil bli
forelagt nemnda selv om flyselskapet ikke avgir uttalelse.     

Aeroflot har ikke avgitt uttalelse til nemnda. Nemndas avgjørelse treffes på bakgrunn av
de foreliggende opplysninger.

Aeroflot har opplyst til klager at kanselleringen skyldtes dårlige værforhold ved flyplassen
Sheremetyevo i Moskva. Dette er ikke nærmere forklart eller dokumentert. Aeroflot har
således ikke godtgjort at innstillingen skyldtes en ekstraordinær omstendighet som ikke
kunne vært unngått selv om alle rimelige tiltak var truffet. Dette gir klagerne rett til en
standardkompensasjon på 400 euro per person.

Vedtak

Transportklagenemnda - fly anbefaler at Aeroflot utbetaler standarderstatning med 400
euro per person.