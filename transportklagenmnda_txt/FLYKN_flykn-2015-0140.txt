Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
12.10.2015

Saksnummer
0140/15F

Tjenesteyter
Wizz Air

Klager har i det vesentlige anført:

Klager skulle reise fra Stavanger til Vilnius den 20. desember 2014 med W6 8084  kl. 14:45.
Avgangen ble forsinket til kl. 23:00.

Klager krever standarderstatning i henhold til EU-forordning 261/2004.

Wizz Air har i det vesentlige anført:

W6 8084 ble forsinket 7 timer og 32 minutter grunnet tekniske feil som følge av lynnedslag,
det vises til fremlagt dokumentasjon. Passasjerene mottok mat og drikke i ventetiden i tråd
med gjeldende regler.

Hendelsen er ikke kompensasjonsberettiget i henhold til EU-forordning 261/2004, da
forsinkelsen ble forårsaket av ekstraordinære omstendigheter utenfor Wizz Airs kontroll.

Wizz Air ønsker å refundere klagers eventuelle utgifter i ventetiden mot kvitteringer, men kan
dessverre ikke imøtekomme hans krav om standarderstatning.

Det vises for øvrig til Wizz Airs brev.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med 7 timer og 32 minutter.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 og i sak (C-402/07) Nelson m.fl. av 23. oktober 2012 (C-581/10).

Forsinkelsen skyldtes i dette tilfellet at flyet ble truffet av lyn rett før landing i Stavanger.

Saken er forelagt Luftfartstilsynet som ikke har noe å bemerke til Wizz Airs beskrivelse av
hendelsen eller den fremlagte dokumentasjon.

Nemnda er av den oppfatning at lynnedslag er å anse som en ekstraordinær omstendighet i
forordningens forstand. Etter en slik hendelse er det av sikkerhetsmessige grunner nødvendig
med teknisk kontroll. Nemnda er av den oppfatning at forsinkelsen ikke kunne unngås selv
om alle rimelige tiltak var truffet. Forsinkelsen gir etter dette ikke rett til standarderstatning
etter EU-forordningen. Nemnda finner følgelig ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.