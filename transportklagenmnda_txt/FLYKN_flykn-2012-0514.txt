Vedtak i Transportklagenemnda - Fly

Sammendrag

Krav om refusjon av billett grunnet sykdom.

Dato
08.01.2013

Saksnummer
514/12F

Tjenesteyter
Supersaver

Krav om refusjon av billett grunnet sykdom.

Klager har i det vesentlige anført:

Den 28. juli 2012 bestilte klager en reise på Supersaver til Shiraz for reise den 30. juli, inkl.
avbestillingsforsikring. Klager ble forhindret i å reise grunnet sykdom og krever refundert
billettutgiften.

Supersaver har i det vesentlige anført:

Før klager fikk gjennomført bestilling av reise til Shiraz måtte han krysse av for å ha lest regler
og vilkår. Her kommer reglene for kansellering av reise grunnet sykdom tydelig frem. Man
må ha kjøpt avbestillingsforsikring, man må ha vært symptomfri de siste 6 månedene før
bestilling, eller sykdomstilfellet må ha vært akutt.

Klager bestilte sin reise den 28. juli. Den 30. juli kansellerte klager reisen grunnet sykdom.
På legeerklæringen kom det frem at klager ble innlagt på sykehus den 15. juli, og at klagers
diagnose var kjent før reisen ble bestilt. Klagers avbestilling oppfylte dermed ikke regelverket
for avbestillingsforsikringen.

På grunnlag av ovennevnte kan Supersaver ikke imøtekomme klagers krav.

Det vises for øvrig til Supersavers brev.

Nemnda bemerker:

Enhver passasjer som har rettigheter i henhold til luftfartsloven, forskrifter gitt i medhold
av luftfartsloven, avtale om yting av tjenester som faller innenfor luftfartslovgivningens
virkeområde, samt andre regler og rettsprinsipper som har betydning for forholdet
mellom passasjeren og tjenesteyteren, har rett til å klage til transportklagenemnda, jf.
transportklagenemndforskriften § 1-4 første ledd.

Nemnda er av den oppfatning at tvist om avtale om avbestilllingsforsikring er inngått eller
ikke, hører inn under nemnda. Hvorvidt vilkårene for å anvende forsikringen er til stede eller
ikke, faller imidlertid utenfor nemndas kompetanseområde. Dette er et forhold som faller inn
under Finansklagenemnda.

Det er i dette tilfellet ikke omstridt at klager har tegnet avbestillingsforsikring og saken blir å
avvise fra nemnda.

Vedtak:

Saken avvises.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Linda Olsen, Norwegian Air Shuttle ASA

Edith Lundem Jakobsen, Lufthansa German Airlines