Vedtak i Transportklagenemnda
- Kollektivreiser

Sammendrag

Krav om frafall av ilagt gebyr som følge av manglende gyldig billett.

Dato
20.12.2017

Saksnummer
2017-02411

Tjenesteytere
Ruter

Klager har i det vesentlige anført

Klager ble ilagt gebyr som følge av problemer med å gjennomføre et billettkjøp på Ruters
app. 

Klager forsøkte å kjøpe billett på Ruters app. Men da hun trykket på "betal" knappen,
samtidig som hun gikk ombord, ble hun kastet ut av appen. Et minutt etter at betalingen
hadde gått gjennom ble klager stoppet i kontroll og ilagt bot. En bot klager mener er
urimelig og urettferdig. 

Klager viser også i sin klage til at hun, under kontrollen, ble holdt igjen på bussen og
nektet å gå av på holdeplassen der hun skulle av. Dette mener klager er uakseptabelt og
ikke noe kontrolløren har lov til uten god nok grunn. Hun mener kontrolløren skulle blitt
med henne av bussen, slik at de kunne fortsettet med samtalen der. Klager informerer
videre i sin klage at hun har et handicap som går på muskler og nerver i kroppen, og
klarer derfor ikke å gå eller stå over lengre tid. Hun fikk derfor en ekstra påkjenning
ved at hun ble holdt igjen til endestasjonen, og derfra måtte vente på neste buss for å
komme seg dit hun opprinnelig skulle. 

Klager betaler alltid billett hos Ruter, og krever derfor at Ruter frafaller det ilagte gebyret.

Tjenesteyterne har i det vesentlige anført
Ruter viser til henvendelse fra klager angående gebyret hun ble ilagt på bussen 9. august
2017. Klager fikk gebyr fordi hun kjøpte billetten sin for sent.

Gebyret viser at inspeksjonsstarten, det vil si tidspunktet for når klager ble kontrollert
var kl. 15:32, gebyret var ferdig fylt ut kl. 15:51, avviket skyldes at det tok lang tid for
kontrollørene å få alle opplysninger de trengte. Billetten til klager er bekreftet kl.
15:33:33.

Kontrollørene har anledning til å holde vedkommende tilbake til de
får riktig personalia, dette står omtalt i Ruters vilkår:

6.3 Tilbakehold av passasjer uten gyldig billett
Ruters kontrollører kan holde tilbake en passasjer når vedkommende:
"a) reiser uten gyldig billett, og enten
"b) unnlater å betale tilleggsavgift på stedet, eller
"c) unnlater å oppgi korrekt navn, adresse og fødselsdato.
Politiet vil bli tilkalt.

Passasjeren kan holdes tilbake inntil vedkommende oppgir korrekt navn, adresse og
fødselsdato, og mens opplysningene kontrolleres. Personer under 15 år skal ikke holdes
tilbake. Tilbakeholdelse kan ikke skje dersom dette etter omstendighetene vil være et
uforholdsmessig inngrep. Hjemmel for tilbakehold finnes i
Jernbanelovens § 7a og Yrkestransportlovens § 33.

Billetten til klager ble kjøpt etter at kontrolløren kom bort til henne for å sjekke hennes
billett. I følge Ruters vilkår så må billetten være bekreftet før du går om bord.

Ruter kan på bakgrunn av dette ikke se noen grunn til å endre sitt standpunkt i denne
saken.

Nemnda bemerker

Klager ble ved kontroll på bussen fra Jernbanetorget i retning Nydalen den 9. august
2017 ilagt gebyr på det grunnlag at billetten var kjøpt for sent. 

Det fremgår av Ruters transportvilkår punkt 3 at den reisende plikter å ha gyldig billett
før ombordstigning eller før passering av kontrollsoner. 

Av samme bestemmelse går det fram at passasjerer som ved kontroll ikke kan vise gyldig
billett, vil bli ilagt gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig.

Nemnda viser til at kontrollen av klager startet kl 15.32 og henne billett er registrert
bekreftet kl 15.33.33. Tidspunktene stemmer med opplysninger i kontrollrapporten om
at klager først trykket på bekreftknappen på telefonen etter at kontrolløren henvendte
seg til henne. 

Nemnda legger til grunn at billett ble kjøpt etter ombordstigning og at vilkårene for å
ilegge gebyr er til stede. 

Nemnda har merke seg at klager hevder at hun nesten hadde fullført kjøpet før
ombordstigning, men at hun hadde problemer med betalingen via Vipps. 

Nemnda bemerker at klager uansett selv har ansvaret for at betalingen kan
gjennomføres via telefonen. Dette er årsaken til at billetten skal være bekreftet før
ombordstigning slik at billett eventuelt kan kjøpes hos sjåføren i stedet. 

Nemnda kan ikke se at det er grunnlag for å anbefale at gebyret frafalles.

Nemnda har ikke tilstrekkelig grunnlag for å vurdere situasjonen omkring
gebyrileggelsen og om tilbakeholdelsen var uforholdsmessig i dette tilfellet. Nemnda
viser til adgangen til å holde reisende tilbake, jf. Ruters tilsvar.

Vedtak

Transportklagenemnda Kollektivtransport finner ikke å kunne anbefale at klager gis
medhold.