Vedtak i Transportklagenemnda - Fly

Sammendrag

Krav om erstatning grunnet nektet ombordstigning.

Dato
12.03.2019

Saksnummer
2018-00639

Tjenesteytere
Qatar Airways

Klager har i det vesentlige anført

Klager og hans familie (tilsammen fire personer) skulle den 16. februar 2018 reise på
ferie til Vietnam. Dagen før avreise skulle klager sjekke inn online, men lyktes ikke da
sønnens pass ikke var gyldig i minst seks måneder etter hjemkomst, slik det kreves.
Klager kontaktet alle tilgjengelige kilder, inkludert politiet på Gardermoen, som alle
bekreftet at norsk nødpass kunne benyttes ved innreise til Vietnam.

Klager skaffet nødpass og de lyktes med innsjekkingen online. 

Klagers sønn ble likevel nektet ombordstigning med den begrunnelse av at Norge ikke
stod på listen over land som Vietnam godkjente nødpass fra. Klagers forsøk på å forklare
og fremvise en nettside som forklarte at nødpass var gyldig, ble bryskt avvist. 

Klager stiller seg sterkt kritisk til mangel på forståelse og evnen til å sette seg inn i
informasjonen som ble formidlet. 

Klager og hans familie ble fratatt muligheten til å reise til Vietnam på grunnet en feilaktig
avgjørelse av Qatar Airways. Familien, og spesielt barna, tok denne hendelsen svært
tungt. Klager ble påført store utgifter. Han viser til fremlagte kvitteringer og utskrifter
som viser utgifter på tilsammen USD 3985 som han krever dekket av flyselskapet. 

Det vises for øvrig til klagers brev.

Tjenesteyterne har i det vesentlige anført
Qatar Airways ansatte plikter å følge TIMATIC (Travel Information Manual Automatic) ved
innsjekking. Qatar Airways viser til fremlagt utklipp fra TIMATIC som viser at kun norske
statsborgere med normalt pass kan få visum ved ankomst Vietnam.  

TIMATIC blir oppdatert av det enkelte lands myndigheter. Flyselskapene plikter å følge
informasjonen som ligger i TIMATIC til enhver tid. 

Klager har fremlagt e-post fra den vietnamesiske ambassaden om at norsk nødpass er
akseptabelt ved reise til Vietnam. Det står videre i den samme e-posten at passet må
være gyldig i minst 1 år og det angis tydelig at man må søke om visum uansett hvor lenge
man planlegger å oppholde seg i Vietnam. 

Flyselskapet kan ikke holdes ansvarlig når passasjerer ikke har korrekte dokumenter som
kreves for deres reise. 

Klager har krav på kroner 11 323 for de ubenyttede flybillettene, men Qatar Airways kan
ikke imøtekomme klagers krav utover dette. 

Det vises for øvrig til Qatar Airways brev.

Nemnda bemerker

Passasjerene plikter selv å sørge for å ha nødvendige reisedokumenter, herunder
gyldig pass. Ugyldig pass kan føre til at passasjerene ikke får reise inn i vedkommende
land. Flyselskapet er ansvarlig for å kontrollere at passasjerene har nødvendige
reisedokumenter. Dersom selskapet tar med passasjerer som ikke har papirene i orden,
kan selskapet bli ilagt en bot av vedkommende land. Selskapet må videre besørge retur
av passasjeren. Da selskapet kontrollerte reisedokumentene på Gardermoen og fant at
klagers sønn hadde et pass som ikke var gyldig mer enn seks måneder etter hjemkomst,
var det korrekt å nekte ham ombordstigning. 

Før klager fikk fullført sin bestilling måtte han krysse av for å ha lest regler og vilkår. Her
kommer det frem at det er den reisendes ansvar å kontrollere at alle reisedokumenter er
korrekte og i tråd med reglementet. 

I forholdet mellom passasjeren og flyselskapet eller reiseselskapet, er det etter nemndas
vurdering passasjeren som har ansvaret for å ha gyldige reisedokumenter. I dette
tilfellet var det påkrevd med pass som var gyldig i en viss periode etter hjemkomst.
Etter nemndas syn har  klager ikke i tilstrekkelig grad dokumentert at vietnamesiske
myndigheter ville ha akseptert klagers nødpass.

Nemnda har forståelse for at det var en belastende opplevelse for familien, og spesielt
for barna, at ferien brått ble avlyst. Nemnda er likevel av den oppfatning at Qatar Airways
ikke er ansvarlig for at klager ikke fikk sjekket inn til Vietnam.

Nemnda finner etter dette ikke å kunne anbefale at klager gis medhold.

Vedtak

Transportklagenemnda - fly finner ikke å kunne anbefale at klager gis medhold.