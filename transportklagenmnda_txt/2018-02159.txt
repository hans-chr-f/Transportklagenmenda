Vedtak i Transportklagenemnda - Fly

Sammendrag

Krav om erstatning for tapt bagasje.

Dato
29.01.2019

Saksnummer
2018-02159

Tjenesteytere
Norwegian

Klager har i det vesentlige anført

Klager reiste med Norwegians flyvning DY1072 fra Oslo lufthavn (OSL) til Riga (RIX)
23. april 2018. Under reisen ble klagers koffert ødelagt. Hele bunnen på kofferten
sprakk, og dette resulterte i at klager mistet noen gjenstander fra kofferten, mens andre
gjenstander ble skadet. 

Han mistet blant annet en høyttaler av typen JBL Clip2 som var ett år gammel, og han
viser til at Norwegian har mottatt kvittering på denne. Han mistet også sko fra Dolce &
Gabbana til kroner 2 500. Et par solbriller ble knekt, og ny pris er kroner 1 499. I tillegg
måtte klager betale for innpakning av kofferten på flyplassen i Riga på hjemreisen. Dette
kostet 10 euro. 

Da klager var på studietur hadde han program hele dagen inkludert transport, og kunne
derfor ikke utbedre problemet under reisen i Latvia. Han meldte derfor fra om skaden til
Norwegian ved første mulighet, ved ankomst til Oslo lufthavn. Norwegians personale var
imidlertid ikke interessert i å høre om de ødelagte gjenstandene. Klager har forklart at
han fikk dårlig kundeservice, og han ble informert om at han måtte kontakte Norwegian
på nett for å ordne problemet. Klager reiste til nærmeste Morris-utsalg slik han fikk
beskjed om for å utbedre skaden. 

Klager har på ovennevnte bakgrunn fremsatt krav om erstatning for tapt bagasje,
refusjon av utgifter for innpakning av kofferten, samt refusjon av reiseutgifter fra Vestby
til nærmeste Morris-butikk.

Tjenesteyterne har i det vesentlige anført
På reisen fra Oslo til Riga med DY1072 den 23. april 2018 skal klagers bagasje ha blitt
skadet. Klager hevder at bunnen på kofferten var ødelagt, og at dette resulterte i at
innhold manglet fra bagasjen. Klager meldte ikke bagasjen skadet umiddelbart ved
ankomst til Riga, men ventet til tre dager senere ved retur til Oslo. 

Det følger av Norwegians avtalevilkår at skadet bagasje må meldes umiddelbart
når skaden oppdages, i tillegg til at bagasjelapper og reisedokumenter fremvises.
I henhold til luftfartsloven/Montrealkonvensjonen skal bagasjeuregelmessigheter
meldes umiddelbart etter ankomst. Videre følger det av selskapets avtalevilkår at skjøre
gjenstander, som blant annet solbriller, ikke skal pakkes i innsjekket bagasje. 

Norwegian viser til flere tidligere saker i Transportklagenemnda hvor det er blitt fastslått
at bagasjen anses som mottatt i riktig stand når den reisende har forlatt flyplassen uten
å melde om skaden. Selskapet viser blant annet til avgjørelsene i 312/11F og 409/15F,
Selskapet har tidligere gjort et unntak i saken og kompensert klager kroner 500 for
skaden selv om den ikke ble registrert umiddelbart. Selskapet avviser klagers ytterligere
kompensasjonskrav.

Nemnda bemerker

Klager har opplyst at hans koffert ble skadet under en flyreise til Riga, og at flere av hans
eiendeler ble ødelagt.

I henhold til luftfartsloven § 10-18 første ledd, er fraktfører ansvarlig for skader på
reisegods "såfremt den hendelse som har forårsaket skaden, er inntruffet om bord
på luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset". Det er ikke anledning til å ta forbehold i generelle vilkår
som begrenser fraktførers ansvar etter luftfartsloven.

Mottas innskrevet reisegods uten klage fra mottakerens side, formodes godset å være
utlevert i god stand om ikke annet blir godtgjort, jf. luftfartsloven § 10-26 første ledd. Det
er da passasjeren som har bevisbyrden for at skaden skjedde om bord på flyet. 

Klager har opplyst at han ikke hadde mulighet til å klage på flyplassen i Riga, men at
han meldte fra på flyplassen ved hjemkomst. Klager anfører at Norwegians personale
ikke ønsket å ta imot klagen. Klager har ingen PIR-rapport fra flyplassen. Det er heller
ikke vedlagt bilder av ødelagt koffert. Nemnda kan ikke se at klager i dette tilfellet har
sannsynliggjort at hans koffert ble ødelagt på flyreisen.

Vedtak

Transportklagenemnda - fly anbefaler ikke at klager gis medhold.