Vedtak i Transportklagenemnda
- Kollektivreiser

Sammendrag

Krav om frafallelse av kontrollgebyr

Dato
15.06.2020

Saksnummer
2019-04200

Tjenesteytere
Ruter

Klager har i det vesentlige anført

Klager ble ilagt to gebyr på to ulike reiser den 19. september 2019. Klager har erkjent at
den første boten var riktig ilagt og har informert om at hun vil betale den. Vedrørende
den andre boten hun ble ilagt, anfører klager at hun hadde gyldig billett. Klager
opplyser at det var de samme kontrollørene som gjennomførte den andre kontrollen.
Kontrollørene var frekke mot klager på grunn av det det første gebyret og klager nektet
å signere. Klager anfører at kontrollørene forfalsket klagers signatur og dermed utga seg
for å være henne. 

Klager krever at Ruter frafaller det andre gebyret som ble ilagt henne den 19. september
2019.

Tjenesteyterne har i det vesentlige anført
Ruter har vist til at klager ble stoppet to ganger i løpet av samme dag, hvor hun begge
gangene kjøpte billett om bord på bussen etter at kontrollen hadde startet. Ruter viser
til at den andre kontrollen ble påbegynt kl. 16:35 og at klagers billett først var gyldig
fra klokken 16:35:46. Vedrørende klagers anførsel om at kontrollørene har gjort feil,
viser Ruter til den innsendte dokumentasjonen om at billetten er kjøpt for sent, samt
kontrollrapporten utformet av kontrollørene.

Ruter ser ingen grunn til å frafalle gebyret.

Nemnda bemerker

Klager ble ved to ulike anledninger kontrollert om bord busslinje 100 den 19. september
2019 og ilagt gebyr begge gangene for å ha kjøpt billett for sent. Klager har erkjent at den
første boten var riktig ilagt.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Nemnda legger til grunn kontrollørens rapport om at klager først kjøpte billett om bord,
og således ikke hadde gyldig billett ved påstigning. Det var grunnlag for å ilegge gebyr.

Vedtak

Transportklagenemnda Kollektivtransport finner ikke å kunne anbefale at klager gis
medhold.