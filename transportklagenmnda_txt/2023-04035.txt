Vedtak i Transportklagenemnda - Fly

Sammendrag

Krav om standarderstatning som følge av
kansellering – anført værforhold/glatt rullebane.

Dato
24.06.2024

Saksnummer
2024-00454

Tjenesteytere
Norwegian Air Shuttle

Klager har i det vesentlige anført

Klager skulle reise fra Tromsø til Oslo med Norwegians flyvning DY373 8. januar 2024
klokken 15:20. 

Flyet ble kansellert, og klager ble omrutet til en senere flyvning. Klager ankom Oslo etter
en forsinkelse på 4.5 timer. 

Klager anfører at Norwegian kansellerte en rekke flyvninger fra Tromsø 8. januar 2024
med henvisning til værforholdene. Det stemmer at det var dårlig vær, men både SAS og
Widerøe opprettholdt sine flygninger, dermed kan ikke Norwegian legge værforholdene
til grunn for kanselleringene. Klager anfører at det trolig heller var dårlig planlegging som
var årsaken til kanselleringene, og det må selskapet holdes ansvarlig for.

Klager krever standarderstatning for kanselleringen.

Tjenesteyterne har i det vesentlige anført
Norwegian har anført:

Passasjeren krever standarderstatning etter EU-forordning 261/2004. 

DY373 08.01.2024 ble kansellert på grunn av omdirigering av tidligere flyvning DY1323
08.01.2024 fra London Gatwick til Tromsø på grunn av dårlige værforhold (glatt rullebane
og dårlige bremseforhold). Se vedlagt rapport som inkluderer movement log for den
aktuelle flyvningen, samt tidligere rotasjoner, irregularitetseposter fra OCC, SMS sendt til
passasjerer, METAR og dekodet METAR, og annen dokumentasjon om værforholdene. 

Passasjeren ble ombooket uten kostnad og reiste samme ettermiddag på flyvning
DY8413 klokken 19:55. 

I henhold til avgjørelsen fra EU-domstolen i sak C-402/07 Sturgeon har passasjerer som
rammes av forsinkelse rett til kompensasjon etter vilkårene i artikkel 7 i EU-forordning
261/2004 når de ankommer endelig destinasjon tre timer eller mer etter opprinnelig
ankomsttid. Artikkel 5 (3) oppstiller et unntak for retten til kompensasjon dersom den
aktuelle kanselleringen er forårsaket av ekstraordinære omstendigheter som ikke kunne
vært unngått dersom alle rimelige tiltak var truffet. 

Dårlige værforhold som i denne saken må anses å falle utenfor flyselskapenes kontroll.
Ingen andre rimelige tiltak kunne vært truffet, slik som å kjøpe billetter med andre
flyselskaper eller å ombooke passasjerer til nye fly ettersom værforholdene påvirket alle
flyselskap.

I tillegg til dette følger det av C-315/15 (Peskova) at en hendelse som påvirker
etterfølgende flyvninger kan utgjøre en ekstraordinær omstendighet ved forsinkelser
av etterfølgende flyvninger, ettersom formålet om å sikre et høyt beskyttelsesnivå for
passasjerer innebærer at flyselskaper ikke må oppfordres til å unnlate å ta de tiltak
som er nødvendige etter en slik hendelse ved å prioritere punktlighet av flyvninger over
sikkerhet. 

Omstendigheter som er utenfor flyselskapenes kontroll er begivenheter som ikke er
forårsaket av en handling eller unnlatelse fra flyselskapet. Norwegian er derfor av den
oppfatning av uregelmessigheten som oppsto som følge av dårlige værforhold, er
utenfor Norwegians kontroll.

Basert på det ovenstående mener Norwegian at det ikke er grunnlag for
standarderstatning i denne saken.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at kanselleringen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7. 

Værforhold som påvirker flytrafikken ved at det ikke er mulig å lande/ta av, ved at
det oppstår overbelastning på flyplassen eller lignende, kan være en ekstraordinær
omstendighet i forordningens forstand som medfører at den reisende ikke har krav
på erstatning. Dette må vurderes konkret. Det er flyselskapet som må godtgjøre at det
foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå forsinkelsen. 

I tråd med EU-domstolens avgjørelse C-74/19 kan en hendelse på en forutgående
flyvning kvalifisere som en ekstraordinær omstendighet der hendelsen forårsaker
forsinkelser for de etterfølgende flyvningene. Forutsetningen er at det er en direkte
årsakssammenheng mellom den ekstraordinære omstendigheten og forsinkelsen av
påfølgende flyvning.

Nemnda finner det godtgjort ut fra den fremlagte dokumentasjonen at kanselleringen
i dette tilfellet skyldtes dårlige værforhold (glatt rullebane og vanskelige forhold for
bremsing av fly) som medførte at forutgående flyvning DY1323 fra London Gatwick
til Tromsø ikke kunne lande i Tromsø. Dette er underbygget av METAR-rapport som
viser værforholdene for den aktuelle tidsperioden, samt irregularitets-e-post fra
operations control centre. Flyet ble dermed omdirigert til Oslo lufthavn, og det ble satt
opp erstatningsfly. Nemnda mener dette må anses som en ekstraordinær omstendighet i
forordningens forstand. 

Nemnda finner det godtgjort at det var direkte årsakssammenheng mellom
værforholdene ved Tromsø tidligere på dagen og kanselleringen av klagers flyvning.
Nemnda mener videre at Norwegian har truffet rimelige tiltak for å minimere ulempe
for passasjerene ved å innsette erstatningsfly for å gjennomføre flyvningene senere på
dagen da værforholdene og landingsforholdene var bedre. Kanselleringen gir etter dette
ikke rett til standarderstatning idet den skyldes ekstraordinære omstendigheter som ikke
kunne vært unngått om alle rimelige tiltak hadde vært truffet.

Vedtak

Transportklagenemnda anbefaler at klager ikke gis medhold.