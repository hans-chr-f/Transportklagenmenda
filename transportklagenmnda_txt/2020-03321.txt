Vedtak i Transportklagenemnda - Fly

Sammendrag

Krav om refusjon av flybilletter. Klager sendte inn
forespørsel om refusjon av flyreisen før avgang.

Dato
26.04.2021

Saksnummer
2020-03321

Tjenesteytere
Norwegian Air Shuttle

Klager har i det vesentlige anført

Klager hadde bestilt en reise for seg selv og fem medpassasjerer for en reise med
DY1504 fra Oslo til Praha den 9. juli 2020 og med DY1503 fra Praha til Oslo den 14.
juli 2020. Klager anfører at han aldri kansellerte bestillingen og at det var flyselskapet
som kansellerte flyvningene. Han mottok aldri noen informasjon om kanselleringene.
Han sendte inn en søknad om refusjon før avreise, og anfører at det aldri ble gitt noen
informasjon om at dette var å betrakte som en frivillig avbestilling fra hans side.

Klager krever full refusjon av flybillettene pålydende 8 950 kroner.

Tjenesteyterne har i det vesentlige anført
Flyselskapet har tross oppfordringer ikke inngitt tilsvar i saken.

Nemnda bemerker

Flyselskapet har tross oppfordring ikke avgitt uttalelse til nemnda. Nemnda treffer
da vedtak basert på opplysningene som er fremkommet tidligere i saken, jf.
transportklagenemndforskriften § 5-3 tredje ledd.

På bakgrunn av sakens opplysninger legger nemnda til grunn at klager sendte inn en
forespørsel om refusjon av bestillingen før avgang. Klager har opplyst om at han ikke
hadde fått beskjed om at flyvningene var kansellert. Klager har videre anført at det ikke
ble opplyst om at dette var å betrakte som en frivillig avbestilling.

Nemnda kan forstå at man i en slik situasjon går ut fra at flyvningene vil bli kansellert.
Imidlertid kan ikke nemnda se at det kan legges til grunn at det var bekreftet at
flyvningene var eller ville bli kansellert. Når man ber om refusjon av en reise, ber man
om å få pengene tilbake. Det vil dermed ikke lenger foreligge noen avtale om levering
av tjenesten man har kjøpt. Etter dette tidspunktet vil det heller ikke foreligge noen
bekreftet reservasjon på de aktuelle flyvningene, slik at EU-forordning 261/2004 ikke
kommer til anvendelse, jf. artikkel 3 nummer 2 bokstav a. Klager har derfor ingen
krav etter EU-forordningen selv om Norwegian senere eventuelt skulle ha kansellert
flyvningene.

Klager har opplyst at han krevde refusjon av billettene fordi "alle forsto på dette
tidspunktet at Norwegian ikke ville kunne levere". At "alle" forstår at flyvningen vil
bli kansellert gir ikke rett til refusjon. Slik rett oppstår først når flyvningen faktisk blir
kansellert fra flyselskapets side. Frem til dette tidspunktet har flyselskapet rett til å
gjennomføre flyvningen og fastholde avtalen med passasjeren. 

I punkt 2.2 av EU-kommisjonens veileder for passasjerrettigheter i lys av covid-19-
situasjonen uttrykkes det at der det er den reisende som avlyser reisen, er forholdet ikke
regulert i forordningen, og det er da flyselskapets alminnelige billettvilkår som gjelder.
I dette tilfellet kansellerte klager billettene sine selv, og han har ikke krav på refusjon av
billettene i henhold til forordningen.

Forholdet må derfor vurderes på annet grunnlag. Det går frem av fremlagt reisekvittering
at klager hadde kjøpt LowFare-billetter. Disse er ikke refunderbare. I slike tilfeller har
passasjeren kun rett på refusjon av refunderbare skatter og avgifter. Nemnda anbefaler
derfor at Norwegian refunderer refunderbare skatter og avgifter dersom dette ikke
allerede er blitt gjort.

Vedtak

Transportklagenemnda anbefaler at Norwegian refunderer refunderbare skatter og
avgifter til klager dersom dette ikke allerede er gjort. For øvrig gis ikke klager medhold.