Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
09.10.2018

Saksnummer
2017-03009

Tjenesteytere
SAS

Klager har i det vesentlige anført

Klager skulle reise fra Tromsø til Wien via Oslo og München den 7. november 2017 kl
08.30 med ankomst Wien kl 16.05. SK4409 fra Tromsø til Oslo ble forsinket slik at klager
mistet sin videreforbindelse. Klager ble booket om og ankom endelig bestemmelsessted
mer enn fem timer forsinket.

Klager mener manglende crew ikke er å anse som en ekstraordinær omstendighet.
Videre hevder han været var fint i Tromsø på tidspunktet.

Klager krever standarderstatning 400 euro i henhold til EU-forordning 261/2004.

Det vises for øvrig til klagers brev.

Tjenesteyterne har i det vesentlige anført
SK4409 ble forsinket som følge av dårlige værforhold i Alta på tidligere flyvning. SAS viser
til fremlagt dokumentasjon. 

Flymaskin LNRCZ som skulle operere SK4409 hadde dagen i forveien rute Oslo - Tromsø
- Alta. Flymaskinen skulle så den 7. november fly Alta - Tromsø - Oslo. Grunnet dårlige
værforhold i Alta ble flymaskinen omdirigert til Tromsø den 6. november. Dagen etter
ville flyet derfor operere ruten Tromsø - Alta - Oslo for å frakte strandede passasjerer i
Tromsø til Alta.  

For at klager skulle slippe å fly via Alta, ble han booket om til neste ledige fly fra Tromsø
kl 11.40 til Oslo og videre til København, som var en raskere rute. Han ankom Wien kl
21.45. 

Hendelsen er ikke kompensasjonsberettiget da årsaken var ekstraordinære
omstendigheter utenfor SAS kontroll. 

Det vises for øvrig til SAS' brev.

Nemnda bemerker

Forsinkelse som medfører at passasjerene kommer mer enn 3 timer senere frem enn
planlagt til det endelige bestemmelsesstedet,  utløser en plikt for flyselskapet til å
utbetale standarderstatning med mindre selskapet godtgjør at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf EU-forordning 261 / 2004 artiklene 5, 6 og 7 og EU-domstolens avgjørelser
i sak Sturgeon-Condor av 19.11.2009 (C-402/07) og Nelson med flere av 23.10.2012
(C-581/10).

Værforhold som påvirker flytrafikken ved at det ikke er mulig å lande / ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det
kreves ikke at værforholdene er den direkte utløsende årsaken. Det er tilstrekkelig at de
vanskelige værforholdene utgjør en indirekte årsak til forsinkelsen.

Slik nemnda ser det har flyselskapet SAS godtgjort at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet:

Flyselskapet har fremlagt en grundig forklaring med dokumentasjon for at det var
vanskelige værforhold som førte til at flymaskinen som skulle operere flyvningen fra
Tromsø til Oslo måtte, på vei til Alta dagen i forveien, omdirigeres til Tromsø grunnet
dårlig vær i Alta. Flyet gikk dagen etter først til Alta og deretter til Oslo. Dette for å frakte
strandede passasjerer i Tromsø til Alta. SAS valgte å booke om klager fra Tromsø til Oslo
med et senere fly for at han skulle unngå å fly via Alta og bli ytterligere forsinket. 

Ved vurderingen av om alle rimelige tiltak ble truffet for å unngå forsinkelsen, må
det foretas en helhetsvurdering av situasjonen. Nemnda er av den oppfatning at
omdisponeringen selskapet foretok, gjorde at færrest mulig passasjerer ble berørt av
værforholdene og at klagers behov samtidig ble ivaretatt. 

Nemnda kan etter dette ikke anbefale at klager gis medhold i sitt krav på
standarderstatning.

Vedtak

Transportklagenemnda - fly anbefaler ikke at klager gis medhold.