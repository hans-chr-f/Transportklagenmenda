Vedtak i Transportklagenemnda - Fly

Sammendrag

Krav om erstatning for tapt arbeidsfortjeneste grunnet ruteendring.

Dato
20.10.2020

Saksnummer
2020-00517

Tjenesteytere
Norwegian Air Shuttle

Klager har i det vesentlige anført

Klager med reisefølge (til sammen tre personer) bestilte den 8. september 2019 flyreise
fra Oslo til Madrid med D86071 den 20. desember 2019 kl. 16.15. Klager fikk den 30.
september 2019 beskjed om at flyvningen var kansellert grunnet endringene med
Boeing 737 MAX-flyene. Ny rutetid var den 20. desember 2019 kl. 09.10. Dette medførte
at klager måtte ta fri fra jobb 20. desember 2019. Norwegian tilbød å kansellere og
refundere billettene, men eneste alternative rute var med Iberia, noe som ville kostet det
dobbelte, 7000 kroner for hver person i reisefølget.

Klager anfører at Norwegian har hatt god tid til å tilpasse seg endringene med Boeing
737 MAX-flyene og at det ikke var noen god grunn til å endre rutetiden til et mer ugunstig
tidspunkt som gjorde at klager måtte ta fri fra jobb.

Klager krever at Norwegian erstatter 2945,31 kroner for tapt arbeidsfortjeneste den 20.
desember 2019.

Tjenesteyterne har i det vesentlige anført
Ruteendringen skjedde som følge av at flyene av typen Boeing 737 MAX ble satt
på bakken i mars 2019 av sikkerhetsmessige hensyn. I henhold til de generelle
befordringsvilkårene forbeholder Norwegian seg retten til å foreta ruteendringer. Skulle
ruteendringer over 60 minutter derimot føre til at reisende ikke lenger ønsker å benytte
seg av billettene, vil disse refunderes.

Det vises til artikkel 11 om rutetider og uregelmessigheter i Norwegians generelle
befordringsvilkår:
«Vi vil gjøre vårt ytterste for å følge den publiserte tidtabell som gjelder for
befordringsdagen. Rutetidene i publiserte tidtabeller er ikke garanterte og kan endre seg
fra tidtabellen utgis til den dato du ønsker å reise. Vi forbeholder oss retten til å foreta
ruteendringer.»

Det følger av EU-forordning 261/2004 artikkel 5 punkt 1 bokstav c at passasjerer har
krav på standarderstatning ved kanselleringer, med mindre de blir informert om
kanselleringen to uker før avgang, jf. underpunkt (i). Dermed har passasjeren følgelig ikke
rett til standarderstatning, i tråd med EU-forordning 261/2004.

Hva gjelder kravet om erstatning for tapt arbeidsinntekt, anfører Norwegian at det
ikke er noen bestemmelse i EU-forordning 261/2004 for forhåndsbetalte utgifter
eller eventuelle følgeskader som tap av forhåndsbetalte tjenester. De britiske
luftfartsmyndighetene konkluderte nylig i en sak med at forordningen ikke pålegger
flyselskapene å refundere eventuelle forhåndsbetalte tjenester som blir overflødige som
resultat av en forsinkelse eller kansellering.

I dette tilfellet ble klager informert om endringen nærmere tre måneder før avreisedato,
og ble i e-post den 30. september 2019 automatisk tilbudt muligheten til å booke om til
en annen reisedato eller et mer passende tidspunkt. Det ble også tilbudt full refusjon.
Norwegian mener at klager hadde alle muligheter til å unngå tapet og at tapet av inntekt
ikke har sammenheng med endret avreisetidspunkt.

Nemnda bemerker

Klagers flyvning den 20. desember 2019 kl. 16.15 ble endret den 30. september 2019, slik
at ny avgang ble den 20. desember 2019 kl. 09.10.

Det fremgår av EU-forordning 2004/261 artikkel 5 nr. 1 bokstav c i) at dersom flyselskapet
opplyser om innstilling av en flyvning minst to uker før planlagt avgangstid, har
passasjeren ikke krav på standarderstatning. Kanselleringen gir derfor ikke rett til
standarderstatning.

Forordningen begrenser imidlertid ikke den reisendes rett til erstatning på annet
grunnlag, jf. artikkel 12. Klager krever erstatning for tapt arbeidsfortjeneste.

Etter luftfartsloven § 10-20 er fraktføreren ansvarlig for tap som følge av forsinkelse, med
mindre det godtgjøres at fraktføreren har tatt alle forholdsregler som med rimelighet kan
kreves, eller at det ikke har vært mulig å ta slike forholdsregler.

Norwegian har i det aktuelle tilfellet opplyst at ruteendringen skjedde som følge av at
flyene av typen Boeing 737 MAX ble satt på bakken i mars 2019 av sikkerhetsmessige
hensyn, men det er ikke forklart nærmere hvilke forholdsregler om er tatt. Klagers
billett ble solgt i september 2019, og nemnda mener Norwegian i dette tilfelle ikke har
godtgjort at fraktføreren har tatt alle forholdsregler som med rimelighet kan kreves.
Norwegian er følgelig i utgangspunktet ansvarlig for det tap klager er påført.

Nemnda mener derfor at klagers krav om erstatning for tapt arbeidsfortjeneste
må dekkes av flyselskapet. Tapet er oppstått som følge av ruteendringen, og det er
tilstrekkelig godtgjort.

Vedtak

Transportklagenemnda - fly anbefaler at Norwegian dekker klagers tapte
arbeidsfortjeneste på kroner 2945,31.

Forbrukerrepresentant Maite de Geus-Cossard, Forbruker Europa, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.