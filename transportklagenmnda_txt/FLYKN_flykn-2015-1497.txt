Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
02.11.2016

Saksnummer
1497/15F

Tjenesteyter
Norwegian Air Shuttle ASA

Klager har i det vesentlige anført:

Klager skulle reist fra Bangkok (kl. 09:00) til Oslo (kl. 16:10) 30. oktober 2014 med DY7202.
Denne flyvningen ble forsinket med 3 timer og 26 minutter.

Klager mottok forpleining og fikk oppgitt at grunnen var teknisk feil.

Klager krever Klager krever standarderstatning 300 euro per person i henhold til EU-
forordning 261/2004.

Det vises for øvrig til klagers brev.

Norwegian Air Shuttle ASA har i det vesentlige anført:

DY7202 fra Bangkok til Oslo 30. oktober 2014 ble forsinket med 3 timer og 33 minutter som
følge av ekstraordinære omstendigheter på tidligere avgang. En mus var blitt observert
om bord i cockpit, og skadedyrkontrollen måtte tilkalles. Det ble også satt ut musefeller.
Hendelsen var ekstraordinær og utenfor Norwegians kontroll.

Det vises til fremlagt dokumentasjon.

I henhold til dom C-402/07 i EU-domstolen (Sturgeon-dommen), er flyselskapene unntatt fra
videre kompensasjon hvis årsaken til forsinkelsen er ekstraordinære omstendigheter utenfor
flyselskapets kontroll som forhindrer flyvningen. En omstendighet som er utenfor Norwegians
kontroll er hendelser som ikke er forårsaket av en handling eller unnlatelse av flyselskapet.

Norwegian kan ikke imøtekomme klagers krav om standarderstatning i henhold til EU-
forordning 261/2004.

Det vises for øvrig til Norwegians brev.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med 3 timer og 33 minutter.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Nemnda legger på bakgrunn av de foreliggende opplysninger til grunn at forsinkelsen skyldtes
at det ble oppdaget en mus i flyet på en tidligere flygning. En liten mus kan gjøre stor skade
på et fly. Av sikkerhetsmessige grunner måtte derfor et skadedyrfirma tilkalles, og forsinkelse
oppsto.

Nemnda er av den oppfatning at mus i flyet er å anse som en ekstraordinær omstendighet
i forordningens forstand. Det er ikke noe som indikerer at Norwegian eller deres
samarbeidspartnere kan lastes for at musen kom inn i flyet. Nemnda finner godtgjort at
forsinkelsen ikke kunne vært unngått selv om alle rimelige tiltak var truffet. Forsinkelsen
gir etter dette ikke rett til erstatning, og nemnda finner ikke å kunne anbefale at klager gis
medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.