Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
20.06.2014

Saksnummer
038/14F

Tjenesteyter
Norwegian Air Shuttle ASA

Krav om standarderstatning grunnet forsinkelse.

Klager har i det vesentlige anført:

Klager skulle reise fra København til Oslo den 28. november 2013 kl. 17:00 med DY3239.
Avgangen ble over syv timer forsinket.

Klager fikk ingen beskjed om forsinkelsen på forhånd. Klager mener at denne hendelsen
var innenfor Norwegians kontroll, og at flyselskapet burde ha satt inn et erstatningsfly på et
tidligere tidspunkt. Det var problemer med dette flyet allerede dagen før.

Da klager ankom Gardermoen hadde flytoget sluttet å gå, klager måtte derfor ta drosje til
hjemsted.

Klager krever standarderstatning 250 euro i henhold til EU-forordning 261/2004. Videre krever
klager refusjon av drosjeutgift fra Gardermoen til Oslo.

Det vises for øvrig til klagers brev.

Norwegian har i det vesentlige anført:

DY3239 ble forsinket 7 timer og 3 minutter som følge av uforutsett teknisk feil, det vises til
fremlagt teknisk rapport.

I de tilfeller hvor en uregelmessighet er forårsaket av en ekstraordinær omstendighet, er
flyselskapet unntatt fra forpliktelse til å utbetale kompensasjon. I henhold til EU-forordning
261/2004 artikkel 5(3) skal et transporterende flyselskap ikke være pålagt å betale erstatning
i samsvar med artikkel 7, dersom det kan godtgjøre at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Omstendigheter som er utenfor flyselskapets kontroll er hendelser som ikke er forårsaket av
en handling eller unnlatelse av flyselskapet.

I henhold til dom C-402/07 i EU-domstolen (Sturgeon-dommen), er flyselskapene unntatt fra
videre kompensasjon hvis årsaken til forsinkelsen er ekstraordinære omstendigheter utenfor
flyselskapets kontroll som forhindrer flyvningen. En omstendighet som er utenfor Norwegians
kontroll er hendelser som ikke er forårsaket av en handling eller unnlatelse av flyselskapet.

Dom C-549/07, Wallentin-Hermann v Alitalia, prøver å definere ekstraordinære
omstendigheter, og i henhold til dommen kan tekniske problemer som oppdages under
vedlikehold ikke defineres som ekstraordinære omstendigheter. I dette tilfellet ble feilen
oppdaget under drift. Videre fremkommer det at man ikke kan utelukke at tekniske feil
utgjør ekstraordinære omstendigheter dersom den stammer fra hendelser som er utenfor
flyselskapets normale virksomhet og ligger utenfor deres faktiske kontroll. Hendelser som ikke
er en del av Norwegians normale virksomhet er hendelser som ikke forekommer gjentagende
ved drift av flymaskinen.

Norwegian kan bekrefte at flyselskapet følger alle vedlikeholdsprogram pålagt av
myndighetene og flyprodusenten, og at det tekniske problemet oppstod under drift og
utenfor planlagt vedlikehold.

Klager hevder han måtte ta drosje fra Gardermoen grunnet sen ankomst. Norwegian minner
om at flybussen hadde avgang hvert 40. minutt fra Gardermoen til Oslo på dette tidspunktet.
Flyselskapene er uansett unntatt fra plikt til å refundere drosje etter ankomst da årsaken til
hendelsen var ekstraordinære omstendigheter.

På bakgrunn av ovennevnte opplysninger kan Norwegian ikke imøtekomme klagers krav.

Det vises for øvrig til Norwegians brev.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med over syv timer.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU- domstolens avgjørelser i sak Sturgeon-Condor av 19.
november 2009 og i sak Nelson m.fl. av 23. oktober 2012.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå forsinkelsen.

Norwegian har opplyst at forsinkelsen skyldtes en instrumentfeil. Dette er underbygget ved
fremleggelse av arbeidsordre på LNNGK og en log over flyets bevegelser i samme tidsrom.
Nemnda kan ikke se at disse opplysningene stemmer overens. Norwegian har ikke opplyst
om flybytte eller lignende. Nemnda er etter en samlet vurdering av den oppfatning at
Norwegian ikke har godtgjort at forsinkelsen skyldtes en ekstraordinær omstendighet som
ikke kunne vært unngått selv om alle rimelige tiltak var truffet. Forsinkelsen gir etter dette
rett til en standarderstatning på 250 euro. I standarderstatningen inngår utgifter til drosje, jf.
forordningen artikkel 12.

Vedtak:

Transportklagenemnda - fly anbefaler at klager gis en erstatning på 250 euro.

Vedtaket var enstemmig.