Vedtak i Transportklagenemnda - Fly

Sammendrag

Krav om standarderstatning og refusjon av utgifter som følge av kansellering.

Dato
14.06.2023

Saksnummer
2022-02887

Tjenesteytere
SAS

Klager har i det vesentlige anført

Tre personer skulle reise tur-retur med SAS den 27. juni - 11. juli 2022 fra Oslo til Las
Palmas, Gran Canaria. Klager bor i Bergen, og kjørte bil til Oslo natt til den 27. juni. Klager
mottok melding om kansellering av SK4697 fra Oslo da de hadde ca. 1 times kjøring
igjen til Gardermoen. Klager valgte da å kjøre til flyplassen for å be om hjelp til eventuell
ombooking, ettersom de hadde bestilt hotellopphold på Gran Canaria. Klager fikk hjelp
til å booke om reisen til ny avgang den 2. juli, med retur 13. juli 2022. Klager bestilte
opphold en natt på flyplasshotell, for så å kjøre tilbake til Bergen dagen etter. 

Klager kjørte fra Bergen mot Gardermoen den 1. juli, og planla å bo på flyplasshotell
en natt før avreise til Gran Canaria den 2. juli. På vei til Gardermoen mottok klager
melding kl. 19:20 om at avgang med SK4697 var kansellert, og at det ikke fantes
alternative flyvninger. Klager fikk avbestilt sine hotellbestillinger, men lyktes ikke med
å få refusjon av forhåndsbetalt parkering på Gardermoen. Klager krever å få dekket 13
dager for parkering han ikke fikk benyttet, samt kjøregodtgjørelse. Klager har sendt to
erstatningskrav til SAS, både for reisen den 27. juni, og for reisen 2. juli.
SAS har ubetalt standarderstatning, EUR 400 per person, og NOK 2295 for utgifter til
hotell.

Klager krever standarderstatning for kansellering av begge avgangene, samt
kjøregodtgjørelse og parkeringskostnader med til sammen NOK 4398.

Tjenesteyterne har i det vesentlige anført
SAS har bekreftet at de har utbetalt NOK 4398 til klager.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var blitt truffet, eller med mindre flyselskapet kan bevise at
passasjeren har fått informasjon om endringen minst 2 uker før planlagt avgangstid, jf
EU-forordning 261/2004 artikkel 5 og 7. 

Nemnda legger til grunn at klagers flyvning med flight SK4697 fra Oslo til Las
Palmas ble kansellert mindre enn to uker før avreise. Klager har etter dette krav på
standarderstatning med 400 euro per person, som SAS har utbetalt til klager.   

Klager ble ombooket til ny avgang den 1. juli, også denne avgangen ble kansellert.

En passasjer kan ha krav på standarderstatning for flere uregelmessigheter på samme
reise og viser i den forbindelse til avgjørelse i EU-domstolen av 12. mars 2020 i sak
C-832/18. Klager har etter nemndas syn derfor krav på ytterligere standarderstatning
med 400 euro per person.

Klager pådro seg utgifter til hotell som SAS har refundert. Klager har videre fremsatt
krav om kjøregodtgjørelse med NOK 3119 og parkeringskostnader med NOK 1279. Dette
beløpet har SAS også dekket.  

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at SAS utbetaler ytterligere 400 euro per person i
standarderstatning til klager (til sammen EUR 1 200).