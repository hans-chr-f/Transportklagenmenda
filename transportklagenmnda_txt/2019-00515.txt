Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
14.01.2020

Saksnummer
2019-00515

Tjenesteytere
Cobrex Trans
AVIATRADE

Klager har i det vesentlige anført

Klager med reisefølge (til sammen to personer) skulle reise fra Trondheim til Barcelona
den 21. juli 2018 kl. 11.40 med ankomst kl. 15.30 med Cobrex Trans flight CBX525. Dagen
før avreise ble klager informert om at flyet var kansellert og at de var booket om til nytt
fly med Iberia kl. 18.20 med ankomst kl. 22.10. Det ble også skriftlig informert om at
flyselskapet ville utbetale standarderstatning i henhold til EU-forordning 261/2004.

Klager har ikke mottatt noen erstatning og krever 400 euro per person.

Tjenesteyterne har i det vesentlige anført
Cobrex Trans har ikke avgitt uttalelse til klager eller til nemnda.

Nemnda bemerker

Flyselskapet Cobrex Trans har tross oppfordring ikke avgitt uttalelse til nemnda. Nemnda
treffer vedtaket på grunnlag av opplysningene som er fremkommet tidligere i saken, jf.
transportklagenemndforskriften § 5-3 tredje ledd.

Nemnda legger således til grunn at klagers flyvning ble kansellert og at hun kom mer enn
tre timer forsinket frem til sitt endelige bestemmelsessted Barcelona. Klager har fremsatt
krav om standardkompensasjon 400 euro per person for hendelsen i henhold til EU-
forordning 261/2004. 

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7.

Cobrex Trans har som nevnt ikke avgitt uttalelse til klager eller til nemnda. Selskapet
har følgelig ikke godtgjort at kanselleringen skyldtes en ekstraordinær omstendighet
som ikke kunne vært unngått. Klager har etter nemndas syn derfor krav på
standardkompensasjon på 400 euro per person.

Vedtak

Transportklagenemnda-fly anbefaler at Cobrex Trans utbetaler 400 euro per person.