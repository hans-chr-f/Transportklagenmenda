Vedtak i Pakkereisenemnda

Sammendrag

Krav om prisavslag pga. leilighetens og balkongens beliggenhet.

Dato
19.02.2016

Saksnummer
172/15P

Tjenesteyter
Star Tour AS

Saken gjelder:

Krav om prisavslag pga. leilighetens og balkongens beliggenhet.

Klager har i det vesentlige anført:

Klager bestilte en ukes reise for to personer med innkvartering i en 1-romsleilighet med
balkong på Ibiscos Garden, Rethymnon, Kreta i perioden 19.06.15 - 26.06.15.

Ved bestilling kunne klager velge mellom markterrasse eller balkong. Da de ikke ville bo nede
ved marken, bestilte de balkong mot et tillegg. Klager påpeker at Star Tour hevder at hvis de
hadde bestilt markterrasse, hadde de ikke betalt noe tillegg. Klager mener dette er et forsøk
på avsporing av saken, da det ikke er det saken dreier seg om. Det de klager på er leilighetens
og balkongens beliggenhet.

Klagers tildelte leilighet hadde ingen utsikt, kun utsikt mot en betongvegg, et svært tre og
en svalgang med flere leilighetsinnganger og med direkte innsyn til klagers leilighet. Dette
anser de som en mangel. Klager fikk den leiligheten som hadde dårligst beliggenhet i hele
hotellanlegget.

Klager krever et prisavslag på totalt kr 3.000.

Det vises for øvrig til klagers brev.

Star Tour har i det vesentlige anført:

Slik Star Tour oppfatter henvendelsen så reagerer klager på at de måtte betale for balkong og
leilighetens beliggenhet.

Klager fikk leilighet med balkong som bestilt. Det er mulig å bestille utsikt, for eksempel
bassengutsikt dersom dette er ledig.

Det er vanskelig å svare på hvilken type leilighet som lå ledig da klager bestilte reisen den 22.
april. Dersom klager hadde valgt markterrasse hadde de ikke betalt noe tillegg.

Under vedlagt lenke beskriver Star Tour de ulike typer leiligheter som finnes: http://
www.startour.no/feriereiser/hellas/kreta/rethymnon/ibiscos-garden/verdt-a-vite/
pc-000017400/#content

Klager tok kontakt med Star Tours guider og fikk den 20.06. tilbud om å bytte til en leilighet
med bassengutsikt mot å betale 100 Euro. Dette takket klager nei til.

Star Tour viser til sine nettsider hvor følgende fremgår: «Vær oppmerksom på at rommene
har forskjellig beliggenhet. Du har ikke rett til avslag i prisen fordi om rommet har en mindre
attraktiv beliggenhet».

Star Tour kan ikke se at det er mangler ved reisen som berettiger til prisavslag eller
kompensasjon. De har likevel tilbud klager et gavekort på kr 1.000.

Det vises for øvrig til brev fra Star Tour.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2.

Nemnda har gjennomgått sakens dokumenter. Det fremgår at klageren har bestilt en 1-
romsleilighet med balkong, hvilket han også har fått. Klagen gjelder utsikten fra balkongen,
samt beliggenhet i forhold til en svalgang.

Nemnda kan ikke se at den leiligheten klageren fikk har en annen beliggenhet enn det han
har betalt for. I et kompleks vil det være forskjellig utsikt fra balkongene, og dette avspeiles
ofte i romprisen. De opplysninger som fremgår på arrangørens nettsider er en del av avtalen.
Det  fremgår der at det ikke gir grunnlag for avslag i prisen at rommet har en mindre attraktiv
beliggenhet.

Nemnda har merket seg at arrangøren har tilbudt klageren et gavekort på kr 1.000.

Vedtak:

Pakkereisenemnda kan ikke anbefale at det blir gitt prisavslag i dette tilfellet.

Vedtaket er enstemmig.