Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
04.09.2013

Saksnummer
523/12F

Tjenesteyter
Air France

Krav om standarderstatning grunnet kansellering.

Klager har i det vesentlige anført:

Klager skulle reise fra Oslo til Lima via Paris den 15. juli 2012 kl. 06:35. AF1275 fra Oslo til Lima
ble kansellert.

Klager ble booket om til ny avgang kl. 15:05, og ankom Lima 14 timer forsinket.

Klager krever standarderstatning i henhold til EU-forordning 261/2004.

Air France har i det vesentlige anført:

AF1275 ble kansellert som følge av teknisk feil, hydraulikk lekkasje, det vises til teknisk
rapport. Hendelsen betegnes som force majeure. Air France følger alle vedlikeholdsprogram
for sin flåte, men det kan likevel oppstå uforutsette hendelser, som i denne saken.

I henhold til EU-forordning 261/2004 er en kansellering ikke kompensasjonsberettiget dersom
flyselskapet kan bevise at hendelsen ble forårsaket av ekstraordinære omstendigheter som
ikke kunne vært unngått selv om alle rimelige tiltak var truffet.

Air France ønsker å erstatte klagers utgifter i ventetiden mot originale kvitteringer, men kan
dessverre ikke imøtekomme krav om standarderstatning.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

Innstillingen skyldtes i dette tilfellet en hydraulikklekkasje i en av vingeklaffene.

Saken er forelagt Luftfartstilsynets tekniske avdeling som ikke har noen bemerkninger til
flyselskapets beskrivelse av den tekniske feilen eller den fremlagte dokumentasjonen.

Nemnda legger på bakgrunn av de foreliggende opplysninger til grunn at feilen oppsto uten
forvarsel til tross for at rutinemessig teknisk vedlikehold var gjennomført.

I den foreliggende situasjon var det etter nemndas vurdering ikke praktisk mulig å treffe tiltak
for å unngå feilen eller kanselleringen. Kanselleringen gir derfor ikke rett til erstatning.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.