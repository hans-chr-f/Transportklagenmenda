Vedtak i Transportklagenemnda - Fly

Sammendrag

Krav om standardkompensasjon ved forsinkelse. Omdirigering ved tåke.

Dato
29.08.2019

Saksnummer
2019-00423

Tjenesteytere
Norwegian Air Shuttle

Klager har i det vesentlige anført

Klager reiste med Norwegians flyvning DY333 fra Bardufoss (BDU) til Oslo lufthavn (OSL)
28. desember 2018 kl. 11.20. Flyet var i utgangspunktet én time forsinket fra Bardufoss,
men landing ved Oslo lufthavn ble avbrutt, og flyet ble omdirigert til Sandefjord - Torp. 

I Sandefjord måtte passasjerene vente en stund før det ble satt opp buss til
Oslo lufthavn. På bakgrunn av det ovennevnte har klager fremsatt krav om
standardkompensasjon på 400 euro i henhold til EU-forordning 261/2004.

Tjenesteyterne har i det vesentlige anført
Norwegians flyvning DY333 fra Bardufoss til Oslo 28. desember 2018 ble omdirigert
til Sandefjord - Torp som følge av tåke ved Oslo lufthavn. Dagens teknologi gjør det
mulig for nesten alle fly på lande selv i tung tåke. Muligheten til å lande i tåke avhenger
blant annet av flytype og flyets teknologi og flyplassens teknologiske utstyr. Forholdene
denne dagen gjorde det derimot umulig å bruke dette systemet (ILS-instrumentalt
landingssystem). Det vises til fremlagt dokumentasjon. 

DY333 landet ved nærmeste mulige flyplass, og det ble satt opp busstransport til Oslo
lufthavn. 

Norwegian har anført at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet har på dette grunnlag avvist klagers krav om standardkompensasjon.

Nemnda bemerker

Norwegians flyvning DY333 fra Bardufoss til Oslo 28. desember 2018 ble omdirigert til
Sandefjord - Torp. Passasjerene kom om lag fem timer forsinket frem til Oslo lufthavn. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 
I dette tilfellet skyldtes forsinkelsen tett tåke ved Oslo lufthavn. Det var, til tross for
avanserte teknologiske systemer, ikke mulig å lande ved flyplassen på dette tidspunktet.
Det vises til fremlagt dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningens forstand. Norwegian iverksatte tiltak ved å transportere
berørte passasjerer med buss fra Sandefjord til Oslo lufthavn. Nemnda legger til grunn at
forsinkelsen ikke kunne vært unngått selv om alle rimelige tiltak var truffet. Forsinkelsen
gir etter dette ikke rett til standarderstatning, og nemnda anbefaler ikke at klager gis
medhold i sitt krav.

Vedtak

Transportklagenemnda - fly anbefaler ikke at klager gis medhold.