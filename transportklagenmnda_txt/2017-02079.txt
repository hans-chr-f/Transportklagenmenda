Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
05.06.2018

Saksnummer
2017-02079

Tjenesteytere
Freebird Airline

Klager har i det vesentlige anført

Klager med reisefølge på fire skulle reise fra Stavanger til Antalya den 15. juli 2017 kl
11.10 med flight FHY854. Avgangen ble mer enn fem timer forsinket.

Klager krever standarderstatning 400 euro per person i henhold til EU-forordning
261/2004.

Tjenesteyterne har i det vesentlige anført
Freebird Airline har ikke avgitt uttalelse til nemnda vedrørende saken. Til klager har
flyselskapet i det vesentlige anført:

FHY854 ble forsinket grunnet birdstrike. Flymaskinen måtte gjennom teknisk kontroll før
det kunne fortsette driften. Erstatningsfly var ikke  å oppdrive og en forsinkelse var ikke
til å unngå. 

Hendelsen er ikke kompensasjonsberettiget i henhold til EU-forordning 261/2004 da
årsaken var ekstraordinære omstendigheter utenfor Freebird Airlines kontroll.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Slik nemnda ser det har flyselskapet Freebird Airlines godtgjort at verken forsinkelsen
eller de ekstraordinære omstendighetene kunne vært unngått selv om alle rimelige tiltak
var truffet:

Flyselskapet har i flere like saker, bl.a. FLYKN-2017-1711, fremlagt dokumentasjon for at
forsinkelsen på den aktuelle flygningen skyldtes kollisjon med fugl. Kollisjon med fugl er
en ekstraordinær omstendighet i forordningens forstand, jf EU-domstolens avgjørelse i
saken Peskova med flere av 04.05.2017 (C-315 / 15) avsnitt 26. 

Forsinkelsen gir etter dette ikke rett til standarderstatning.

Vedtak

Transportklagenemnda - fly anbefaler ikke at klager gis medhold.