Vedtak i Transportklagenemnda - Fly

Sammendrag

Krav om standardkompensasjon ved kansellering. Steinras.

Dato
31.01.2018

Saksnummer
2017-00756

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY360 fra Oslo lufthavn (OSL) til Harstad/
Narvik (EVE) 27. mars 2017 kl. 08.55. Flyvningen ble kansellert. Klager ble booket om til ny
flyvning kl. 15.00, men da klager likevel hadde gått glipp av sin planlagte arbeidsdag, ble
han booket om til ny flyvning kl. 20.50 etter eget ønske. 

Klager er kjent med at årsaken til kanselleringen var at kabinpersonalet på foregående
flyvning  var forhindret å nå frem til flyplassen som følge av et steinras. Klager erkjenner
at dette er et forhold utenfor Norwegians kontroll, men viser til at selskapet kunne sørget
for at det ble satt opp et fly fra Oslo til Harstad/Narvik, selv om flyvningen fra Evenes ikke
gikk som planlagt. 

Klager har på ovennevnte bakgrunn fremsatt krav om standardkompensasjon i henhold
til EU-forordning 261/2004 på 250 euro.

Tjenesteyterne har i det vesentlige anført
Norwegians flyvning DY360 fra Oslo lufthavn til Harstad/Narvik 27. mars 2017 ble
kansellert. Foregående flyvning fra Evenes til Oslo, DY360, ble også kansellert som følge
av at kabinpersonalet ikke nådde frem til flyplassen på grunn av et steinras langs veien.
Alle reisende ble booket om til senere avganger. 

Norwegian anfører at steinras langs veien, slik at kabinpersonalet ikke når frem til
flyplassen, er en slik ekstraordinær omstendighet som medfører at flyselskapene er
fritatt for sitt erstatningsansvar etter EU-forordning 261/2004, og at kanselleringen ikke
kunne vært unngått selv om alle rimelige tiltak ble truffet. Selskapet avviser på dette
grunnlag klagers erstatningskrav.

Nemnda bemerker

Norwegians flyvning DY360 fra Oslo lufthavn til Harstad/Narvik 27. mars 2017 ble
kansellert. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Nemnda legger til grunn at kanselleringen ble forårsaket av at kabinpersonalet ikke
nådde frem til flyplassen som følge av et steinras langs veien. Besetningen som skulle
operere foregående flyvning DY361 fra Evenes til Oslo lufthavn, skulle også operere
klagers flyvning DY360 tilbake til Evenes. Etter nemndas syn må en slik hendelse anses
som en ekstraordinær omstendighet i EU-forordningens forstand. 

Klager anfører at steinraset påvirket foregående flyvning, men at selskapet hadde
anledning til å treffe tiltak som forhindret at hans flyvning fra Oslo ble kansellert.
Nemnda har i en rekke saker om vanskelige værforhold akseptert at forsinkelser/
kanselleringer på tidligere flyvninger medfører følgeforsinkelser og - kanselleringer
for de neste flyvningene som er planlagt med samme flymaskin. Det samme må
gjelde i dette tilfellet. Nemnda kan på dette grunnlag ikke se at klager har krav på
standardkompensasjon i henhold til EU-forordning 261/2004, da kanselleringen skyldtes
en ekstraordinær omstendighet. Nemnda kan heller ikke se at dette kunne vært unngått
selv om alle rimelige tiltak ble truffet. 

Klager anfører videre at han først ble booket om til ny flyvning kl. 15.00, seks timer etter
opprinnelig avgangstid. Norwegian bestrider ikke dette. Klager mistet en arbeidsdag
som følge av kanselleringen. Det følger av EU-forordning 261/2004 artikkel 8 nummer
1 bokstav b at passasjerene har krav på "omruting snarest mulig". Dette må vurderes
konkret. Nemnda mener at Norwegians tilbud om omruting seks timer senere etter
omstendighetene må anses som tilstrekkelig.

Vedtak

Transportklagenemnda - fly anbefaler ikke at klager gis medhold.