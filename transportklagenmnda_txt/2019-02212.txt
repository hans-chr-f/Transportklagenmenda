Vedtak i Transportklagenemnda - Fly

Sammendrag

Krav om erstatning av dress på grunn av skade påført i sikkerhetskontrollen.

Dato
14.02.2020

Saksnummer
2019-02212

Tjenesteytere
Avinor

Klager har i det vesentlige anført

I forbindelse med en reise fra Oslo til Trondheim ble klagers dressjakke påført
skade i sikkerhetskontrollen og slik at den ikke lar seg reparere. Klager har fremlagt
dokumentasjon på skaden.

Klager krever erstatning av dressen som jakken er en del av, slik at han kan kjøpe en ny til
9500 kroner.

Tjenesteyterne har i det vesentlige anført
Hendelsen saken gjelder, fant sted 1. april 2019 kl. 07.10 på Oslo Lufthavn. Klager
sendte klagemelding til Avinor som følge av at hans dressjakke ble påført en skade i
sikkerhetskontrollen på flyplassen. Skademeldingen ble fylt ut i samråd med vaktleder
hos sikkerhetsleverandøren Nokas.

Klager sendte i tillegg inn et «Skadet gjenstand»-skjema via Avinors nettsider 11. april
2019. Her presiserte klager sitt erstatningskrav overfor Avinor. Klager forklarer her at
dressjakken er blitt påført et hull i stoffet som følge av sikkerhetskontrollen på Oslo
Lufthavn. Det er oppgitt at det koster 9500 kroner å erstatte dressjakken.

Det vises til påfølgende korrespondanse mellom Avinor og klager som er fremlagt i
saken.

Avinors utgangspunkt er at en ordinær gjennomføring av sikkerhetskontrollen ikke
gir grunnlag for å konkludere med at det foreligger ansvar grunnet uaktsomhet hos
sikkerhetskontrollør. Det må sannsynliggjøres at det er grunnlag for skyldansvar.
Objektivt ansvar eller ansvar etter kontrakt vil for øvrig ikke være aktuelt i en sak som
denne.

Avinor mener at det ikke er sannsynliggjort i denne saken at Avinor eller
underleverandøren Nokas har opptrådt med erstatningsbetingende uaktsomhet, og
dermed er vilkårene for erstatning ikke oppfylt.

I sikkerhetskontrollen har passasjeren et selvstendig ansvar for å anbringe personlige
eiendeler i kassene på en slik måte at skade ikke oppstår. På Avinors hjemmeside og på
flyplassen blir man informert om at mobiltelefoner, briller, små hodetelefoner og andre
løse gjenstander skal pakkes i håndbagasje eller ytterklær. Dette er et preventivt tiltak
som blant annet skal forhindre at tingene blir ødelagt.

Avinors oppfatning er at sikkerhetskontrollen er forsvarlig innrettet og at screeningen
i seg selv ikke representerer noen særlig risiko for skade, gitt at gjenstander blir
håndtert som beskrevet. For at Transportklagenemnda skal kunne konkludere med at
lufthavnoperatøren har et ansvar i dette tilfellet, må det foreligge positive holdepunkter
i saken for dette. De alminnelige beviskravene må gjelde, og det kan ikke være slik at
bevisbyrden snus, slik at Avinor må sannsynliggjøre eller bevise at en skade ikke er
skjedd i sikkerhetskontrollen.

På bakgrunn av ovennevnte anbefaler Avinor at Transportklagenemnda ikke gir klager
medhold.

Avinor har til tross for dette fremsatt tilbud om et minnelig oppgjør uten erkjennelse av
ansvar.

Dersom Transportklagenemnda skulle legge til grunn at klagers erstatningskrav er
berettiget, påpekes det at den aktuelle skaden ikke nødvendigvis gir rett til erstatning for
kjøp av et tilsvarende nytt produkt.

Avinor har fått dressen til gjennomsyn, og hullet det er snakk om, er svært lite (cirka
1 mm). Det er ikke noe som hindrer klager i å benytte dressjakken. I tillegg er ikke
kravet, som innebærer erstatning av en ny dress - både bukse og jakke - til 9500 kroner,
i samsvar med skadens omfang. Avinor vil derfor bestride at Avinor skal være fullt ut
ansvarlig for en helt ny dress basert på skadeomfanget. Klager har heller ikke sendt
dressen til skredder for reparasjon slik Avinor har anmodet om, og som er naturlig sett
hen til skadeomfanget.

På bakgrunn av dette kan ikke Avinor imøtekomme klagers krav om erstatning av
dressen.

Nemnda bemerker

Det er ikke bestridt at klagers jakke ble skadet i sikkerhetskontrollen. Det har imidlertid
ikke fremkommet opplysninger til nemnda om hvordan dette skal ha skjedd. Det er
passasjeren som selv plasserer sine ting i plastkassene, og passasjeren har dermed et
selvstendig ansvar for å anbringe personlige eiendeler på en slik måte at skade ikke
oppstår. For å ha krav på erstatning må det foreligge et ansvarsgrunnlag. I dette tilfellet
kreves det at personalet i sikkerhetskontrollen har handlet uaktsomt og at dette har
forårsaket skaden. Det er klager som har bevisbyrden.

På bakgrunn av fremlagt dokumentasjon i saken kan nemnda ikke se at det er
sannsynliggjort at skaden på jakken har oppstått ved at sikkerhetspersonalet har handlet
erstatningsbetingende uaktsomt. 

Etter dette finner nemnda ikke å kunne anbefale at klager gis medhold.

Vedtak

Transportklagenemnda - fly anbefaler ikke at klager gis medhold.