Vedtak i Transportklagenemnda - Fly

Sammendrag

Krav om refusjon av utgifter. Klager måtte forlate
flyet etter uoverensstemmelse med kabinpersonalet.

Dato
17.04.2018

Saksnummer
2017-01428

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY1260 fra Oslo lufthavn (OSL) til Antalya
(AYT) 20. mai 2017 kl. 07:00. Klager og hans reisefølge var en av de første som kom om
bord i flyet. Hans medreisende forsøkte å få tak i et pledd under ombordstigning da det
var kaldt i kabinen, men dette ble dårlig mottatt av Norwegians personale. Han anfører
at han hadde en mindre uoverensstemmelse med en av flyvertinnene, men deretter satt
rolig i stedet sitt. Til slutt ble både klager og reisefølget bedt om å gå ut av flyet, Hans
reisefølge fikk være med flyvningen til Antalya, mens klager måtte bli igjen i Oslo. Han
kjøpte nye flybilletter med SAS. 

Klager har på ovennevnte bakgrunn fremsatt krav om refusjon av utgifter knyttet til
hendelsen, samt kompensasjon for ødelagt ferie.

Tjenesteyterne har i det vesentlige anført
Klager ble nektet å reise med Norwegians flyvning DY1260 fra Oslo til Antalya 20. mai
2017. Klager ble nektet å reise etter ombordstigning. Han reiste sammen med en annen
passasjer som ønsket et teppe før turen startet. Det er forståelig at det er kaldt i kabinen
før avgang, men dette vil jevne seg ut når flyet forlater parkeringsplassen. 

I henhold til Norwegians rapporter hadde klager svært mange spørsmål og kommentarer
under ombordstigning. Han lagde oppstyr allerede før han hadde satt seg i setet, og
snakket til de ansatte på en frekk og unødvendig måte og understreket at han ikke hadde
noe særlig til overs for Norwegian som flyselskap. Det er på det rene at klagers brev
og Norwegians rapporter beskriver to vidt forskjellige scenarioer. Klager hevder i sin
klage at han satt stille i setet sitt uten å gjøre noe ut av seg etter at han ble fortalt at det
ikke var pledd om bord. Det er på det rene at dette ikke vil skape en situasjon som får
personalet om bord til å nekte en passasjer å reise med Norwegian. 

Det fremgår av rapporten at klager ikke aksepterte at det ikke var pledd om bord og
deretter fornærmet en av selskapets ansatte. Kabinsjefen snakket så med klager,
og oppfattet han som vanskelig å ha med å gjøre. Cockpit ble senere informert om
hendelsen, og det var mistanke om at klager hadde promille og at han hadde tatt
med seg egen alkohol om bord. På dette tidspunktet var det mange involverte, og
kabinpersonalet fryktet at dette skulle medføre at andre passasjerer følte seg utrygge
om bord. Piloten understreket selskapets nulltolleranse for alkohol og at det ikke
var ønskelig å ha en passasjer som skapte bråk og leven med på en så lang flyvning.
Kapteinen og piloten tok til slutt beslutningen om å nekte klager å reise. 

Det fremgår av Norwegians vilkår at man kan nektes å reise av ulike grunner. Det ble vist
til disse da klager henvendte seg til Norwegians kundeservice. Norwegian ønsker at alle
passasjerer skal komme seg frem til bestilt destinasjon. Å nekte en passasjer å reise er
ikke en enkel beslutning for personalet. Det skal mye til for å nekte en passasjer å reise,
men i dette tilfellet anså ikke kapteinen det forsvarlig å ta med klager på reisen basert på
hans oppførsel. 

Norwegian avviser på ovennevnte bakgrunn klagers krav.

Nemnda bemerker

Klager hevder at han urettmessig ble nektet å reise med Norwegians flyvning DY1260 fra
Oslo til Antalya 20. mai 2017. Partene har fremlagt sine forklaringer for nemnda, og har
fremstilt hendelsesforløpet svært ulikt. 

Nemnda mener derfor at saken reiser bevisspørsmål som vanskelig kan klarlegges
under saksbehandlingen i nemnda. Saken er av en slik art at vedtak ikke kan fattes på
forsvarlig vis uten at partene avgir muntlig forklaring. Saken avvises derfor, jf. forskrift
om klagenemnd for passasjertransport § 6-2 bokstav c og d.

Vedtak

Saken avvises.