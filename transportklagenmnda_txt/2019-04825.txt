Vedtak i Transportklagenemnda - Fly

Sammendrag

Krav om refusjon av ny flybillett. Flypersonalet ville ikke motta
kontanter for overvekt. Strid om oppmøte i tide til innsjekking.

Dato
16.09.2020

Saksnummer
2019-04825

Tjenesteytere
Norwegian Air Shuttle

Klager har i det vesentlige anført

Klager skulle reise med DY7084 fra Los Angeles til Oslo den 5. juni 2019. Flyet skulle gå
fra Los Angeles kl. 19.40. Klagers representant anfører at klager var på flyplassen 15
minutter før innsjekkingen stengte og viser til fremlagt Uber-kvittering. Klager forsøkte
først å sjekke inn bagasjen sin via en innsjekkingsautomat, men som følge av problemer
med dette henvendte hun seg i skranken. Da bagasjen hennes veide for mye, ble hun
bedt om å betale et gebyr for overvekt på 200 USD. Hun hadde kontanter som hun
ønsket å betale med, men hun fikk beskjed om at hun måtte betale med kort. Klager
hadde imidlertid ikke tilstrekkelige midler på kort. Hun ble anbefalt å kjøpe et midlertidig
betalingskort på flyplassen og komme tilbake til skranken og betale med dette, men
det gjensto kun fem minutter igjen til innsjekkingen stengte. Klager fikk også tilbud
om å legge igjen noe av bagasjen, eller å eventuelt endre dato for flyreisen og betale
mellomlegget for ny billett. Klager valgte siste løsning og fikk hjelp av noen bekjente i
USA til å betale mellomlegget, som var på 8943 kroner.

Den nye avgangen var med DY7088, med avgang kl. 15.45 den 6. juni. Klager skulle da
reise til Oslo via Stockholm og ankomme Oslo kl. 14.20 den 7. juni. Flyvningen fra Los
Angeles ble imidlertid forsinket, slik at hun ikke rakk videreforbindelsen til Oslo. Hun
måtte dermed bli omrutet og endte opp med å ankomme Oslo først kl. 11.00 den 8. juni.

Klagers representant anfører at personalet i skranken ikke kunne nekte klager å betale
med kontanter. Klager krever refusjon av mellomlegget til ny flybillett på 8943 kroner
som følge av at hun ikke fikk sjekket inn i tide.

Tjenesteyterne har i det vesentlige anført
Klager krever refusjon av kostnad for nye billetter med Norwegian, samt
standarderstatning.

Årsaken til at klager ikke fikk reise på denne avgangen var at passasjeren ikke møtte opp
til innsjekking innen fristen. Flyvningen hadde ingen uregelmessigheter ved avgangen fra
Los Angeles, og flyet ankom ti minutter før planlagt ankomsttid i Oslo.

Klager påstår at hun møtte opp én time og 15 minutter før flyvningen. Dette har klager
ikke dokumentert. Norwegian minner om at innsjekkingen må være utført senest innen
fristen, noe som for denne flyvningen var én time før avgang.

Klager påstår videre at hun ved innsjekkingen ble nektet å betale for overvektig
bagasje med kontanter, og at hun dermed ikke hadde mulighet til å rekke fristen,
da dette måtte løses først. Norwegian viser til at det er passasjerens ansvar å kunne
betale for ekstra tjenester/gebyr med betalingsmetodene som tilbys av Norwegian på
flyplassen. Norwegian informerer også om at det finnes en maskin rundt 150 meter
unna Norwegians innsjekkingsskranke hvor det kan gjøres innskudd av kontanter til
betalingskort, en såkalt «cash to credit»-maskin. Klager burde i denne saken ha beregnet
tilstrekkelig med tid for å ordne dette.

I Norwegians vilkår, som klager har godkjent ved bestilling av billetten, informeres det
om at innsjekking for denne avgangen stenger én time før avreise, og innen denne
tidsfristen må alle passasjerene ha møtt opp til innsjekking.

Ettersom klager ikke møtte opp til innsjekking til riktig tid, har hun ikke krav på
standarderstatning etter EU-forordning 261/2004. Tilsvarende er Norwegian heller ikke
ansvarlig for utgifter som klager har hatt til nye billetter som en følge av dette.

Klager møtte opp for sent i henhold til oppgitte frister og kunne ikke benytte sin billett på
denne avgangen. I slike situasjoner vil man da stå fritt til å velge om man skal kjøpe en ny
billett hos Norwegian eller med et annet transportselskap. I henhold til Norwegians vilkår
er ikke selskapet i slike tilfeller ansvarlig for eventuelle tap eller tap av ikke-refunderbare
billetter.

Passasjeren har også sendt inn klage for sin ombookede flyvning, som var forsinket, og
har mottatt EU-erstatning pålydende 600 euro for denne.

Nemnda bemerker

Basert på sakens opplysninger legger nemnda til grunn at klager var på flyplassen 15
minutter før innsjekkingen stengte for flyvningen DY7084 fra Los Angeles til Oslo med
avgang kl. 19.40 den 5. juni 2019. Klagers representant har opplyst at klager ble nektet å
betale med kontanter for  bagasjen hun ville sjekke inn, og at dette bidro til at klager ikke
fikk sjekket inn i tide.

Nemnda bemerker at det er passasjerenes eget ansvar å møte opp i god tid før
flyvningen. Det må tas høyde for eventuelle køer ved innsjekkingen og andre problemer
som kan oppstå. I dette tilfellet oppsto det problemer i forbindelse med betaling for
bagasjeovervekt, da betaling med kontanter ikke ble akseptert i skranken. Hvorvidt
kontanter bør godtas eller ikke som betalingsmåte på en amerikansk flyplass, er ikke et
forhold nemnda kan ta stilling til. Nemnda mener at klager her selv må bære risikoen for
at hun ankom flyplassen kun ett kvarter før innsjekkingen stengte.  Det er ikke grunnlag
for at Norwegian skal betale 
mellomlegget for ny flybillett. 

Det følger for øvrig av sakens dokumenter at klager har fått kompensasjon av Norwegian
for forsinkelsen av den nye reisen.

Vedtak

Transportklagenemnda-fly anbefaler ikke at klager gis medhold.