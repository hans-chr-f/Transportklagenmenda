Vedtak i Transportklagenemnda - Fly

Sammendrag

Krav om erstatning for ødelagt barnevogn.

Dato
30.06.2011

Saksnummer
416/10F

Tjenesteyter
Norwegian Air Shuttle ASA

Krav om erstatning for ødelagt barnevogn.

Klager har i det vesentlige anført:

Klager reiste fra Antalya til Kristiansand den 24. oktober via Oslo med DY1881 og DY386. Da
klager ankom Kristiansand var barnevognen ødelagt, kalesjebøylen var brukket, og det var et
5cm langt kutt i kalesjen.

Ved innsjekk fikk ikke klager beskjed om at det var krav med hard emballasje.

Klager krever refusjon av vognens verdi NOK 3500.

Norwegian har i det vesentlige anført:

Skadet bagasje, reisedokument og taggkvittering må forevises Norwegian innen 7 dager etter
reisen. Norwegian dekker ikke skader som ikke er forevist innen 7 dager.

Plastemballasje tilbys på de fleste flyplasser for å beskytte annen bagasje for søl og olje fra
hjulene, men er ikke tilstrekkelig beskyttelse for barnevogner.

Ifølge Norwegians vilkår skal alle skjøre gjenstander pakkes i hard emballasje. Flyselskapet
dekker kun skade på skjøre gjenstander om de er forsvarlig pakket.

Når klager bestilte reisen på Norwegians nettsider bekreftet hun å ha lest og godtatt
reisevilkårene.

Norwegian kan ikke imøtekomme klagers krav.

Nemnda bemerker:

Flyselskapet er i henhold til luftfartsloven § 10-18 ansvarlig for skadet reisegods med mindre
skaden skyldes reisegodsets egen beskaffenhet eller feil eller mangler ved reisegodset. Den
skadelidte må klage skriftlig til flyselskapet senest syv dager. Blir klage om skaden ikke inngitt
innen denne frisen, faller ethvert krav mot fraktføreren bort, jf. luftfartsloven §§ 10-26 og
10-27. Det er ikke noe krav om at skaden skal forevises innen fristen, slik Norwegian anfører.

Klagen til Norwegian er datert 25. oktober 2010, dvs to dager etter flygningen. Klagen
er innstemplet 6. desember 2010, dvs mer enn en måned etter flygningen. Norwegians
svar er imidlertid datert 4. november 2010. Nemnda finner det etter en samlet vurdering
sannsynliggjort at klagen er fremsatt innen fristen. Nemnda viser til dateringen av Norwegians
svarbrev. Det må antas å ha tatt noe tid før klagen ble besvart.

Flyklagenemnda har behandlet flere klager mot Norwegian med krav om erstatning for skade
på barnevogn under flytransport. Nemnda har ikke mottatt tilsvarende klager mot andre
flyselskap.

Nemnda har ved vurderingen av disse sakene gjennomgående delt seg i et flertall og et
mindretall, der flertallet, lederen og forbrukernes representanter har vært av den oppfatning
at Norwegian er ansvarlig for skadene, mens mindretallet, flyselskapenes representanter, har
vært av den oppfatning at Norwegian ikke er ansvarlig med mindre vognen er pakket i hard
emballasje. Sak 245/10 F er illustrerende for uenigheten mellom flertallet og mindretallet.
Saken er vedlagt.

Nemnda har vurdert partenes anførsler i denne saken, og finner ikke grunnlag for å avvike
tidligere avgjørelser.

Nemndas flertall, lederen og forbrukernes representanter, anbefaler at klagerne gis
en erstatning på kr 3.000. For så vidt angår beløpets størrelse, bemerker flertallet at
en legger til grunn at vognen er å anse som totalskadet da kallesjen ikke kan brukes.
Erstatning ved totalskade i utgangspunktet må baseres på gjenanskaffelsesverdien -
det beløp skadelidte må betale for å skaffe seg en ny ting av samme art. Skadelidte skal
på den annen side ikke tjene på skaden, og det må derfor gjøres fradrag for den slitasje
og verdiforringelse ellers som bruken av den skadede gjenstand har medført. Flertallet
anser det sannsynlig at klagerne vil kunne skaffe en tilsvarende, brukt vogn til kr 3.000.

Nemndas mindretall, flyselskapenes representanter, er av den oppfatning at klagerne
ikke har rett til erstatning da vognen ikke var pakket forsvarlig.

På bakgrunn av flertallets vurdering traff nemnda slikt

Vedtak:

Flyklagenemnda anbefaler at Norwegian erstatter klagernes tap på kr 3.000.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Pål Martin Andersen, Forbrukerombudet

Janne G. Soløy, Widerøe's Flyveselskap

Olav Grøttland, SAS