Vedtak i Transportklagenemnda - Fly

Sammendrag

Krav om erstatning for ødelagt koffert.

Dato
09.07.2013

Saksnummer
081/13F

Tjenesteyter
Türkish Airlines

Krav om erstatning for ødelagt koffert.

Klager har i det vesentlige anført:

Klager reiste fra Oslo til Islamabad via Istanbul den 29. august 2012. Da klager ankom
bestemmelsesstedet var begge koffertene hans ødelagte.

Klager har sendt inn dokumentene Türkish Airlines krever for å behandle saken, men han får
ingen tilbakemelding fra flyselskapet.

Klager krever erstattet ødelagte kofferter, kroner 1 000.

Türkish Airlines har ikke avgitt uttalelse til nemnda. Til klager har selskapet i det
vesentlige anført:

For at Türkish Airlines skal kunne behandle saken må klager sende inn bilde av skadene, kopi
av id-kort, kvittering for reparasjon av skaden samt bagasjens originale kvitteringer.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Türkish Airlines ved nemndas e-post av 12. februar 2013 med frist til 26.
mars 2013 for eventuelle bemerkninger. I e-posten opplyses det bl.a. om at nemnda vil legge
passasjerens opplysninger til grunn dersom disse ikke imøtegås av flyselskapet. Det blir også
opplyst at saken vil bli forelagt nemnda selv om flyselskapet ikke avgir uttalelse.

Türkish Airlines har ikke avgitt uttalelse til nemnda. Nemndas avgjørelse treffes på bakgrunn
av de foreliggende opplysninger.

Nemnda legger på bakgrunn av de foreliggende opplysninger til grunn at klagerens
kofferter ble ødelagt under reisen fra Oslo til Islamabad. Türkish Airlines er i henhold til

Montrealkonvensjonen artikkel 18 erstatningsansvarlig ved skadete bagasje. Nemnda
anbefaler at Türkish Airlines erstatter klagers tap med 1 000 NOK.

Vedtak:

Transportklagenemnda - fly anbefaler at Türkish Airlines betaler klager en erstatning på 1 000
NOK.

Vedtaket var enstemmig.