Vedtak i Transportklagenemnda - Fly

Sammendrag

Krav om erstatning for skade påført koffert.

Dato
27.08.2010

Saksnummer
327/09F

Tjenesteyter
Norwegian Air Shuttle ASA

Krav om erstatning for skade påført koffert.

Klager har i det vesentlige anført:

Klager reiste fra Oslo til Harstad/Narvik Evenes den 14. oktober 2009. Klagers koffert ble
skadet under overfarten.

Klager tok straks kontakt med innsjekk på Evenes. Der fikk han en skaderapport. Han fikk
også utlevert informasjon om at Norwegian ikke dekker skader på kofferter uten at klager har
kontaktet leverandør/butikk først. Klager henvendte seg til «Parfymelle Sortland» og forhørte
seg om hva en tilsvarende koffert ville kostet i dag, og den lå på ca kr 1.400. Da klagers koffert
var ny kostet den ca kr 999.

Klager krever kr 1.400 i erstatning for skaden på kofferten.

Norwegian har ikke svart på Flyklagenemndas henvendelse av 17. desember 2009, men
har svart klager følgende:

Norwegian kompenserer vanligvis skadet bagasje i henhold til originale kvitteringer, i dette
tilfellet er det ikke fremlagt noen. De godkjenner av den grunn kr 500 i kompensasjon.

Skulle dokumentasjon kunne fremlegges vil de se på saken igjen.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf forskrift om klagenemnda for flypassasjerer § 5-3.

Norwegian har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Norwegian er ansvarlig for tap som følge av at bagasje blir skadet under transport, jf
luftfartsloven § 10-18.

Den som krever tap erstattet må sannsynliggjøre at bagasjen ble skadet samt tapets størrelse.

En samlet nemnd legger til grunn at klagers koffert ble ødelagt slik at den ikke lenger kunne
brukes. Nemnda legger videre til grunn at kofferten kostet kr 999 ved innkjøp i juni 2008.

Nemnda har ved den videre vurdering av saken delt seg i et flertall og et mindretall.

Nemndas flertall, samtlige medlemmer med unntak av forbrukerombudets
representant, er av den oppfatning at klager har rett til å få erstattet koffertens verdi
på skadetidspunktet. Det må i likhet med forsikringsoppgjør gjøres et fradrag for elde
og slitasje. Kofferten var på skadetidspunktet brukt og fire år gammel. Norwegian har
tilbudt en kompensasjon på 500 kroner. Etter flertallets vurdering er det ikke grunnlag
for å anbefale erstatning ut over dette.

Nemndas mindretall, Forbrukerombudet sin representant, er uenig med flertallet.

Kofferten kostet kr 999 da den ble kjøpt i 2005. Dagens pris i samme butikk er i følge klager
kr 1400 Klager skal ha dekket sitt økonomiske tap, og mindretallet mener at gjenkjøpsverdien
har betydning ved fastsettelsen av dette. Ved erstatningsutmålingen må det også ses hen til
koffertens alder. Kofferten var 4 år gammel på skadetidspunktet. Mindretallet har etter en
konkret vurdering kommet til at kunden bør refunderes totalt kr 1000 fra Norwegian.

På bakgrunn av flertallets vurdering traff nemnda slikt

Vedtak:

Flyklagenemnda finner ikke å kunne anbefale at klager gis medhold.

Nemnda hadde slik sammensetning ved behandling av saken:

Lagdommer Einar Kaspersen, leder

Elise Korsvik, Forbrukerrådet

Frøydis Gjems-Onstad, Forbrukerombudet

Olav Grøttland, SAS

Janne G. Soløy, Widerøe's Flyveselskap AS