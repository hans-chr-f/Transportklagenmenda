Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
15.01.2016

Saksnummer
0582/15F

Tjenesteyter
Norwegian Air Shuttle ASA

Krav om standarderstatning grunnet kansellering.

Klager har i det vesentlige anført:

Klager skulle reise fra Stavanger til Oslo den 1. mars 2015 kl. 17:30 med DY543. Avgangen ble
kansellert, og klager ble booket om til samme avgang dagen etter.

Klager mener at akutt sykdom blant crew ikke er å anse som en ekstraordinær omstendighet,
og at hendelsen kunne vært unngått ved å ha tilstrekkelig beredskap.

Klager krever standarderstatning 250 euro per person i henhold til EU-forordning 261/2004.

Det vises for øvrig til klagers brev.

Norwegian har i det vesentlige anført:

DY543 ble kansellert som grunnet plutselig sykdom blant crew. Den 1. mars 2015 opplevde
Norwegian et uvanlig høyt sykefravær blant sine piloter, hendelsen kan ses i sammenheng
med den pågående streiken. Det vises til fremlagt dokumentasjon. Hendelsen var
ekstraordinær og utenfor Norwegians kontroll. Klager ble booket om til neste ledige avgang.

I de tilfeller hvor en uregelmessighet er forårsaket av en ekstraordinær omstendighet, er
flyselskapet unntatt fra forpliktelse til å utbetale kompensasjon. I henhold til EU-forordning
261/2004 artikkel 5(3) skal et transporterende flyselskap ikke være pålagt å betale erstatning
i samsvar med artikkel 7, dersom det kan godtgjøre at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Omstendigheter som er utenfor flyselskapets kontroll er hendelser som ikke er forårsaket av
en handling eller unnlatelse av flyselskapet.

Norwegian kan ikke imøtekomme klagers krav.

Det vises for øvrig til Norwegians brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Sykdom blant besetningen kan være en slik ekstraordinær omstendighet som medfører
at den reisende ikke har krav på erstatning. Sykdom hos besetningen oppstår fra tid til
annen. Flyselskapet må være forberedt på dette, og må ha en beredskapsplan for håndtering
av påregnelig sykdom. Sykdom kan likevel oppstå så plutselig eller i et slikt omfang at
flyselskapet ikke har mulighet til å unngå innstilling av en eller flere avganger. Dette må
vurderes konkret.

Streik er også å anse som en ekstraordinær omstendighet i forordningens forstand.

Nemnda legger på bakgrunn av de foreliggende opplysninger til grunn at flygningen
ble innstilt som følge av plutselig sykdom eller streik. Nemda finner videre godtgjort at
innstillingen ikke kunne vært unngått selv om alle rimelige tiltak var truffet. Innstillingen gir
følgelig ikke rett til standarderstatning, og nemnda finner ikke å kunne anbefale at klager gis
medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.