Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
28.05.2014

Saksnummer
046/14F

Tjenesteyter
SAS

Klager har i det vesentlige anført:

Klager skulle reise fra Oslo til Düsseldorf den 6. desember 2013 kl. 16:30 med SK818. Flyet ble
kansellert.

SAS representant på Gardermoen forklarte klager at flyet ikke ble kansellert som følge av
dårlig vær, men fordi crewet ikke kom seg til Gardermoen grunnet været. Klager mener dette
ikke er en ekstraordinær omstendighet.

Klager tapte forhåndsbetalt hotell i Düsseldorf, samt en dags arbeidsinntekt. For dette krever
han standarderstatning 250 euro i henhold til EU-forordning 261/2004.

Det vises for øvrig til klagers brev.

SAS har i det vesentlige anført:

SK818 ble kansellert grunnet mannskapsmangel. Hendelsen oppstod som følge av
værforholdene den 5. desember. SAS hadde over 300 kanselleringer denne dagen som er
ekstraordinært mange. Det vises til fremlagt dokumentasjon.

Kanselleringen er ikke kompensasjonsberettiget i henhold til EU-forordning 261/2004, da
årsaken til hendelsen var ekstraordinære omstendigheter utenfor SAS kontroll.

SAS ønsker å refundere eventuelle utgifter i ventetiden mot originale kvitteringer, men kan
dessverre ikke imøtekomme klagers krav om standarderstatning.

Det vises for øvrig til SAS brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Nemnda legger på bakgrunn av de foreliggende opplysninger til grunn at innstillingen skyldtes
mannskapsmangel som følge av mange endinger/innstilling pga. vanskelige værforhold.

Nemnda er av den oppfatning at dette må anses som en ekstraordinær omstendighet, og
at SAS ikke hadde mulighet til å unngå kanselleringen selv om alle rimelige tiltak var truffet.
Kanselleringen gir følgelig ikke rett til standarderstatning.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.