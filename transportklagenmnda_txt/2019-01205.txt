Vedtak i Transportklagenemnda - Fly

Sammendrag

Krav om refusjon pga. feil ved kjøp av flybilletter.

Dato
14.01.2020

Saksnummer
2019-01205

Tjenesteytere
Wizz Air

Klager har i det vesentlige anført

Klager bestilte på Wizz Air sine nettsider den 28. desember 2018 en t/r reise fra
Stavanger til Kaunas med avreise 2. februar 2019 og hjemreise 16. februar 2019. 

Klager mottok aldri noen bestillingsbekreftelse/billett i etterkant av bestillingen. Hun
kunne imidlertid se at pengene var trukket fra hennes konto. Klager ringte Wizz Air, som
skal ha sagt at de ikke kunne finne noen bestillinger i hennes navn eller på hennes e-
postadresse. Klager måtte kjøpe nye flybilletter. Ny billett fra Stavanger til Kaunas kostet
totalt 2809 NOK (inkludert bagasje). Billetten fra Kaunas til Stavanger kostet 158,39 EUR.
Klager krever at Wizz Air dekker disse utgiftene.

Tjenesteyterne har i det vesentlige anført
Etter gjennomgåelse av saken kan Wizz Air bekrefte at klager oppga feil e-
postadresse under bestillingen (skrivefeil). Dette er grunnen til at hun ikke mottok noe
bestillingsbekreftelse og ikke kunne se sin reise i sin Wizz Air-konto.

Wizz Air er villige til å refundere klagers ubenyttede flybillett på 1124,40 NOK.

Nemnda bemerker

I denne saken har Wizz Air dokumentert at klager oppga feil epostadresse ved
bestillingen. Navnet var riktig. Det er ikke bestridt av selskapet at klager ringte dagen
før avreise, men at man der opplyste at de ikke fant hennes bestilling, navn eller
epostadresse.

Ved bestilling av en flyreise på internett, er man selv ansvarlig for at informasjonen
som blir lagt, er riktig. Det er viktig å sjekke at navn på reisende, kontaktinformasjon,
destinasjon, tidspunkt og liknende er riktig før bestillingen bekreftes. 

I dette tilfellet var det bare epostadressen som var feil. Nemnda stiller seg kritisk til at
selskapet ikke fant bestillingen når de hadde klagers navn. Når klager ringte dagen før
avreise hadde selskapet etter nemndas syn en plikt og en mulighet til å hjelpe klager i
den situasjonen som hadde oppstått. Dersom klager hadde fått tilsendt sine billetter ville
hun ikke fått utgifter til nye flybilletter. 

Klager tok kontakt med selskapet dagen før avreise og må dermed anses for å ha oppfylt
sin undersøkelsesplikt før hun så seg nødt til å kjøpe nye billetter. Wizz Air har godkjent
å refundere klagers opprinnelige billett. Nemnda anbefaler at Wizz Air i tillegg utbetaler
mellomlegget mellom opprinnelige og nye billetter som er 3290 NOK (omregnet til
dagens kurs), slik at klager ikke lider noe tap som følge av hendelsen.

Vedtak

Transportklagenemnda-fly anbefaler at Wizz Air utbetaler til klager erstatning på kroner
3290 NOK.