Vedtak i Transportklagenemnda - Fly

Sammendrag

Krav om standardkompensasjon og refusjon av nye flybilletter ved kansellering.

Dato
29.01.2019

Saksnummer
2018-02025

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY423 fra Molde (MOL) til Oslo lufthavn
(OSL) 1. februar 2018 kl. 09.45. Klager hadde videreforbindelse med DY940 fra Oslo til
København (CPH) samme dag kl. 13.50. 

Flyvningen ble kansellert, og klager kjøpte nye flybilletter med SAS med avgang kl. 09.25.
Billettene kostet kroner 1 948 for to passasjerer. På bakgrunn av kanselleringen har
klager fremsatt krav om standardkompensasjon i henhold til EU-forordning 261/2004 på
250 euro pr. person, totalt 500 euro for to passasjerer, samt refusjon av kroner 1 948 til
nye flybilletter.

Tjenesteyterne har i det vesentlige anført
Norwegians flyvning DY423 fra Molde til Oslo 1. februar 2018 ble kansellert.
Kanselleringen skyldtes værforholdene ved Oslo lufthavn denne dagen. Det var snø
og null grader, noe som gjør manøvrering av flyet vanskelig. Det ble også iverksatt
restriksjoner ved Oslo lufthavn som følge av værforholdene. 

Berørte passasjerer mottok tekstmelding om kanselleringen og ble booket om til en
tidligere avgang samme dag. Klager skriver at han ikke har mottatt slik informasjon.
Norwegian viser til fremlagt dokumentasjon som viser tekstmelding sendt til klagers
oppgitte telefonnummer. Norwegian anser ombookingen som et rimelig tiltak, og vil
refundere passasjerens ubenyttede billetter. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav om standardkompensasjon,
samt krav om refusjon av nye flybilletter.

Nemnda bemerker

Norwegians flyvning DY423 fra Molde til Oslo 1. februar 2018 ble kansellert. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 
I dette tilfellet skyldtes kanselleringen snø og lave temperaturer, samt restriksjoner ved
Oslo lufthavn. Det vises til fremlagt dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningens forstand. Norwegian iverksatte tiltak ved å booke klager
om til en tidligere avgang samme dag. Det vises til fremlagt dokumentasjon. Nemnda
legger til grunn at forsinkelsen ikke kunne vært unngått selv om alle rimelige tiltak var
truffet. Forsinkelsen gir etter dette ikke rett til standarderstatning, og nemnda anbefaler
ikke at klager gis medhold i sitt krav. Nemnda kan heller ikke se at klager har krav på
erstatning for nye flybilletter på annet grunnlag.

Vedtak

Transportklagenemnda - fly anbefaler ikke at klager gis medhold.