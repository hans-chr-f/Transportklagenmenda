Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
31.01.2017

Saksnummer
2016-00371

Tjenesteytere
Norwegian

Klager har i det vesentlige anført

Klager skulle reist fra Oslo til Bangkok 20. januar 2016 kl. 13:35 med DY7201. 
Flyvningen ble forsinket med 7 timer, og klager mottok ingen forpleining i ventetiden.

Klager krever standarderstatning 600 Euro pr. person i henhold til EU-forordning
261/2004.

Tjenesteyterne har i det vesentlige anført
DY7201 fra Oslo til Bangkok 20. januar 2016 ble forsinket med 6 timer og 21 minutter på
grunn av lynnedslag. 
Det vises til fremlagt dokumentasjon.  

Flymaskinen ankom Oslo med rute DY7202, og det ble rapportert mulig lynnedslag. Det
ble gjennomført en sjekk og det ble funnet skader som var forårsaket av lynnedslag. 

Alle passasjerer ble tilbudt forpleining. 

Planlegging av en flymaskin over flere sektorer er vanlig for å sikre god økonomisk
utnyttelse av flymaskinen. Dette understrekes i en dom i tysk domstol (X ZR 121/13). 

I henhold til dom C-402/07 i EU-domstolen (Sturgeon-dommen), er flyselskapene
unntatt fra videre kompensasjon hvis forsinkelsen er under 3 timer eller årsaken til
forsinkelsen er ekstraordinære omstendigheter utenfor flyselskapets kontroll som
forhindrer flyvningen. En omstendighet som er utenfor Norwegians kontroll er hendelser
som ikke er forårsaket av en handling eller unnlatelse av flyselskapet. 

Norwegian vurderer det slik at årsaken til disse uregelmessighetene, herunder
lynnedslag og påfølgende inspeksjon av fly var utenfor Norwegian sin kontroll.

Norwegian kan ikke imøtekomme klagers krav om EU-kompensasjon.

Nemnda bemerker

DY7201 fra Oslo til Bangkok den 20. januar 2016 ble forsinket med 6 timer og 21
minutter.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7, jf artikkel 5 nr. 3, jf. EU-
domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

Nemnda legger på bakgrunn av sakens opplysninger og de fremlagte rapporter til grunn
at flyvningen ble forsinket som følge av lynnedslag på forutgående flyvning DY7202.
Teknikerne er da forpliktet til å gjennomføre en undersøkelse av flyet for å se om skade
har oppstått på maskinen. 

Nemnda har ved vurderingen delt seg i et flertall og et mindretall. Flertallet, nemndsleder
og flyselskapenes representanter, er av den oppfatning at lynnedslag må anses som en
ekstraordinær omstendighet i forordningens forstand. Videre kan flertallet ikke se at
forsinkelsen kunne vært unngått selv om alle rimelige tiltak var truffet. 

Mindretallet, forbrukernes representanter, er av en annen oppfatning. Lynnedslag må
anses å være et alminnelig og hyppig fenomen som flyselskapene må forholde seg til i
sin ordinære drift og kan derfor ikke regnes som en ekstraordinær omstendighet som
fritar selskapene for ansvar. Mindretallet mener klagerne har rett på standarderstatning.

I tråd med flertallets vurdering gir forsinkelsen ikke rett til standarderstatning. Nemnda
kan heller ikke se at forsinkelsen gir rett til erstatning på annet grunnlag.

Forsinkelsen er av en lengde som gir klager rett til forpleining etter forordningen artikkel
9.1 bokstav a. Norwegian har opplyst at berørte passasjerer ble gitt forpleining, mens
klager har opplyst at det på grunn av dataproblemer ikke ble delt ut matkuponger.
De måtte derfor bekoste mat og drikke selv. Dette er ikke særskilt kommentert
av Norwegian. Nemnda anser klagers påstand sannsynlig. Klager har ikke opplyst
kostnadenes størrelse, og har ikke spart på kvitteringene. På bakgrunn av forsinkelsens
lengde, fastsetter nemnda utgiftene til forpleining skjønnsmessig til kroner 300 pr.
person.

Vedtak

Transportklagenemnda - fly anbefaler ikke at klager gis medhold i kravet om
standarderstatning.  Det anbefales imidlertid at Norwegian erstatter klager og hans
reisefølge utgifter til forpleining på kr. 300 pr. person.