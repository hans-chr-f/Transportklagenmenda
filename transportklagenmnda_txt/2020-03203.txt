Vedtak i Transportklagenemnda - Fly

Sammendrag

Krav om refusjon av billettene grunnet kansellering.

Dato
12.10.2021

Saksnummer
2020-03203

Tjenesteytere
Kiwi.com
Air Baltic
Norwegian Air Shuttle

Klager har i det vesentlige anført

Klager med reisefølge (totalt tre passasjerer) hadde bestilt følgende reise gjennom
reisebyrået Kiwi.com: 

Utreise 20. juni 2020
1. Stavanger (SVG) - Riga (RIX) 
BT178 Air Baltic
2. Riga (Rix) - Dubrovnik (DBV) 
BT497 Air Baltic

Hjemreise 27. juni 2020
Dubrovnik (DBV) - Stavanger (SVG) 
DY1937 Norwegian Air Shuttle 

I klageskjema har klager opplyst at informasjon om kansellering ble gitt 8. april 2020.
Klager har fremsatt krav om refusjon av billettene pålydende NOK 10 200.

Tjenesteyterne har i det vesentlige anført
I denne saken er både Kiwi.com, Air Batlic og Norwegian Air Shuttle innklaget. 

Kiwi.com har ikke inngitt tilsvar til nemnda. 

Air Baltic har i sitt tilsvar til nemnda svart følgende: 
Ifølge opplysninger registrert internt hos flyselskapet har klager akseptert og mottatt
vouchers til den totale verdi av 532.50 euro (495.50 euro + 40 euro i bonus) den 1.
november 2020. Flyselskapet viser her til vedlagt e-post fra klager som dokumenterer
dette. I og med at klager selv valgte vouchers i valget mellom det og refusjon av
billettene, anser ikke Air Baltic klagers krav å være rettmessig. 

Norwegian Air Shuttle har inngitt følgende tilsvar til nemnda: 
Kravet gjelder flyvning med DY1937 fra Dubrovnik til Stavanger med avgang 27. juni
2020.  Klager har fremsatt krav om refusjon av billettene.

Norwegian viser til fremlagt dokumentasjon som bekrefter at klager frivillig kansellerte,
og samtidig fremsatte krav om refusjon av billettene, den 6. april 2020 via Norweigans
hjemmeside. Flyselskapet viser til skjermbilde av deres internlogg. 

Flyvningen ble kansellert av selskapet 19. mai 2020 som følge av reiserestriksjoner gitt
av nasjonale myndigheter grunnet den pågående pandemien. Det vises til fremlagt
Movement Log. 

I denne saken hadde klager bestilt LowFare-billetter som i henhold til Norwegians
billettvilkår ikke er refunderbare fire timer etter bestilling. Flyselskapet kan derfor ikke
refundere klagers billetter i sin helhet, men fordi klager ikke har benyttet billettene er
skatter og avgifter til 573 NOK refundert klager.

Nemnda bemerker

Kiwi.com har ikke gitt tilsvar til nemnda. Nemnda kan treffe vedtak basert på
opplysningene som er fremkommet i saken, jf. transportklagenemndforskriften § 5-3 (3.

Klager har i denne saken ikke rett på standarderstatning fordi klager fikk beskjed om
kanselleringen mer enn to uker før avreise, jf. EU-forordning 261/2004 artikkel 5 nummer
1 bokstav c) i). Dette er heller ikke krevet.

Ved kansellering skal passasjeren gis valget mellom refusjon eller omruting, jf. EU-
forordning 261/2004 artikkel 8 nummer 1. Den 13. mai 2020 kom EU-kommisjonen
med en anbefaling om at verdikuponger aksepteres som et alternativ til refusjon i form
av penger under covid-19-pandemien. Det understrekes likevel i samme anbefaling at
refusjon i form av verdikuponger kun er mulig så lenge passasjeren har gitt sitt samtykke
til dette. 

Klager har i sitt klagebrev til Transportklagenemnda opplyst at hun krever full refusjon av
billettene. 

Air Baltic opererte utreisen fra Stavanger til Dubrovnik via Riga. De har lagt frem en e-
post fra klager, hvor hun ber om refusjon i form av voucher. Nemnda kan ikke se at det
er forhold i denne saken som tilsier at klager har krav på å endre dette fra voucher til
refusjon når hun selv har valgt denne refusjon. 

Når det gjelder klagers billetter på hjemreisen med Norwegian Air Shuttle, har
flyselskapet dokumentert at klager selv kansellerte og fremsatte krav om refusjon den 6.
april 2020. Nemnda viser til flyselskapets befordringsvilkår hvor det fremgår at LowFare
billetter ikke er refunderbare. Norwegian har tilbakebetalt refunderbare skatter og
avgifter til klager. 

Nemnda er av den oppfatning av at klager ikke kan gis medhold i sitt krav.

Vedtak

Transportklagenemnda kan ikke anbefale at klager gis medhold.