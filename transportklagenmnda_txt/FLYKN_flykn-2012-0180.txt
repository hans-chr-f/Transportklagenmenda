Vedtak i Transportklagenemnda - Fly

Sammendrag

Krav om erstatning grunnet kansellering.

Dato
17.10.2012

Saksnummer
180/12F

Tjenesteyter
Continental Airlines

Krav om erstatning grunnet kansellering.

Klager har i det vesentlige anført:

Klager skulle reise fra Canada til Oslo, med 3 dagers stopp i New York fra 25. - 28. august 2011.
En orkan var i følge nyhetene på vei til USAs østkyst, og klager kontaktet derfor Continental
Airlines i New York den 26. august, med spørsmål om å endre billetten til å reise til Norge
tidligere. Dette ble avslått med begrunnelse om at orkanen ville være over den 28. august.

Da CO038 ble kansellert søndag 28. august på grunn av orkanen, ble klager avvist av
Continental Airlines etter å ha ventet på telefonlinjen i to timer. Klager kontaktet deretter
sitt reisebyrå i Norge som booket om billetten til første ledige plass fire dager senere, mot et
endringsgebyr.

Dette medførte utgifter til hotell, klær og mat i New York, USD 1 438, som klager krever
erstattet.

Det vises for øvrig til klagers brev.

Continental Airlines har i det vesentlige anført:

CO038 ble kansellert som følge av en kraftig orkan som herjet over den nordøstlige kysten
av USA. Continental Airlines måtte kansellere 396 avganger, og hele 939 avganger ble berørt
av de ekstreme værforholdene som varte i flere dager. Hendelsen var ekstraordinær og
fullstendig utenfor Continental Airlines kontroll.

Den første ledige avgangen var for klager torsdag 1. september. Continental Airlines har
sympati for klagers situasjon, men kan dessverre ikke imøtekomme klagers krav da hendelsen
var force majeure.

Continental Airlines er et amerikansk flyselskap. EU forordningen kommer således ikke til
anvendelse.

Nemnda bemerker:

Nemnda legger på bakgrunn av de foreliggende opplysninger til grunn at klagers fly fra New
York til Oslo ble kansellert som følge av orkan. Klager kom forsinket til Oslo og ble påført
utgifter.

Continental Airways er et amerikansk flyselskap. EU forordning 261/2004 om passasjerers
rettigheter ved forsinkelser mv. gjelder ikke flygninger med et ikke-europeisk flyselskap til
Europa.

Continental Airways er i henhold til Montrealkonvensjonen artikkel 19 ansvarlig for tap som
skyldes forsinkelse med mindre selskapet godtgjør at det har tatt alle forholdsregler som
med rimelighet kan forlanges for å unngå forsinkelsen eller dette ikke har vært mulig for
dem. Nemnda legger på bakgrunn av de foreliggende opplysninger til grunn at kanselleringen
skyldtes ekstraordinære værforhold, og at kanselleringen ikke var til å unngå.

Nemnda antar at situasjonen var uklar og usikker i timene/dagene forut for kanselleringen.
Nemnda har forståelse for at klagerne ba om omruting på et tidligere tidspunkt, men inntil
det var klart at kanselleringen ikke var til å unngå hadde de etter nemndas vurdering ikke rett
til dette.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines