Vedtak i Pakkereisenemnda

Sammendrag

Krav om refusjon av avbestillingsgebyret grunnet Covid-19.

Dato
23.10.2020

Saksnummer
2020-02300

Tjenesteytere
TUI Norge AS

Klager har i det vesentlige anført

Klagen gjelder en pakkereise for tre personer med innkvartering på Kypros i perioden
15.05.2020 - 22.05.2020. Totalpris25 534 kroner.

Klagen ble avbestilt 15.04.2020 grunnet Covid-19.

Klager har søkt forsikringsselskap om dekning/erstatning. Klager har ikke blitt tilkjent
dekning/erstatning.

Klager har fått refundert reisens pris, bortsett fra et avbestillingsgebyr på 7 012 kroner. 

Klagers krav: Hele reisens pris.

Det vises for øvrig til korrespondanse fra klager.

Tjenesteyterne har i det vesentlige anført
TUI viser til at reisen ble avbestilt mer enn 14 dager før avreise. TUI gjorde klager
oppmerksom på at han ikke ville få tilbake hele reisens pris dersom UD fortsatt frarådet
reiser til Kypros 14 dager før avreise. Likevel valgte klager å avbestille reisen den
15.04.2020 og han ville ta saken opp med sitt forsikringsselskap. 

TUI kan ikke se at det foreligger grunnlag for prisavslag.

Det vises for øvrig til korrespondanse fra TUI Norge AS.

Nemnda bemerker

Klagen gjelder en pakkereise for tre personer med innkvartering på Kypros i perioden
15.05.2020 - 22.05.2020. Totalpris 25 534 kroner.

Klager avbestilte reisen den 15.04.2020 grunnet Covid-19. 
Klager har fått refundert reisens pris, bortsett fra et avbestillingsgebyr på 7 012 kroner.

Pakkereisenemnda har delt seg i et flertall og et mindretall.

Flertallet, nemndsleder og reisebransjens representanter, mener at pakkereiseloven
§ 22 ikke kommer til anvendelse når det er mer enn 14 dager før avreise. Når klager
kansellerer før avreise følger det av bransjepraksis og gammel pakkereiselov at det
gjelder en 14 dagers regel etter pakkereiseloven § 22. Nemnda kan derfor ikke se at
klager hadde rett til gebyrfri avbestilling etter pakkereiseloven § 22 på det tidspunkt han
valgte å avbestille reisen. Etter nemnda sin vurdering er det anledning til å avbestille
reisen etter pakkereiseloven § 21 også etter fristene som følger av alminnelige reisevilkår
punkt 5.2. Dette innebærer at klager skal ha anledning til å avbestille mot et rimelig
avbestillingsgebyr etter pakkereiseloven § 21. Når avbestillingsgebyret er konkretisert
i avtalen er det dette klager må betale. Nemnda kan ikke se at det aktuelle beløpet er
urimelig høyt sett hen til avbestillingstidspunktet. Flertallet anbefaler at klager ikke gis
medhold. 

Mindretallet, forbrukerrepresentanten, er av den klare oppfatning at klager må få
medhold i sitt krav om gebyrfri avbestilling etter pakkereiseloven § 22 med den
konsekvens at også depositumet skal refunderes fullt ut. Etter mindretallets oppfatning
kan ikke tidligere bransjepraksis og tidligere lovgivning om en 14 dagers regel legges
til grunn i saker etter ny pakkereiselov. Regelen er ikke videreført i ny lov eller i de
alminnelige vilkår for pakkereiser, og en slik praksis vil derfor stride mot forbudet i
pakkereiseloven § 3 om å fravike loven til ulempe for den reisende.

Vedtak blir etter dette truffet i samsvar med flertallets syn.

Vedtak

Pakkereisenemnda anbefaler at klager ikke gis medhold.

Vedtaket er fattet under dissens som fremgår ovenfor.