Vedtak i Transportklagenemnda
- Kollektivreiser

Sammendrag

Krav om refusjon av periodebillett på grunn av sykdom.

Dato
04.07.2013

Saksnummer
1/13 J

Tjenesteyter
NSB

Krav om refusjon av periodebillett på grunn av sykdom.

Klager har i det vesentlige anført:

Klager pendler til vanlig strekningen Bodø - Fauske og benytter seg av månedsbillett. Høsten
2012 var klager uheldig og brakk ankelen. Hun var derfor 50% sykmeldt fra og med 24.10
til og med 18.11 og fikk mulighet til å ha hjemmekontor på Fauske. Kontorsted er normalt
i Bodø, men det ble umulig å pendle. Klager mener det er rett og rimelig, og ikke minst
samfunnsøkonomisk besparende, at hun får billettutgiften for sykemeldingsperioden
refundert og krever derfor dette av NSB.

NSB har i det vesentlige anført:

Det fremgår av NSBs refusjonsbetingelser at periodebilletter kan refunderes ved sykdom,
under forutsetning av det foreligger 100 % sykemelding i minimum 7 dager. Ut fra klagers
sykmelding går det fram at klager kunne delvis jobbe og at sykmeldingsgrad er satt til 50 %.

NSB finner under denne forutsetningen ikke grunnlag for å etterkomme klagers ønske om
refusjon av periodebilletten.

Nemnda bemerker:

Regler for kjøp, kansellering og refusjon avhenger av type billett, jf. NSBs Transportvilkår §
4 A. NSBs refusjonsbetingelser finner man mer informasjon om på nsb.no. For refusjon av
NSBs periodebilletter på grunn av sykdom kreves det at det foreligger 100 % sykemelding
i minimum 7 dager. Sykemelding må fremvises. NSBs transportvilkår er godkjent av
Samferdselsdepartementet.

Klager hadde kjøpt en 30 dagers periodebillett med gyldighet f.o.m. 17.10 t.o.m. 15.11.
Klager var 50 % sykemeldt i mer enn 7 dager og har fremlagt sykemelding. Det fremgår av
betingelsene for refusjon at det må fremvises sykemelding for 100 % arbeidsuførhet før
refusjon kan gis. Selv om klager ikke hadde mulighet til å benytte periodebilletten, viser
sykemeldingen kun 50 % arbeidsuførhet. Klager har derfor etter vilkårene i utgangspunktet
ikke krav på refusjon av periodebilletten.

Nemnda legger imidlertid til grunn at begrunnelsen for forutsetningen om 100 % sykemelding
for å kunne kreve refusjon av billettprisen, er at man faktisk ikke kan (har mulighet til)
å benytte toget på grunn av sykdom eller skade. I denne saken fremgår det av klagers
legeerklæring at klager ikke kan pendle til Bodø, altså at hun ikke kan reise med toget på
grunn av skaden. Hun er således i denne henseende rent faktisk i samme situasjon som
en person som er 100 % sykmeldt. Det fremstår da som urimelig for nemnda med en ren
ordfortolking av bestemmelsen. Etter nemndas vurdering bør begrunnelsen for regelen i
dette tilfellet slå igjennom slik at bestemmelsen tolkes analogisk for en i klagers situasjon.

Nemnda anbefaler etter dette at NSB refunderer periodebilletten for den perioden klager var
sykmeldt og ikke kunne benytte toget.

Vedtak:

Transportklagenemnda-jernbane anbefaler at NSB refunderer periodebilletten for den
perioden klager var sykmeldt og ikke kunne benytte toget.

Vedtaket er enstemmig.