Vedtak i Transportklagenemnda - Fly

Sammendrag

Krav om refusjon av utgifter grunnet kansellering som følge av streik.

Dato
04.11.2013

Saksnummer
294/13F

Tjenesteyter
Widerøes Flyveselskap AS / Tripmate

Krav om refusjon av utgifter grunnet kansellering som følge av streik.

Klager har i det vesentlige anført:

Klager skulle reise fra Brønnøysund til Stavanger via Oslo den 10. mai 2013. Klager ble rammet
av streik i Widerøe,

Klager henvendte seg til Widerøe på Live Chat den 8. eller 9. mai, og fikk der beskjed om at
flyselskapet ikke kunne være behjelpelig med ombooking da reisen var bestilt gjennom et
reisebyrå.

Klager endte opp med å kjøpe nye flybilletter da verken reisebyrået eller Widerøe var
behjelpelig med ombooking.

Klager krever refundert utgifter til nye billetter, kroner 10 272.

Det vises for øvrig til klagers brev.

Tripmate har i det vesentlige anført:

WF785 fra Brønnøysund til Oslo ble kansellert som følge av streik i Widerøe. Tripmate tilbød
klager å booke om reisen, eller gi full refusjon av ubenyttede billetter.

Ved henvendelse på e-post får alle kunder følgende automatiske svar:

«På hverdager kontakter vi deg innen 24 timer. I helger, ved stor belastning eller ved sent
innkommet e-post kan det ta noe lengre tid.»

Det lyktes ikke klager å komme i kontakt med Tripmate. Han valgte derfor å kjøpe nye
returbilletter på egenhånd. Tripmate har refundert klagers ubenyttede billetter.

Tripmate kan ikke imøtekomme klagers krav utover det som allerede er tilbakebetalt.

Widerøe har i det vesentlige anført:

WF785 ble kansellert som følge av streik. Hendelsen var ekstraordinær og utenfor Widerøes
kontroll, og er dermed ikke kompensasjonsberettiget.

I tilfeller ved streik kan passasjerene enten ombooke sine billetter eller motta refusjon av
ubenyttede strekninger.

Widerøe hadde tusenvis av henvendelser i de dagene streiken varte, flyselskapet så seg derfor
nødt til å henvise de passasjerer det gjaldt, til sitt reisebyrå. Dersom klager hadde kontaktet
Widerøe og gitt beskjed om at ombooking via reisebyrå ikke lot seg gjøre, ville flyselskapet
vært behjelpelig med ombooking kostnadsfritt.

Klager valgte å kjøpe nye billetter på egen hånd.

Widerøe kan ikke imøtekomme klagers krav om refusjon av nye billetter.

Nemnda bemerker:

Klagers flygning ble innstilt som følge av streik i Widerøe. Widerøe pliktet i den foreliggende
situasjon å gi klager valget mellom refusjon av innbetalt beløp eller omruting snarest mulig,
på tilsvarende transportvilkår, til det endelige bestemmelsesstedet, jf. EU-forordning 261/2004
artikkel 5 jf. artikkel 8. Plikten påligger Widerøe (det  transporterende luftfartsselskap) selv om
billetten er kjøpt gjennom et reisebyrå.

Det fremgår av saken at Widerøe henviste klager til reisebyrået. Klager kontaktet reisebyrået,
men fikk ingen omruting. I den foreliggende situasjon bestilte klagerne billetter med SAS på
egenhånd.

Nemnda er av den oppfatning at klager ikke kan lastes for at han ikke fikk hjelp til omrutingen.
Klager fulgte den informasjonen han fikk. Widerøe opplyste ikke at klager kunne henvende
seg til dem på nytt dersom han ikke fikk hjelp fra reisebyrået. I den foreliggende situasjon, der
tilgjengelige alternative billetter stadig ble mindre, hadde klager behov for en rask avgjørelse.
Det fremstod således ikke hensiktsmessig på nytt å kontakte Widerøe som hadde avvist ham
tidligere. Nemnda anbefaler at Widerøe erstatter klagernes utgifter til erstatningsbilletter. Til
fradrag går det refusjonsbeløp klagerne får utbetalt for de ubrukte billettene.

Nemnda tar ikke stilling til om det er Widerøe eller Tripmate som er nærmest til å bære det
endelige tapet.

Vedtak:

Transportklagenemnda-fly anbefaler at Widerøe erstatter klagernes ekstrautgifter.

Vedtaket var enstemmig.