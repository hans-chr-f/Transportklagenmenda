Vedtak i Transportklagenemnda - Fly

Sammendrag

Krav om erstatning og refusjon av hotellutgift som følge av kansellert reise.

Dato
14.09.2023

Saksnummer
2022-03319

Tjenesteytere
Wizz Air
Travellink

Klager har i det vesentlige anført

Klager og hennes søster hadde to billetter med Wizz Air og skulle reise fra Oslo til
Budapest den 3. oktober og med retur den 5. oktober 2022. Det hadde bestilt og betalt
kr 1926,69 for et hotellrom i to netter. Flyselskapet kansellerte reisen den 5. september
2022.

De har fremsatt krav om standarderstatning i henhold til EU-forordning 261/2004 og
refusjon av utgiften til ubenyttet hotell, men ikke mottatt noe svar fra flyselskapet og
heller ingen hjelp eller erstatning fra Travellink som de kjøpte billettene fra.

Tjenesteyterne har i det vesentlige anført
Verken Travellink eller Wizz Air har inngitt tilsvar til nemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3, tredje ledd.

Wizz Air og Travellink har tross oppfordring unnlatt å svare nemnda.

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7. Regelen
gjelder ikke dersom passasjeren har fått informasjon om endringen minst to uker før
planlagt avgangstid. I dette tilfellet har klager oppgitt å ha fått beskjed om kanselleringen
den 5. september 2022, altså mer enn to uker før avgang. Klager og hennes medreisende
har uavhengig av kanselleringens årsak derfor ikke rett til standarderstatning.

Dersom passasjeren ikke ønsker å endre reisedato skal billettprisen refunderes fullt
ut, jf. forordningens artikkel 8 nr. 1 a). Dersom billettprisen i dette tilfellet ikke allerede
er refundert, anbefaler nemnda at Wizz Air sørger for en refusjon enten direkte til
passasjerene eller gjennom Travellink der billettene var kjøpt.

Nemnda oppfatter klagers tap som følge av ubenyttet hotellovernatting i Budapest som
et krav om erstatning basert på luftfartsloven § 10-20.

Nemndas flertall - lederen og bransjerepresentantene - mener at utgift til
hotellovernatting som ikke kan benyttes på grunn av kansellering ikke er en utgift som
Wizz Air er ansvarlig for, fordi et slikt tap ikke er påregnelig for flyselskapet. Klager
oppfordres til å undersøke mulig forsikringsdekning.

Mindretallet – forbrukerrepresentantene – er av den oppfatning at tap av forhåndsbetalt
overnatting er å anse som et påregnelig tap som følge av kanselleringen, jf. luftl. § 10-20. 

Når det gjelder forhåndsbetalt overnatting viser mindretallet til at det er svært vanlig
at en passasjer har forhåndsbestilt hotell på destinasjonen. Mindretallet viser til
at det i tidligere nemndspraksis (jf. f.eks. FLYKN-2019-2244, FLYKN-2019-2486 og
FLYKN-2019-4999) enstemmig ble uttalt følgende: 

"Utgiften som kreves dekket [forhåndsbetalt hotellopphold] utgjør klagers individuelle
tap og kan etter lang og fast nemndspraksis kreves dekket i medhold av luftfartsloven §
10-20."

Også nylig nemndspraksis viser at en samlet nemnd har ansett slike konsekvenser for
å være påregnelige skadefølger, se blant annet FLYKN-2019-2486, FLYKN-2021-648,
FLYKN-2021-692, FLYKN-2021-1289, FLYKN-2021-1464, FLYKN-2022-1567 og
FLYKN-2022-1814. 

Mindretallet kan ikke se at det har skjedd en utvikling i rettspraksis som skulle tilsi en
endring i ovennevnte nemndspraksis, og mindretallet kan for øvrig ikke se at flertallets
praksisendring har tilstrekkelig gode grunner for seg.

Nemnda konkluderte deretter i tråd med flertallets oppfatning.

Vedtak

Transportklagenemnda anbefaler at Wizz Air refunderer billettprisen fullt ut til klager, og
at klagen for øvrig ikke tas til følge.