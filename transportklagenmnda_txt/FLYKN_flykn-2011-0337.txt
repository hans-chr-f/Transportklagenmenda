Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
22.02.2012

Saksnummer
337/11F

Tjenesteyter
Danish Air Transport

Krav om standarderstatning grunnet kansellering.

Klager har i det vesentlige anført:

Klager skulle reise fra Florø til Oslo den 3. juli 2011 kl. 19:25 med DX37. Flyet ble først forsinket
til kl. 23:00. Deretter fikk passasjerene beskjed om at flyet ble innstilt grunnet tåke.

Klager stiller seg undrende til den skiftende begrunnelsen for kanselleringen, og ber om at det
fremlegges bevis for kanselleringen.

Klager krever standarderstatning i henhold til EU forordningen, 250 euro.

Danish Air Transport har ikke gitt uttalelse til nemnda. Til klager har Danish Air
Transport i det vesentlige anført:

DX37 ble innstilt grunnet dårlig vær.

I EU forordning 261/2004 står følgende:

«Et transporterende luftfartsselskap skal ikke være pålagt å betale erstatning i samsvar med
artikkel 7 dersom det kan godtgjøre at innstillingen skyldtes ekstraordinære omstendigheter
som ikke kunne vært unngått selv om alle rimelige tiltak var truffet».

På grunnlag av dette kan Danish Air Transport dessverre ikke imøtekomme klagers krav til
standarderstatning.

Danish Air Transport ønsker å erstatte klagers utgifter i forbindelse med kanselleringen
mot originale kvitteringer. Selskapet er dog ikke forpliktet til å yte erstatning for tapt
arbeidsfortjeneste.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. forskrift om klagenemnd for flypassasjerer § 5-3.

Klagen er forelagt Danish Air Transport ved nemndas e-post av 14. juli 2011 med frist til 26.
august 2011 for eventuelle bemerkninger. I e-posten opplyses det bl.a. om at flyselskapet
har bevisbyrden ved påberopelse av ekstraordinære omstendigheter som kan gi grunnlag
for fritak for ansvar. Det fremgår videre at nemnda vil legge passasjerens opplysninger til
grunn dersom disse ikke imøtegås av flyselskapet. Det blir også opplyst at saken vil bli forelagt
nemnda selv om flyselskapet ikke avgir uttalelse.

Danish Air Transport har ikke avgitt uttalelse til nemnda. Nemndas avgjørelse treffes på
bakgrunn av de foreliggende opplysninger.

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU forordning 261/2004 artikkel 5.

Danish Air Transport har ikke godtgjort at innstillingen skyldtes en ekstraordinær
omstendighet som ikke kunne vært unngått selv om alle rimelige tiltak var truffet, og nemnda
anbefaler at klager gis en erstatning på 250 euro.

Nemnda bemerker at det fremgår av EU forordningens artikkel 12 at standarderstatning
etter EU forordningen skal trekkes fra erstatning på annet grunnlag. Passasjeren
har således alltid krav på å få utbetalt standarderstatningen dersom vilkårene er til
stede for dette. Har passasjeren også rett til erstatning på annet grunnlag, og denne
erstatning overstiger standarderstatningen, kommer standarderstatningen til fradrag.
Overstiger standarderstatningen etter EU forordningen annen erstatning, utbetales kun
standarderstatningen. Det fremgår av saken at Danish Air Transport har tilbudt seg/har
refundert utgifter til hotell med kr 1.000. Dersom dette beløpet er utbetalt, kommer det
således til fradrag i standarderstatningen.

Vedtak:

Flyklagenemnda anbefaler at klager gis en erstatning på 250 euro. Eventuelt tidligere utbetalt
erstatning kommer til fradrag.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines