Vedtak i Transportklagenemnda
- Kollektivreiser

Sammendrag

Krav om frafall av ilagt gebyr som følge av manglende billett.

Dato
19.12.2017

Saksnummer
2017-02370

Tjenesteytere
Ruter

Klager har i det vesentlige anført

Klagers representant viser til at hennes datter ble ilagt gebyr som følge av manglende
billett. 

Hennes datter reiste med et årskort i god tro om at det var gyldig, og at det varte ut året
2017. Kortet var utstedt av Uranienborg ungdomsskole, og var noe alle elever fikk siden
veien til skolen ble forlenget til Nydalen. Under en kontroll viste det seg at kortet var gått
ut etter semesteret. 

Klagers representant viser til at datteren var i god tro, og at det må være rom for
misforståelser for et barn. Datteren var ikke klar over, eller hadde fått beskjed om at
kortet var utgått. Hun var i den tro at alt var i orden. 

Klagers representant krever derfor at gebyret frafalles.

Tjenesteyterne har i det vesentlige anført
Ruter viser til henvendelse fra klagers representant angående gebyr som hans datter
ble ilagt på bussen 24.7. Gebyret ble ilagt fordi datteren ikke kunne fremvise noen gyldig
billett.

Argumentet til klagers representant er at hans datter hadde en årsbillett som hun hadde
fått fra skolen, og at hun ikke var klar over at denne var
utløpt. Hun trodde den gjaldt ut 2017.

Som det står opplyst i bekreftelsen fra skolen så gjelder billettene som blir gitt av skolen
for ett skoleår, det vil si fra august til juni. I tillegg opplyses det at klager fra høsten 2017
ikke lenger hadde krav på skolebillett, da hun skulle over på videregående skole, Ruter
forstår derfor ikke helt argumentet med at de trodde at billetten
var gyldig ut 2017.

I Oslo får skoleelevene en 365-dagers billett, denne kan de bruke så mye de vil også
utenom skoletiden, på kvelder og i helger. Billetten må aktiveres når den tas i bruk.
Billetten til datteren ble aktivert 13.7.2016, den utløp derfor 13.7.2017. Datteren ble
stoppet 24.7.17. Ruter har ikke lenger billetthistorikken på dette reisekortet, da vi etter
krav fra datatilsynet sletter dette etter tre måneder, så det eneste Ruter ser er at billetten
ble aktivert den 13.7.16, eventuelle avlesninger på kortleser kan ikke Ruter se.

At man er i god tro er dessverre ikke grunn for å slippe gebyr. Kunden har selv et ansvar
for å ha gyldig billett. Hadde datteren lagt reisekortet sitt på en kortleser så ville hun
etter 13.7.17 fått rødt lys og beskjed om at billetten var utløpt.

Ruter kan ikke se noen grunn til å endre sitt standpunkt i denne saken

Nemnda bemerker

Klager, som er født i august 2001, ble ilagt gebyr ved kontroll på bussen fra skøyen til
Frogner kirke 24. juli 2017 da reisekortet hennes var utløpt. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner. 

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Nemnda bemerker at bemerker at det reiser seg om et årskort som klager fikk utlevert
fra Uranienborg ungdsskole. Kortet ble aktivert 13. juli 2016. og utløp derfor 13. juli
2017. 

Vilkårene for å ilegge gebyr var således til stede.

Klagers far hevder at datteren trodde kortet var gyldig ut 2017. 

Nemnda bemerker at den reisende selv har ansvar for å ha gyldig billett. Gyldigheten av
et reisekort kan lett kontrolleres ved en billettautomat. 

Nemnda kan ikke se at det er grunnlag for å anbefale at gebyret frafalles. En antakelse
om at reisekortet gjaldt ut 2017, ville medføre at kortet gjaldt i nærmere halvannet år og
ut over det aktuelle skoleåret.

Vedtak

Transportklagenemnda Kollektivtransport finner ikke å kunne anbefale at klager gis
medhold.