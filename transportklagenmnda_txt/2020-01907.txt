Vedtak i Transportklagenemnda - Fly

Sammendrag

Krav om erstatning som følge av kansellering. Sandstorm på Kanariøyene
og fly som ble påkjørt av en cateringbil. Flyselskapet har ikke inngitt tilsvar.

Dato
16.02.2021

Saksnummer
2020-01907

Tjenesteytere
SAS

Klager har i det vesentlige anført

Klager og en medpassasjer skulle reise fra Tenerife til Oslo med SK7408 den 23. februar
2020. Som følge av den pågående sandstormen på Kanariøyene var flyplassen på
Tenerife stengt den 23. og 24. februar 2020, slik at klager og medpassasjeren ikke fikk
reist hjem som opprinnelig planlagt.

Ny forventet avgangstid var oppgitt til kl. 12.00 den 25. februar 2020, men etter en ny
utsettelse var alle passasjerer om bord først kl. 17.00. Klager har anført at de da fikk
beskjed om at det var oppstått en skade på flyet, som følge av at en cateringbil hadde
kjørt inn i flyet og skadet døren til lasterommet. Siden flyet ikke kunne repareres med det
samme og besetningen ville gå ut på tid, måtte avgangen utsettes igjen. Ny avgang ble
satt opp til kl. 08.00 den 27. februar. Den ble igjen utsatt, og flyet lettet først kl. 13.15.

Klager har fått dekket utlegg til hotell og mat i ventetiden. Klager krever 600 euro per
person i henhold til EU-forordning 261/2004 som følge av kanselleringen.

Tjenesteyterne har i det vesentlige anført
SAS har på tross av oppfordring ikke inngitt tilsvar i saken.

Til klager har SAS oppgitt at de ikke kan imøtekomme kravet om standarderstatning
siden kanselleringen skyldtes værforhold som er å anse som ekstraordinære
omstendigheter.

Nemnda bemerker

SAS har ikke avgitt uttalelse til nemnda. Nemnda treffer vedtaket på grunnlag av
opplysningene som er fremkommet tidligere i saken, jf transportklagenemndforskriften §
5-3 tredje ledd.

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.

Værforhold som påvirker flytrafikken, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Basert på sakens opplysninger finner nemnda det uomtvistet at kanselleringen
av flyavgangen den 23. februar 2020 skyldes sandstormen på Kanariøyene fra 22.
til 24. februar 2020. Nemnda er av den oppfatning at sandstorm er å anse som
en ekstraordinær omstendighet i forordningens forstand og viser også til tidligere
avgjørelser hvor dette er slått fast. Denne kanselleringen gir således ikke rett på
standarderstatning.

Spørsmålet er dermed om kanselleringen av flyavgangen den 25. februar 2020 også
skyldes ekstraordinære omstendigheter som ikke kunne vært unngått selv om alle
rimelige tiltak var truffet. SAS har ikke forklart hendelsen med cateringbilen overfor
nemnda, og nemnda kan således ikke se at det er godgjort at dette var en hendelse
utenfor selskapets kontroll. Nemnda mener på bakgrunn av dette at klager har rett på
standarderstatning. Ettersom Tenerife regnes for å tilhøre Europa, har klager krav på 400
euro per person i standarderstatning, jf. EU-forordningen artikkel 7 nummer 1 bokstav b.

Vedtak

Transportklagenemnda - fly anbefaler at SAS utbetaler totalt 800 euro i
standarderstatning til klager.