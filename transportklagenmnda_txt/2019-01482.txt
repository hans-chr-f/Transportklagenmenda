Vedtak i Transportklagenemnda - Fly

Sammendrag

Krav om standarderstatning og dekket ekstrautgifter.

Dato
26.02.2020

Saksnummer
2019-01482

Tjenesteytere
Widerøe

Klager har i det vesentlige anført

Klager skulle reise fra Haugesund til Namsos via Oslo og Trondheim den 31. januar 2019
med SAS og Widerøe. 

Da klager landet i Trondheim fikk han beskjed om at Widerøe sin flyvning til Namsos
(WF784) var kansellert. Klager skulle i et viktig møte, hvor alle var avhengige av at han
kom tidsnok. Han fikk ingen hjelp fra Widerøe og opplevde dårlig service på flyplassen.

Klager bestemte seg for å ta tog til Steinkjer og taxi videre til Namsos. Dette medførte
ekstrautgifter på 2075 kroner som klager mener Widerøe bør dekke. Hadde han
benyttet bussen tilbudt av Widerøe hadde han ikke vært fremme i Namsos før mellom
20.00-21.00. Klager ville da blitt fakturert for manglende oppmøte til avtalen sin.

Klager mener i tillegg han har krav på standarderstatning på 250 euro.

Klager fikk beskjed om å kontakte SAS som han hadde kjøpt av. Han sendte dermed først
klage til SAS. Han fikk imidlertid fikk avslag den 4. februar grunnet at det var Widerøe
som hadde kanselleringen.

Tjenesteyterne har i det vesentlige anført
Til klager har Widerøe anført at kanselleringen skyldtes ad-hoc mangel på crew, og at
dette er å anse som ekstraordinære omstendigheter som ikke kunne vært unngått selv
om alle rimelige tiltak var truffet.

I sitt tilsvar til nemnda uttaler Widerøe at de mangler dokumentasjon for årsaken til
sykefraværet og standbydekningen.  De vil derfor trekke saken og betale ut 250 euro til
klager i henhold til EU-forordning 261/2004.

Når det gjelder ekstrautgiftene anfører Widerøe at de ikke dekker utgifter til alternativ
transport, men han har krav på å få refundert sin ubenyttede flybillett. For å få dette må
han kontakte sin billettutsteder. Hvis dette ikke er greit har klager forøvrig ikke kvittering
på taxi, så da er dette uaktuelt å dekke.

Nemnda bemerker

Widerøe har tilkjent klager standarderstatning med 250 Euro. Spørsmålet for nemnda
blir således om klager også har krav på å få refundert sine ekstrautgifter til tog (95 kr) og
taxi (1 980 kr), totalt 2 075 kroner.

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf. artikkel
8. 

Da klager ble gjort oppmerksom på kanselleringen kl 14.48 fikk han beskjed om at han
ville bli booket om til mulige avganger. Da det ikke var andre flyavganger på strekningen
Værnes-Namsos satte flyselskapet opp bakketransport. Bussen skulle imidlertid ikke
kjøre før tidligst kl. 17.00, som var opprinnelig avgangstid for det kansellerte flyet.
Flyselskapets buss ville da være fremme i Namsos ca kl. 20.00. Klager var avhengig av å
rekke et møte med start kl. 18.00, og arrangerte selv transport for å komme seg raskere
frem. Han tok toget til Steinkjer, og taxi derfra til Namsos. Klager har lagt frem kvittering
for tog, men ikke for taxi med den begrunnelse at klager betalte kontant og mistet
kvitteringen i alt stresset. Klagers utgift til taxi er således ikke dokumentert.

Opprinnelig ankomsttid i Namsos på klagers flybillett var kl. 17.35. Ved omrutingstilbudet
med buss ville klager ankommet Namsos ca kl. 20.00, med andre ord samme dag og
kveld som opprinnelig ankomst med fly. Nemnda finner det rimelig at flyselskapets buss
ikke kunne forlate Værnes før flyets annonserte avgangstidspunkt kl 17.05 på grunn av
hensynet til de øvrige passasjerer, samtidig som passasjerantallet neppe kunne gjøre det
rimelig å kreve oppsatt to busser. På denne bakgrunn finner nemnda at flyselskapets
omruting av klager var rimelig og snarest mulig i henhold til EU-forordningen, og at
klager ikke har rett på å få dekket utgifter til tog og taxi etter forordningen. 

Forordningen begrenser imidlertid ikke passasjerens rett til erstatning på annet
grunnlag, jf. forordningen artikkel 12 nummer 1.  Etter EU-forordningens artikkel 12
kan standarderstatning etter forordningen trekkes fra erstatning på annet grunnlag.
Passasjeren har således alltid krav på å få utbetalt standarderstatningen dersom
vilkårene er til stede for dette. Har passasjeren også rett til erstatning på annet grunnlag,
og denne erstatning overstiger standarderstatningen, kommer standarderstatningen
til fradrag. Overstiger standarderstatningen etter EU-forordningen annen erstatning,
utbetales kun standarderstatningen.  Klager har allerede blitt tilkjent standarderstatning
på 250 euro. Ekstrakostnadene til tog og taxi overstiger ikke dette beløpet. Nemnda vil
derfor ikke gå nærmere inn på vurderingen av om klager kan ha rett på erstatning på
annet grunnlag. 

Klager benyttet ikke den kansellerte flyvningen fra Værnes til Namsos Han har derfor
rett på refusjon av denne delen av billetten. Nemnda anbefaler klager å ta kontakt med
billettutsteder for refusjon.

Vedtak

Transportklagenemnda-fly anbefaler ikke at klager gis medhold.