Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
04.12.2018

Saksnummer
2018-00393

Tjenesteytere
SAS

Klager har i det vesentlige anført

Klager skulle reise fra Bergen til Trondheim den 17. januar 2018 kl 17.40 med SK4184.
Flyet ble kansellert.

SAS hevder været var årsaken til kanselleringen, klager stiller seg undrende til dette da
han kjøpte seg ny billett med annet selskap som tok av uten problemer ti minutter før
SAS-flyet skulle gå.

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
SK4184 fikk en skade under innflyvning til Bergen grunnet sterk vind. Delen av flyet som
ble skadet kalles for flaps, og har som oppgave å justere flyets oppdrift ved taks off og
landing. Flyet måtte repareres før det igjen kunne settes i drift. SAS viser til fremlagte
tekniske rapporter. 

Skaden oppstod som en konsekvens av sterke vinder. Hendelsen er dermed ikke
kompensasjonsberettiget i henhold til EU-forordning 261/2004, da årsaken til
kanselleringen var ekstraordinære omstendigheter.

SAS kan ikke imøtekomme klagers krav.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

SAS har fremlagt tekniske rapporter med forklaring som viser at det oppstod skade på
flyets vinge under innflyvning. Dette førte til at flyet måtte til reparasjon, som igjen førte
til at klagers flyvning ble kansellert. SAS hevder skaden oppstod som følge av sterk vind.
Dette er ikke underbygget med METAR eller værrapporter som knytter hendelsen til
flyindividet. 

Teknisk feil er som regel ikke en ekstraordinær omstendighet som fritar flyselskapet fra
plikten til å betale standarderstatning, jf EU-domstolens avgjørelse av 17.09.2015 Corina
van der Lans - KLM (C-257/14) og Kommisjonens veileder av 15.06.2016 punkt 5.2. 

Slik nemnda ser det har ikke flyselskapet SAS godtgjort at den tekniske svikten skyldtes
en ekstraordinær omstendighet i dette tilfellet: 

SAS har ikke fremlagt dokumentasjon fra flyprodusenten eller kompetente myndigheter
for at den tekniske svikten skyldtes fabrikasjonsfeil. Det er heller ingen holdepunkter for
sabotasje eller terrorhandlinger. 

Klager har etter dette rett til standarderstatning.

Vedtak

Transportklagenemnda - fly anbefaler at SAS utbetaler 250 euro til klager.