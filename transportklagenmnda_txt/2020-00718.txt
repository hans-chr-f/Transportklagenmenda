Vedtak i Transportklagenemnda
- Kollektivreiser

Sammendrag

Krav om refusjon av flybillett som følge av forsinkelse

Dato
11.06.2020

Saksnummer
2020-00718

Tjenesteytere
Go-Ahead Nordic

Klager har i det vesentlige anført

Den 29. januar 2020 skulle klager reise med tog fra Marnadal til Oslo S med avgang
kl. 01:10 og ankomst kl. 07.25. Klager skulle deretter reise videre til Oslo Lufthavn for
å rekke et fly med avgang kl. 09:25. Toget fra Marnadal til Oslo ble forsinket, og klager
ankom Oslo S først kl. 09:24. Klager måtte derfor kjøpe en ny flybillett.

Klager krever å få refundert kostnaden til ny flybillett.

Tjenesteyterne har i det vesentlige anført
Go Ahead Nordic viser til at klager skulle reise fra Marnadal til Oslo S kl. 01:10 med
ankomst kl. 07:25 og med VY fra Oslo S videre til Oslo Lufthavn kl. 07:34 med ankomst kl.
07:57. Toget fra Marnadal var 114 minutter forsinket og ankom Oslo S kl. 09:19. Klagers
opprinnelige flybillett med var med Wizz med avgang kl. 09:20, hvor det står på billetten
at «gate closes kl 08:50».

Go Ahead Nordic viser til at kunden ikke har overholdt reglene for overgang ved Oslo
S, som er 60 minutter. Klager har heller ikke overholdt reglene for overgang ved Oslo
Lufthavn som er 30 minutter, i tillegg til det som flyselskapet sier er nødvendig for
innsjekk. Når det gjelder reiser til utlandet skal den reisende beregne innsjekking 90
minutter før avgang.

Det vises til at det fremgår av klagers billett at gaten stenges kl. 8:50, og at det i tillegg
fremgår av hjemmesiden til Wizz at reisende må møte opp ved gaten, ikke flyplassen
som klager mener, 30 minutter før avgang. Dette betyr at klager må beregne nok tid
til å kunne møte opp ved gaten 30 minutter før avgangstid. Da må klager ha nok tid
til å komme seg gjennom sikkerhetskontroll, gjennom internasjonal avgangshall til
passkontroll, for deretter å gå til gaten. I utgangspunktet betyr dette at klager kun hadde

53 minutter til dette om togene hans hadde vært helt i rute. Dersom man legger til 60
minutter avgang på Oslo S og 30 minutter på Oslo Lufthavn, så betyr det at klager har
beregnet å komme til flyplassen 36 minutter etter at gaten stenger og 8 minutter etter
flyavgang.

Go Ahead Nordic informerer om at de ikke har noen tog som stopper ved Oslo Lufthavn,
og dermed blir neste transportetappe Oslo S – Oslo Lufthavn i dette tilfellet. Det vises
til § 6 i Transportvilkårene. Videre vises det til at erstatning ikke kan kreves dersom
passasjer ikke har beregnet tidsmargin på 60 minutter på alle tog mellom Oslo og
Kristiansand/Stavanger.

Go Ahead Nordic avslår klagers krav om refusjon.

Nemnda bemerker

Klager krever å få refundert utgifter til ny flybillett som følge av at toget fra Marnadal til
Oslo S var forsinket.

Det følger av transportvilkårene  § 6 at passasjer ved forsinkelse over 60 minutter kan
kreve kompensasjon for dokumenterte utgifter, som f.eks. utgifter til alternativ transport
dersom passasjeren skal videre med annet transportselskap, jf. § 6 bokstav B nr. 2. Toget
var 114 minutter forsinket til Oslo S. Det følger imidlertid av § 6 bokstav D at erstatning
ikke kan kreves dersom det ikke er beregnet tidsmargin på 60 minutter. Klagers neste
avgang fra Oslo var med Vy kl. 07.34, og det var beregnet tidsmargin på kun 9 minutter.
Det er således ikke grunnlag for erstatning av togbilletten til Oslo lufthavn. 

Det er således heller ikke grunnlag for erstatning for ny flybillett. Nemnda bemerker
imidlertid at om klager hadde beregnet seg tidsmargin på 60 minutter, og toget hadde
ankommet 08.25, ville klager heller ikke da ha rukket flyet, siden gaten stengte 08.50. 

Klager har etter § 6 bokstav J fått refundert 50% av togbilletten til Oslo S.

Vedtak

Transportklagenemnda Kollektivtransport finner ikke å kunne anbefale at klager gis
medhold.