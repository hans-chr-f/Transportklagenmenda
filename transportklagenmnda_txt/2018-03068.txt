Vedtak i Transportklagenemnda - Fly

Sammendrag

Krav om standardkompensasjon og refusjon ved kansellering.

Dato
30.04.2019

Saksnummer
2018-03068

Tjenesteytere
Ryanair

Klager har i det vesentlige anført

Klager skulle reise med Ryanairs flyvning FR8509 fra Sandefjord - Torp (TRF) til Gdansk
(GDN) 23. juli 2018. Flyvningen ble kansellert, og klager ble ikke tilbudt omruting før
fire dager senere. Reisefølget valgte derfor å kjøpe nye billetter med Wizz Air to dager
senere. 

På bakgrunn av kanselleringen har klager fremsatt følgende krav: 
* Standardkompensasjon i henhold til EU-forordning 261/2004 på 250 euro pr. person,
totalt 1 000 euro for fire passasjerer. 
* Refusjon av nye flybilletter med Wizz Air (kroner 3 276). 
* Bensinpenger (kroner 194,94). 
* Bompenger (kroner 114). 
* Ferge (kroner 382). 
* Parkeringsavgift (kroner 99). 
* Refusjon av forhåndsbestilt hotell for to netter (kroner 3 548). 

Ryanair har tidligere refundert klagers flybilletter til kroner 895,28.

Tjenesteyterne har i det vesentlige anført
Ryanairs flyvning FR8509 fra Sandefjord - Torp til Gdansk 23. juli 2018 ble kansellert.
Kanselleringen skyldtes lynnedslag på flyvningen som skulle operere klagers flyvning. 

Det er fremlagt rapport som viser at Ryanairs flyvning FR369 fra Napoli til Gdansk
ble truffet av lyn 23. juli. Flyvningen ble operert av flymaskin EI-FRH, som også skulle
operer klagers flyvning denne dagen. Tekniker ble tilkalt for å foreta en inspeksjon av
flymaskinen, og det ble gjort funn som tilsa at flyvningen ble truffet av lyn. Flymaskinen
ble satt tilbake i drift samme dag kl. 13.15 lokal tid. 

Passasjerene har mottatt refusjon av sine flybilletter i henhold til reglene i EU-forordning
261/2004. 

Ryanair har anført at de ovennevnte forhold utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
forsinkelsen ikke kunne vært unngått selv om alle rimelige tiltak ble truffet. Selskapet
avviser på dette grunnlag klagers krav om standardkompensasjon.

Nemnda bemerker

Ryanairs flyvning FR8509 fra Sandefjord - Torp til Gdansk 23. juli 2018 ble kansellert. 

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. 

I dette tilfellet skyldtes kanselleringen at maskinen som skulle betjene klagers flyvning
ble truffet av lyn en tidligere flyvning samme dag fra Napoli til Gdansk. Flyet måtte
gjennomgå pålagt teknisk kontroll, før det ble satt tilbake i drift senere samme dag.  

Nemnda mener at lynnedslag må anses som en ekstraordinær omstendighet i
forordningens forstand. Kanselleringen kunne ikke vært unngått selv om alle rimelige
tiltak var truffet. Kanselleringen gir etter dette ikke rett til standarderstatning.

I henhold til forordningen artikkel 8 nr. 1 bokstav b plikter flyselskapet å omrute
passasjerene "snarest mulig". Klager har opplyst at man ble tilbudt omruting fire dager
senere. Ryanair har ikke kommentert dette. 
Nemnda kan ikke se at omruting etter fire dager i dette tilfellet er tilfredsstillende.
Nemnda mener derfor at klager har krav på å få erstattet sine utgifter til nye flybilletter
med Wizz Air med kroner 3 276. Eventuelt refundert beløp for flybilletter kommer til
fradrag. 

Klagers øvrige krav er det etter nemndas syn ikke tilstrekkelig grunnlag for.

Vedtak

Transportklagenemnda - fly anbefaler at Ryanair erstatter klagers utgifter til nye
flybilletter med kroner 3 276, fratrukket allerede refundert beløp for den kansellerte
reisen.