Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
02.10.2015

Saksnummer
0170/15F

Tjenesteyter
Widerøes Flyveselskap AS

Klager har i det vesentlige anført:

Klager skulle reise fra Kristiansand til Bergen den 9. desember 2014 kl. 09:45 med WF584.
Avgangen ble kansellert. Klager ble booket om og ankom Bergen tre timer forsinket.

Klager mener tildelte «slot»-tider må anses å ligge innenfor flyselskapenes kontroll.

Klager krever standarderstatning 250 euro i henhold til EU-forordning 261/2004.

Widerøe har i det vesentlige anført:

WF584 ble kansellert som følge av forsinket crew som følge av sent innkommet fly grunnet
«slot»-tider på flyplassen. Det vises til fremlagt logg.

Denne uregelmessigheten er ikke kompensasjonsberettiget i henhold til EU-forordning
261/2004, da forsinkelsen ble forårsaket av ekstraordinære omstendigheter utenfor Widerøes
kontroll.

Ved kansellering kan passasjerene velge å avbryte reisen mot full refusjon, eller ombooking til
neste ledige avgang. Klager valgte sistnevnte.

Widerøe ønsker å refundere eventuelle utgifter i ventetiden mot kvitteringer, men kan ikke
imøtekomme klagers krav om standarderstatning.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Widerøe har opplyst at kanselleringen skyldtes at flyets besetning overskred maksimal tillatt
arbeidstid som følge av tildelt slot-tider på flyplassen. Widerøe har fremlagt logger som skal
vise dette.

Det fremgår ikke av loggene hvor / når slot-problemene oppstod. Det er heller ikke redegjort
nærmere for hvorfor kanselleringen ikke kunne vært unngått selv om alle rimelige tiltak var
truffet. Nemnda er følgelig av den oppfatning at Widerøe ikke har godtgjort at innstillingen
skyldtes en ekstraordinær omstendighet. Nemnda kan heller ikke se at Widerøe har godtgjort
at innstillingen ikke kunne vært unngått selv om alle rimelige tiltak var truffet. Kanselleringen
gir etter dette rett til en standarderstatning på 250 euro. Nemnda anbefaler at Widerøe
utbetaler erstatningen.

Vedtak:

Transportklagenemnda-fly anbefaler at Widerøe utbetaler 250 euro.

Vedtaket var enstemmig.