Vedtak i Pakkereisenemnda

Sammendrag

Krav om full refusjon av reisens pris pga. vond lukt og dårlig hotellstandard.

Dato
09.10.2015

Saksnummer
60/15P

Tjenesteyter
Ving Norge AS

Saken gjelder:

Krav om full refusjon av reisens pris pga. vond lukt og dårlig hotellstandard.

Klager har i det vesentlige anført:

Klager og hans familie på 5 bestilte en 2-ukers ferie på Balito Beach fra 20.12.14 - 03.01.15
med innkvartering i en 3-romsleilighet, renovert med havutsikt.

Leiligheten ble markedsført som renovert, men leiligheten var slitt og bar preg av mangler.
Ving innrømmer at den siste renoveringen på enkelte av hotellets rom var i 2005, og klager
opplever det som misvisende å markedsføre leiligheten som renovert.

Det var svært illeluktende i hele leiligheten under oppholdet. Det viste seg at lukten hang
sammen med problemer i hotellets kloakk/avløp. Leiligheten var dårlig rengjort, noe som
førte til problemer for klager som har allergi/astma. Maursti på badet. Leiligheten var farlig for
barn og hadde åpne elektriske installasjoner på vegg og skarpe glasskanter på stuebord pga.
tidligere skade.

Klager ble lovet hotellbytte, men etter en uke ble det klart at Ving ikke kunne etterkomme
dette grunnet fullt belegg.

Manglene var til vesentlig ulempe for klager og dette ødela ferieoppholdet og klager viser til
loggen fra Vings lokale representanter som dokumenterer dette.

At manglene ikke ble tilfredsstillende ordnet, jf. pakkereiseloven § 6-4, førte til at klager fikk
utgifter, blant annet til medisiner, renholdsartikler, maskeringsteip for å skjerme glasskanter
og åpne elektriske installasjoner fra små barnefingre.

Klagers bror har fått en erstatning som relativt sett er høyere enn tilbudet Ving har gitt klager
selv om de hadde det verste rommet.

I tillegg til heving av kjøpet og full refusjon for reisens pris, kr 40.805, krever klager kr 10.000
for tort og svie.

Det vises for øvrig til klagers brev.

Ving har i det vesentlige anført:

Klager kontaktet Ving etter ankomst til hotellet, natt til 21.12, da de ikke var fornøyd med
leiligheten de hadde fått. Bildene er i hovedsak blitt tatt i den første leiligheten. Samme
ettermiddag, 21.12, flyttet de til en annen leilighet.

Etter at de flyttet klaget de på ubehagelig lukt og maur. Dessverre kan insekter som
maur forekomme i ulikt omfang som følge av klimaet. I slike tilfeller løser vanligvis
insektskjempende middel problemet. Da klager ønsket at det ikke ble benyttet
insektsbekjempende middel i form av spray på grunn av allergi, ble det i stedet lagt ut perler
med insektsbekjempende middel. Maurplagen ble fulgt opp og 24.12 ble det skaffet et
innsektsbekjempende middel som kunne benyttes og for slik å unngå bruk av insektsspray
som var et problem for klager som følge av allergi. Ving ble ikke kontaktet av gjestene etter
dette i tiden fra 26.12 og frem til avreise 3.01.15.

Balito Beach består av 273 leiligheter. Ving mottok tilbakemelding om lukt fra ytterligere fire
leiligheter i den aktuelle perioden. Det var således en begrenset del av hotellet dette gjaldt for
og et ytterligere bytte kunne derfor løst problemet med lukten.

Balito Beach, som er klassifisert med 3 vinger, ligger tilbaketrukket og passer slik Ving
beskriver for den som vil bo litt for seg selv i enkle leiligheter. Gjestene har tidligere bodd på
Sunwing anlegg i Arguineguin som er klassifisert med 4 vinger+ og har mange aktiviteter og
tilbud tilrettelagt for barnefamilier. Gjestene ønsket å bytte til dette anlegget om mulig. Dette
er to veldig ulike anlegg.

Da ikke alle leilighetene på Balito Beach er renovert, skiller Ving på renoverte og ikke
renoverte leiligheter. Det fremgår i omtalen av hotellet at leilighetene ble renovert i 2005. Ving
beklager at klager ikke har vært oppmerksom på dette.

Det var ikke mulig å tilby klager et hotellbytte slik de ønsket da alt var fullt, og det ble i stedet
forslått for klager å bytte leilighet nok en gang innen hotellet. Ving har ikke fått en tilsvarende
klage fra andre som har bodde i den aktuelle leiligheten, men beklager like fullt at klager
opplevde sjenerende lukt under oppholdet.

Reisefølget på to personer som det vises til, betalte kr 21.230 for sitt opphold. De har i
anledning sin klage takket ja til en reisegavesjekk på kr 3.000. Det er i anledning denne saken,
hvor det er betalt kr 40.805 for reisen, tilbudt en reisegavesjekk på kr 7.500.

Ving kan under henvisning til ovennevnte ikke etterkomme kravet som er fremsatt, men kan
tilby en kompensasjon på kr 5.000 eller kr 7.500 på et Ving gavekort.

Det vises for øvrig til brev fra Ving.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2.

Pakkereisenemnda legger til grunn at det er enighet mellom partene om at hotellet ble
bygget i 1993 og at (noen) leiligheter ble renovert i 2005. At denne leiligheten ble markedsført
som renovert er etter nemndas syn antagelig brudd på markedsføringsloven. Det heter i
markedsføringsloven § 3 annet ledd:

«Påstander i markedsføring om faktiske forhold, herunder om ytelsers egenskaper eller
virkning, skal kunne dokumenteres. Dokumentasjonen skal foreligge på annonsørens hånd
når markedsføringen skjer.»

Med den slitasje hotellrom gjennomgår, må leiligheten etter nemndas syn, på bakgrunn av
billedmaterialet, karakteriseres som nedslitt. Det fremgår av avslåtte bordkanter og av at
mange elektriske kontakter samt ledninger henger løst eller har så mye avskallet murpuss
rundt at det er utrygt for barn. Av bildene fremgår det at den heller ikke var skikkelig rengjort
i og med at det er mugg/skitt i fugene på badet og i enden av list rundt badekar samt i
kjøkkenventilator. At leiligheten var nedslitt og skitten med dårlig lukt ble videre bekreftet av
stedlig representant Marcus Rone etter besøk i leiligheten den 21. desember. Klageren fikk
bytte leilighet ganske snart etter dette.

Av korrespondansen fremgår det at partene er enige om at også den siste leiligheten hadde
maur, som mer eller mindre uten hell ble forsøkt bekjempet på flere måter på grunn av
klagerens allergi mot spraymidler. Klageren har videre anført at det luktet kloakk i leiligheten.
Lukten kom visstnok fra hotellets kloakkanlegg, og problemet var til stede i flere leiligheter.
Klageren var derfor ikke interessert i å bytte til enda en leilighet i samme hotell, fordi han
regnet med at de samme, og muligens nye, problemer ville være til stede også i en eventuell
ny leilighet.

Det var ikke mulig å tilby klageren å flytte til et annet hotell fordi alt var fullbooket. Klageren
var villig til å betale for oppgradering på samme hotell, men heller ikke det var mulig av
samme årsak.

Arrangøren er av den oppfatning av klageren kunne ha flyttet en tredje gang. Hadde gjort det,
kunne han muligens ha fått en leilighet uten kloakklukt, fordi kloakklukten visstnok var mest
merkbar i kun en del av hotellet.

At det finnes innsekter i leiligheter i subtropiske strøk innebærer vanligvis ikke en mangel. At
en leilighet er svært skitten og at det lukter kloakk er imidlertid mangler som etter nemndas
syn gir krav på prisavslag. Nemnda legger også vekt på at leilighetens tilstand ikke stemte med
markedsføringen.

Prisavslaget skal stå i forhold til manglenes omfang. Klageren har krav på en ferie med
fritidskvalitet og ikke større margin for ulemper og ergrelser enn det som er forenlig med det
produktet som er tilbudt, bestilt og betalt før avreise.

Etter en samlet vurdering finner nemnda at prisavslaget bør settes til 40% av reisens pris,
avrundet til kr 16.300. Nemnda kan ikke se at vilkårene for erstatning for ikke-økonomisk tap
foreligger.

Vedtak:

Pakkereisenemnda anbefaler at klageren blir gitt et prisavslag på 40% av reisens pris,
avrundet til kr 16.300. Hvis klageren har fått utbetalt beløpet på kr 5.000 som er tilbudt i
kompensasjon, går dette til fradrag.

Vedtaket er enstemmig.