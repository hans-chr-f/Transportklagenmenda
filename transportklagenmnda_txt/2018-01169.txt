Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
12.03.2019

Saksnummer
2018-01169

Tjenesteytere
Widerøe

Klager har i det vesentlige anført

Klager med reisefølge (tilsammen to personer) skulle reise fra Honningsvåg til Bergen via
Tromsø den 14. august kl 12.03 med ankomst kl 16.50. 
WF935 fra Honningsvåg til Tromsø ble kansellert.

Klager krever standarderstatning 400 euro per person i henhold til EU-forordning
261/2004.

Tjenesteyterne har i det vesentlige anført
Flyet som skulle operere klagers flyvning kunne ikke lande i Honningsvåg grunnet dårlige
værforhold, lav sikt. Widerøe viser til fremlagt dokumentasjon. Klager ble booket om til
påfølgende dag. 

Hendelsen er ikke kompensasjonsberettiget da årsaken var ekstraordinære
omstendigheter utenfor Widerøes kontroll.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande/ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Flyselskapet Widerøe har forklart at kanselleringen skyldtes dårlige værforhold, lav sikt.
Flyselskapet har videre fremlagt en tekst som skal forklare METAR. Nemnda kan ikke lese
ut fra METARen at landingsforholdene var av en slik art som umuliggjør landing. Teksten
beskriver været som skyet, vind på 5 knop og sikt på 10 km. Nemnda kan ikke se at det er
godtgjort i tilstrekkelig grad at det forelå slike ekstraordinære omstendigheter som fritar
selskapet fra ansvar. 

Klager har etter dette rett til standarderstatning.

Vedtak

Transportklagenemnda - fly anbefaler at Widerøe utbetaler 400 euro per person.