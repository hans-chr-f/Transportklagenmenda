Vedtak i Transportklagenemnda - Fly

Sammendrag

Krav om erstatning grunnet skadet bagasje.

Dato
20.08.2021

Saksnummer
2020-02607

Tjenesteytere
Widerøe

Klager har i det vesentlige anført

Klager reiste fra Kristiansand til Bergen den 4. august 2020 med WF592. Bagasjen til
klager ble skadet under transporten, dette oppdaget ikke klager før han var kommet
hjem. Da viste det seg at det var store sprekker / hull i skallet på kofferten. Det ble
tatt kontakt med flyselskapet et par dager etter hendelsen og skaden ble registrert
på nettsiden til Widerøe. Klager mener dette ikke er til hinder for erstatning fordi han
har overholdt frister som fremgår av deres hjemmeside og for å unngå reise med
kollektivtransport under pandemien covid-19.

Klager har ikke kvittering på kofferten og mener at den er et par år gammel. 

Klager krever å få erstatning for skaden eller ny koffert / penger til å kjøpe ny.

Tjenesteyterne har i det vesentlige anført
Widerøe anfører at reglene for bagasje håndtering er klare, man har syv dager på å
melde skaden på flyplassen. Dette har ikke klager gjort. Bagasjen skal fysisk vises frem
for å sannsynliggjøre at dette skjedde under reise med selskapet.

Klager mener at på grunn av covid-19 pandemien ikke skulle reise tilbake til flyplassen.
Widerøe mener at det var like mye pandemi når klager reiste og kan ikke se at det
argumentet plutselig skal være gyldig grunn til å ikke dokumentere.

Widerøe kan ikke imøtekomme klagers krav.

Nemnda bemerker

Klager hevder kofferten ble skadet mens den var i flyselskapets varetekt.

I henhold til luftfartsloven § 10-18 første ledd er fraktfører ansvarlig for skader på
reisegods «såfremt den hendelse som har forårsaket skaden, er inntruffet om bord
på luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset». Det er ikke anledning til å ta forbehold i generelle vilkår
som begrenser fraktførers ansvar etter luftfartsloven.

I henhold til Luftfartsloven § 10-26 og Montrealkonvensjonens artikkel 31 må innsjekket
reisegods som blir utlevert uten at den rettmessige mottaker klager, antas å være i den
samme forfatning som ved innlevering av reisegodset.

Det er ikke noe krav om at passasjeren må fremvise bagasjen på flyplassen slik Widerøe
hevder. 

Passasjeren kan klage til flyselskapet innen syv dager. Dersom passasjeren ikke
klager ved utlevering, er det passasjeren som har bevisbyrden for at skaden oppstod i
flyselskapets varetekt.  

I dette tilfellet har klager forklart at han ikke oppdaget skadene da han var på flyplassen,
men at skadene først ble oppdaget da klager kom hjem. Han tok kontakt med
flyselskapet tre dager etter reisen fant sted. Bildene klager har lagt ved viser en relativt
stor sprekk i klagers koffert. 

Nemnda mener at klager i dette tilfellet ikke har sannsynliggjort at skaden skjedde i
flyselskapets varetekt. Det er selvfølgelig vanskelig for klager å bevise at skaden skjedde
under flyvningen, men som nevnt er det klager som har bevisbyrden for dette siden
skaden ikke ble rapporter før klager forlot flyplassen. 

Nemnda anbefaler at klager ikke gis medhold.

Vedtak

Transportklagenemnda anbefaler at klager ikke gis medhold.