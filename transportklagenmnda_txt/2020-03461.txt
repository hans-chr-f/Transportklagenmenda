Vedtak i Transportklagenemnda - Fly

Sammendrag

Krav om refusjon av flybillett grunnet kansellering.

Dato
16.09.2021

Saksnummer
2020-03461

Tjenesteytere
Supersaver
Norwegian Air Shuttle

Klager har i det vesentlige anført

Klager (to personer) kjøpte flybilletter hos Supersaver tur retur Stavanger – Barcelona
med Norwegian Air Shuttle. Utreise den 30. april 2020 med DY85537 og hjemreise den
3. mai 2020 med DY85536. Klager ble informert av Supersaver den 27. april om at reisen
ble kansellert.

Klager krever full refusjon av billetten på kr. 7636.

Tjenesteyterne har i det vesentlige anført
Supersaver har anført følgende:

Supersaver.no er underlagt Marco Polo AS, som er en formidler av flyreisetjenester som
tilbys på nettstedet. Reisebyrået opptrer kun som formidler, og avtalen som gjelder den
faktiske ytelsen av flytjenestene, gjelder mellom kunden og det relevante flyselskapet.
Supersaver er ikke medleverandør av tjenestene, men er bundet av instruksjonene fra
og vilkårene fastsatt av flyselskapet. Dette innebærer at Supersavers ansvar for tjenester
som ikke ytes av Supersaver, er begrenset.

Det vises til fremlagte vilkår, hvor ansvarsbegrensningene fremgår klart og tydelig. Klager
godtok disse vilkårene ved bestilling av reisen.

Klagers flyreise med Norwegian Air Shuttle ble dessverre kansellert grunnet covid-19-
pandemien. 
Supersaver kan ikke imøtekomme klagers krav om full refusjon. Som mellomledd er
reisebyrået alltid nødt til å forholde seg til vilkårene som er fastsatt av flyselskapet.
Supersaver har søkt om refusjon fra Norwegian Air Shuttle. 

Flyselskapets beslutning er utenfor reisebyråets kontroll, og det ville medføre et
betydelig økonomisk tap for Supersaver dersom Supersaver måtte refundere pengene til
kunden (og andre kunder) i tilfeller hvor Supersaver ikke har midler til dette og heller ikke
er ansvarlig for å gjøre dette. Supersaver er ikke en ansvarlig part i kontraktsforholdet
mellom kunden og flyselskapet.

Norwegian Air Shuttle har ikke avgitt uttalelse til nemnda.

Nemnda bemerker

Norwegian Air Shuttle har ikke inngitt tilsvar i saken, på tross av anmodning om tilsvar.
Nemnda treffer da vedtaket basert på opplysningene som er fremkommet tidligere i
saken, i tråd med transportklagenemndforskriften § 5-3 tredje ledd.

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5 jf. artikkel 7. 

Nemnda har delt seg i et flertall og et mindretall. Flertallet, lederen og
forbrukerrepresentantene, mener at flyselskapet ikke har godtgjort at kanselleringen
skyldtes ekstraordinære omstendigheter som ikke kunne vært unngått selv om alle
rimelige tiltak var truffet.  Flyselskapet har ikke svart nemnda. Klager har derfor krav på
standarderstatning på 400 euro.

Mindretallet, bransjerepresentantene, mener det i tilstrekkelig grad er sannsynliggjort
at kanselleringen skyldtes den pågående covid-19 pandemien. En slik kansellering må
anses for å være en ekstraordinær omstendighet, og klager har således ikke rett til
erstatning, jf. EU-forordning 261/2004 artikkel 5.3.

Klager har fremsatt krav om refusjon av billetten. Ved kansellering har passasjeren i
henhold til EU-forordning 261/2004 artikkel 8 nummer 1 rett på omruting eller refusjon.
Det er flyselskapet som er ansvarlig i henhold til EU-forordningen, og det er derfor også
flyselskapet som plikter å utbetale, uavhengig av om passasjeren har kjøpt billetten
via et reisebyrå eller direkte fra flyselskapet. Nemnda anbefaler derfor at Norwegian
refunderer klagers billett.

Vedtaket er fattet med dissensen som fremgår over. 

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at Norwegian refunderer klagers billett og utbetaler
standarderstatning til klager på 400 euro.