Vedtak i Transportklagenemnda - Fly

Sammendrag

Krav om erstatning for nektet ombordstigning, kostnader til taxi og tapte feriedager

Dato
23.11.2023

Saksnummer
2023-00539

Tjenesteytere
Virgin Atlantic
SAS

Klager har i det vesentlige anført

Klager, to personer, hadde kjøpt reise hos HRG hvor de skulle reise fra Oslo via
Manchester til Bridgetown den 15. januar 2023. Totalt var de en del av en gruppe på ti
personer. 

Flyet fra Oslo var i rute, men måtte innom for å avises og flyr derfor 40 minutter for sent
fra Oslo. SAS flyr inn mye av denne tiden og klager mener at hun har fikk vite at totalt ble
flyet forsinket med 10 minutter. 

Åtte av ti i reisefølget hadde fått sete opp i sin app, men klager hadde kun fått X opp på
sine billetter. I Manchester får klager beskjed om at flyet er overbooket og at de ikke får
plass på flyet. Det ble informert om at dette gjaldt 12 personer som kom fra Oslo, men
det er kun klager (to personer) som ikke får plass. Klager spør om de kan kjøpe to seter
på premium da de ser at det er ledig i appen, men ifølge personalet så er det ikke mulig. 

Det blir tatt kontakt med Virgin Atlantic da de ser at det går et annet fly om en time og får
beskjed om å ta kontakt med KLM som er ansvarlig for SAS, . Klager fikk god hjelp av KLM
og hjelp til å få hentet sin bagasje. Her står også bagasjen til resten av reisefølge med
oransje merkelapper. Det blir forklart at disse koffertene var tatt ut da passasjerene ikke
skulle være med flyet. 

Klager blir booket om til den 16. januar 2023 fra Manchester til Bridgetown av SAS. Klager
har fått dekket overnatting på hotell og mat, men ikke transporten til hotellet. 

Det er mottatt poeng i appen fra Virgin Atlantic som tilsvarer 160 NOK. 

Klager krever standarderstatning og erstatning for transport (17 GBP) og tap av
feriedager.

Tjenesteyterne har i det vesentlige anført
Virgin Atlantic har ikke inngitt tilsvar til nemnda, men har svart til klager at klager kom for
sent til innsjekk.

SAS har anført at SK4609 var forsinket med 22 minutter og klager uten problemer kunne
rekke sin videreforbindelse. Det at klager ikke fikk gå om bord på Virgin Atlantic flyet er
ikke SAS sitt ansvar og Virgin Atlantic bør derfor stå for eventuell erstatning om de har
overbooket flyet. SAS kan ikke imøtekomme klagers krav.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3, tredje ledd. Virgin
Atlantic har tross oppfordring unnlatt å svare nemnda og nemnda legger derfor klagers
anførsler til grunn.

EU-forordning 261/2004 artikkel 4 nr. 3. bestemmer at «dersom passasjerer nektes
ombordstigning mot sin vilje, skal det transporterende luftfartsselskap umiddelbart gi
dem erstatning i samsvar med artikkel 7 og assistere dem i samsvar med artikkel 8 og 9».

I forordningens artikkel 2 bokstav j er «nektet ombordstigning» definert som «avvisning
av passasjerer på en flyging, selv om de har møtt til innsjekking på de vilkår som er
fastsatt i artikkel 3 nr. 2, unntatt når det er rimelig grunn til avvisningen, f.eks. av helse-
eller sikkerhetsmessige årsaker eller fordi reisedokumentene er utilstrekkelige».

Artikkel 3 nr. 2 bokstav a) gir forordningen anvendelse dersom klager har en bekreftet
reservasjon og «møter til innsjekking» på det tidspunkt som er angitt skriftlig på forhånd
av flyselskapet. Virgin Atlantic har ikke levert tilsvar til nemnda og nemnda legger derfor
klagers anførsel til grunn om at klager møtte til innsjekk til riktig tid.
Klager har etter nemndas syn krav på standarderstatning for nektet ombordstigning på
Virgin Atlantics flyvning fra Manchester til Bridgetown. Korrekt utmåling er EUR 600 pr.
person (totalt 1200 EUR) jf. artikkel 7.

Dersom flyselskapet ikke tilbyr forpleining, skal passasjerer som har måttet betale
for mat/drikke, hotell, transport til/fra flyplass og kommunikasjonstjenester, kunne få
utgiftene til dette erstattet.

Klager har vedlagt kvittering på utgifter til transport fra flyplassen til hotellet. Nemnda
anser det godtgjort at klager har hatt utgifter til dette, og anbefaler derfor at Virgin
Atlantic erstatter klagers utgifter med 17 GBP.

Klager krever videre kompensasjon for tapt ferie. Dette er et krav om erstatning for ikke-
økonomisk tap.

Når det gjelder adgangen til å utmåle erstatning for ikke-økonomisk tap har nemnda delt
seg i et flertall og et mindretall.

Flertallet, lederen og bransjerepresentanten, mener at ikke-økonomisk tap ikke har
erstatningsrettslig vern i norsk erstatningsrett med mindre det finnes en særskilt
hjemmel for dette. Det gis i utgangspunktet kun erstatning for økonomisk tap. Verken
forordningen, luftfartsloven § 10-20 eller Montrealkonvensjonen inneholder en særskilt
hjemmel for erstatning for ikke-økonomisk tap. Nemndas flertall mener derfor at klager
ikke har krav på erstatning.

Mindretallet, forbrukerrepresentanten, er av den oppfatning at luftfartsloven § 10-20/
Montrealkonvensjonen artikkel 19 gir en særskilt hjemmel for ulempeerstatning. Det
vises i denne forbindelse til mindretallets vurdering i FLYKN-2022-1813 / 2022-01813,
med henvisning til blant annet C-63/09 «Clickair». Ettersom mindretallets syn ikke legges
til grunn er det ikke nødvendig for mindretallet å angi en erstatningssum.

Forbrukerrepresentanten mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at Virgin Atlantic betaler standarderstatning med 600
EUR pr. person - totalt 1200 EUR - og erstatter klagers utgifter til taxi med 17 GBP.