Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
12.02.2016

Saksnummer
0733/15F

Tjenesteyter
Türkish Airlines

Krav om standarderstatning grunnet forsinkelse.

Klager har i det vesentlige anført:

Klager skulle reise fra Oslo til Sarajevo via Istanbul den 20. desember 2014 kl. 12:15. TK1752
fra Oslo til Istanbul ble omtrent 3 timer forsinket slik at klager mistet sin videreforbindelse.
Hun ble innlosjert på hotell og booket om til neste fly morgenen etter.

Klager krever standarderstatning 400 euro i henhold til EU-forordning 261/2004.

Türkish Airlines har i det vesentlige anført:

TK1752 ble forsinket som følge av dårlige værforhold. Passasjerene ble tatt hånd om og
booket om i tråd med internasjonale regler.

Hendelsen er ikke kompensasjonsberettiget i henhold til EU-forordning 261/2004, da årsaken
var ekstraordinære omstendigheter utenfor Türkish Airlines kontroll.

Türkish Airlines kan ikke imøtekomme klagers krav.

Nemnda bemerker:

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Det er uklart for nemnda hva som var årsaken til forsinkelsen. Türkish Airlines har ikke
nærmere redegjort for årsaken til forsinkelsen eller dokumentert denne. Türkish Airlines har
følgelig ikke godtgjort at forsinkelsen skyldtes en ekstraordinær omstendighet som ikke kunne
vært unngått selv om alle rimelige tiltak var truffet.

Forsinkelsen gir etter dette rett til en standarderstatning på 400 euro. Nemnda anbefaler at
Türkish Airlines utbetaler erstatningen.

Vedtak:

Transportklagenemnda-fly anbefaler at Türkish Airlines utbetaler en erstatning på 400 euro.

Vedtaket var enstemmig.