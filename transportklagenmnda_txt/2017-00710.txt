Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
16.02.2018

Saksnummer
2017-00710

Tjenesteytere
Widerøe
SAS

Klager har i det vesentlige anført

Klager skulle reise fra Oslo til Hammerfest via Tromsø den 20. mars 2017 kl 08.00. WF940
fra Tromsø til Hammerfest med avgang kl 10.20 ble kansellert, og klager ble booket om til
fly samme dag kl 16.35.

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
WF940 ble kansellert grunnet akutt sykdom blant crew, det vises til fremlagt
dokumentasjon. Widerøe fikk melding om sykefraværet 18 minutter før avgang. Uansett
hvor mange flyselskapet hadde hatt som standby crew ville flyet uansett blitt minimum
to timer forsinket, da det tar tid å tilkalle standby crew og få disse klare til å fly. Widerøe
hadde ikke annet valg enn å kansellere avgangen. 

Hendelsen er ikke kompensasjonsberettiget da årsaken var ekstraordinære
omstendigheter utenfor Widerøes kontroll. 

Ved kanselleringer kan passasjeren velge å avbryte reisen mot returreise og refusjon,
eller ombooking samt forpleining. Klager valgte sistnevnte. 

Widerøe kan ikke imøtekomme klagers krav.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artikkel 5 og 7.

Sykdom blant besetningen kan være en ekstraordinær omstendighet i forordningens
forstand. Sykdom oppstår imidlertid fra tid til annen. Flyselskapet må derfor være
forberedt og ha en beredskapsplan for håndtering av påregnelig sykdom. Sykdom kan
likevel oppstå så plutselig eller i et slikt omfang at flyselskapet ikke har mulighet til å
unngå innstilling av en eller flere avganger. Dette må vurderes konkret.

Widerøe anfører at flyselskapet måtte kansellere avgangen da det ville ta tid (minst
to timer) å skaffe reservemannskap. Nemnda legger til grunn at klager opprinnelig
skulle reise kl 10.20, og at han grunnet kanselleringen ble booket om til neste avgang
kl 16.35. Flertallet - forbrukerrepresentantene og leder - kan ikke se at flyselskapet har
dokumentert hvorfor reservemannskap ikke ble tilkalt. En forsinkelse på 2-3 timer ville
fått klager hjem på et tidligere tidspunkt. Flertallet mener derfor at det er grunnlag for
standarderstatning med 250 euro.

Mindretallet - flyselskapenes representanter - mener at akutt sykdom anses som
et ekstraordinært tilfelle, og flyselskapene skal derfor være unntatt fra å betale
kompensasjon ved forsinkelser/kanselleringer i henhold til art 5. Akutt sykdom oppstod
i dette tilfellet  like før avgang. Kravet til rimelige tiltak flyselskapet må gjøre, bør ses i lys
av hva som rimelig kan forventes av et flyselskap.

Vedtak

Transportklagenemnda - fly anbefaler at Widerøe betaler standarderstatning til klageren
med 250 euro.