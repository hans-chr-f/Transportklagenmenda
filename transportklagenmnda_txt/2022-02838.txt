Vedtak i Pakkereisenemnda

Sammendrag

Krav om kompensasjon grunnet overbooking på
hotellet som en konsekvens av pilotstreiken i SAS.

Dato
15.12.2022

Saksnummer
2022-02838

Tjenesteytere
Apollo Reiser AS

Klager har i det vesentlige anført

Klagen gjelder en pakkereise for to voksne og ett barn med innkvartering i et dobbeltrom
i etasje på Hotel Kassandra Bay, Skiathos i perioden 23.07.2022 - 30.07.2022. Totalpris: 39
187 kroner. 

I forbindelse med planlegging og booking av restaurant til ukesoppholdet på Skiathos
tok klagers reisefølge kontakt med Hotel Kassandra Bay to dager før avreisen, torsdag
formiddag 21. juli, for å bestille bord for middag til 11 personer etter ankomst lørdag 23.
juli. Klagers reisefølge fikk beskjed om at det ikke var reservert til rom til reisefølget og at
de måtte ta kontakt med Apollo. Klagers reisefølge tok umiddelbart kontakt med Apollo
som bekreftet at alt var i orden med hotellreservasjonen. 

Først fredag 22. juli kl. 11:19 ble klager kontaktet av Apollo med beskjed om at hotellet
var overbooket. På dette tidspunktet hadde klager allerede startet reisen til Oslo da flyet
hadde avgang fra Oslo lufthavn kl. 07:10 lørdag morgen.

Deretter hadde klager løpende kontakt med Apollo frem til ca. kl. 16 da klager bekreftet
at reisen skulle kanselleres ettersom det ikke fantes overnattingsmuligheter på Skiathos
eller andre øyer i nærheten (Skopelos eller Alonnisos). Det var heller ingen andre
destinasjoner som passet med avreise lørdag 23. juli og retur 30. juli.

Klager skriver at de først fikk beskjed om overbookingen ca. 20 timer før avreise, til tross
for at Apollo allerede dagen før hadde fått indikasjoner på at noe kunne være galt. Klager
anfører at e-post fra Apollo som klager mottok kl. 17:00 den 21. juli tilsier at Apollo hadde
forstått at hotellet var overbooket. Klager mener at de allerede på dette tidspunktet
burde blitt informert slik at de selv kunne startet sine egne undersøkelser om alternative
bosteder eller reisemål. Istedenfor ble klager først informert av Apollo ca. 20 timer
seinere.

Ferien ble ødelagt for klager og de to andre familiene de skulle reise sammen med.

Klagers krav: Kompensasjon pålydende 30 000 kroner.

Det vises for øvrig til korrespondanse fra klager.

Tjenesteyterne har i det vesentlige anført
Klager har bestilt en pakkereise for to voksne og ett barn i 7 dager, med avreise fra Oslo
Lufthavn til Skiathos/Hellas den 23. juli 2022 med innkvartering i et dobbeltrom i etasje
på Hotel Kassandra Bay. Reisens totalpris: 39 187 kroner. 

Som en følge av pilotstreiken i SAS valgte hoteller på flere reisemål å sikre seg ved å selge
Apollos rom til andre kunder uavhengig av kontrakten med Apollo. Denne informasjonen
fikk Apollo svært sent, og i dette tilfellet først den 21. juli 2022. På dette tidspunktet
hadde klagers reisefølge allerede vært i kontakt med hotellet, som hadde opplyst det ikke
var noen bestilling for klager.

Til tross for at Apollo forsøkte sitt ytterste var det ikke mulig å finne andre alternativer på
Skiathos på den aktuelle datoen. Klager fikk derfor tilbud om følgende alternativ per e-
post den 22. juli kl. 16:12:
"1. Reisen kanselleres, og alle pengene blir refundert. Dere får et gavekort på 1000,- per
person.
2. Dere benytter flyreisen og betaler 2500,- p.p. tur/retur (restbeløp refunderes).
3. Booker dere om til andre alternativer på senere tidspunkt med rabatt på 1000,- p.p."

Klager ønsket å kansellere reisen, dette ble gjort den 22. juli. Apollo refunderte hele
reisens pris den 22. juli. Videre ble et Apollo gavekort på 1 000 kroner per person, totalt 3
000 kroner, med 2 års gyldighet, utstedt og sendt per e-post til klager. 

Apollo har ingen ytterligere kommentarer til saken.

Det vises for øvrig til korrespondanse fra Apollo Reiser AS.

Nemnda bemerker

Klagen gjelder en pakkereise for to voksne og ett barn med innkvartering i et dobbeltrom
i etasje på Hotel Kassandra Bay, Skiathos i perioden 23.07.2022 - 30.07.2022. Totalpris: 39
187 kroner. 

Som en følge av pilotstreiken i SAS valgte hoteller på flere reisemål å selge Apollo sine
rom til andre kunder uavhengig av kontrakten med Apollo. Denne informasjonen fikk
Apollo den 21. juli 2022. 

På bakgrunn av dette ble det enighet mellom partene som resulterte i at klager
kansellerte reisen, dette ble gjort den 22. juli. Apollo refunderte hele reisens pris den 22.
juli. Videre ble et Apollo gavekort på 1 000 kroner per person, totalt 3 000 kroner, med 2
års gyldighet, utstedt og sendt per e-post til klager. 

Klager fremmer nå krav om erstatning på 30 000 kroner. 

Etter pakkereiseloven § 32 første ledd første punktum har klageren krav på erstatning for
et hvert tap på grunn av mangler. Av Prop.54 L pkt. 7.3.2.1 fremgår det at erstatningen
også bør dekke skade av ikke-økonomisk art, for eksempel erstatning for tapt reise-
eller ferieglede som skyldtes vesentlige problemer ved leveringen av de relevante
reisetjenestene. Ved utmåling av erstatning for ikke økonomisk tap bør det sees hen til
den reisendes subjektive opplevelse og arrangørens adferd

Nemnda har ved sin vurdering vektlagt at kanselleringen skjedde dagen før avreise, samt
at reiseselskapet har forsøkt å booke nytt hotell uten at det lot seg gjennomføre. Selv
om nemnda mener at reiseselskapet er mindre å klandre, er det likevel klanderverdig at
underleverandøren herunder hotellet, dobbelt booker, med den konsekvens det får for
den reisende. 

Nemnda anbefaler at det utmåles erstatning av ikke økonomisk art skjønnsmessig
fastsatt til 1 500 kroner per person, totalt 4 500 kroner. Gavekortet faller bort og gjøres
om til kontant utbetaling som inngår i det totale beløpet på 4 500 kroner. 

Pakkereisenemnda anbefaler at klager gis delvis medhold.

Vedtak

Pakkereisenemnda anbefaler at klager gis delvis medhold.