Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
25.08.2020

Saksnummer
2019-05071

Tjenesteytere
Widerøe

Klager har i det vesentlige anført

Klager skulle reise fra Honningsvåg til Tromsø via Hammerfest den 6. juni 2019.
Flyvningen fra Honningsvåg med WF968 kl. 19:10 ble kansellert og klager ble booket om
til buss til Alta. Ny tid fra Alta ble påfølgende dag kl. 06:20 med ankomst Tromsø ca. kl.
07:00. Klager skulle ha landet i Tromsø 6. juni kl. 20:35.

Klager stiller seg undrende til Widerøes forklaring, da det var fint vær og høyt skydekke
på det tidspunktet klager skulle reise. 

Klager krever standarderstatning i henhold til EU-forordning 261/2004.

Tjenesteyterne har i det vesentlige anført
Widerøe forklarer at WF968 den 6. juni ikke klarte å lande i Honningsvåg på grunn lav
sikt. Klager ble booket om fra Alta til Tromsø da det ikke var noen tilgjengelig ombooking
fra Honningsvåg. 

Widerøe har lagt med dokumentasjon på minste krav på sikt som er mellom 824ft og
1004ft. Det blir vist til METAR at sikten på dette tidspunktet for landing var mellom
700-800ft.

Widerøe kan ikke imøtekomme klagers krav.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande/ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemnda mener at flyselskapet Widerøe har godtgjort at verken kanselleringen eller de
ekstraordinære omstendighetene kunne vært unngått selv om alle rimelige tiltak var
truffet. Dokumentasjonen viser at klagers flyvning ble kansellert som følge av lav sikt. 

Klager har etter dette ikke rett til standarderstatning.

Vedtak

Transportklagenemnda - fly anbefaler ikke at klager gis medhold.