Vedtak i Pakkereisenemnda

Sammendrag

Cruise fra Dubai. Krav om prisavslag og erstatning
grunnet manglende transfer, problemer med hotell m.v.

Dato
09.11.2011

Saksnummer
139/11

Tjenesteyter
RCCL

Klager: X

Turarrangør: RCCL

Antall reisende: 2

Reisens pris: kr 26.029

Saken gjelder:

Cruise fra Dubai. Krav om prisavslag og erstatning grunnet manglende transfer, problemer
med hotell m.v.

Klager har i det vesentlige anført:

Reisefølget bestod av to bestemødre og fire barnebarn. Billettene inkluderte cruise,
flybilletter, transfer, hotellutgifter, tips og skatter.

Transferbussen som skulle plukket klagerne opp på flyplassen og kjøre dem til hotellet kom
ikke. Dette førte til stor usikkerhet og stress.

Klagerne tok til slutt taxi til hotellet.

På grunn av at klagerne reise med små barn var de helt avhengig av å komme til såkalte
familieleiligheter, eventuelt naborom med direkte dør i mellom.

Dette ble tydelig sagt fra ved bestilling av reisen. Om dette ikke kunne bekreftes, burde det ha
kommet helt klart frem ved bestillingen. Det gjorde det ikke.

Klager og tre av barnebarna var ikke booket inn på hotellet. Etter en god stund fikk alle likevel
rom. Eneste løsningen var tre rom i tre forskjellige etasjer.

Dette var ikke på noen som helst måte en tilfredsstillende ordning, da ingen av barnebarna er
over 18 år og egentlig ikke kan sove på eget rom.

Uten noen reelle alternativer valgte klagerne å godta tilbudet, men det gikk kraftig ut over
nattesøvnen og førte til at ferien fikk en meget tøff start.

Transferbussen som skulle plukke klagerne opp på hotellet og kjøre til cruiseskipet kom ikke/
klagerne fikk ikke lov til å sitte på. Klagerne måtte jobbe hardt for å komme med en buss som
gikk ned til kaianlegget.

Problemene forut for cruiset la en stor demper på utbyttet av selve cruiset.

Etter endt cruise var klagerne ikke på noen liste på transfer til flyplassen.

Da klagerne etter vel en times venting i solen fikk kontakt med informasjonen på båten, løste
problemet seg.

Ved bestilling av reisen hadde Ticket opplyst at klagerne kunne sjekke inn bagasjen på
flyplassen med en gang de kom dit om morgenen. Det viste seg ikke å være riktig. Resultatet
ble at klagerne måtte bruke ekstra tid og penger på å finne alternativ oppbevaringssted for
bagasjen.

Klager krever at RCCL betaler tilbake alt klagerne har betalt i forbindelse med transferbilletter
samt utgifter til taxi. Det samme gjelder alle utgifter i forbindelse med hotellovernatting, samt
utgifter til bagasjeoppbevaring.

I tillegg mener klager det er helt rimelig at 50 % av selve cruisebillettene også betales tilbake
siden hele ferien i praksis i stor grad ble ødelagt.

Det vises for øvrig til klagers brev.

RCCL har i det vesentlige anført:

RCCL beklager at transfertjenesten ikke fungerte i dette tilfellet. RCCL har tilbudt seg å
refundere klagernes utgifter til taxi til hotellet.

Selve romfordelingen på hotellet er et internt anliggende som RCCL dessverre ikke kan påvirke
ut over at en kan sende forespørsel til hotellet om at gjester eksempelvis ønsker rom ved
siden av hverandre eller såkalte connecting-room.

Så vidt RCCL kan se av sine systemer så er det ikke blitt bekreftet til de reisende at de skulle få
rom ved siden av hverandre eller connecting-room.

Hvorvidt det ble kommunisert til RCCL at det var ønskelig / et krav med rom ved siden av
hverandre i forbindelse med hotellovernattingen kan RCCL dessverre verken bekrefte eller
avkrefte. Det er imidlertid ganske sannsynlig at dette har blitt kommunisert til RCCL. Det
vil i så fall være ganske sannsynlig at RCCL har bekreftet at ønsket var mottatt og dette
ville bli viderebrakt hotellet. RCCL kan imidlertid aldri bekrefte noe 100 % på vegne av en
samarbeidspartner ettersom «gjennomføringen» av et ønske vil være utenfor RCCLs kontroll.

RCCL har tilbudt seg å refundere klagernes direkte utgifter samt transfer.

Dette utgjør kr 1.405,20.

RCCL kan ikke se at klagerne er berettiget til noen kompensasjon i forbindelse med selve
cruiset. Gjestene fikk videre det de hadde bestilt i forbindelse med overnatting før cruiset,
og RCCL kan derfor heller ikke se at de skal tilby noen økonomisk kompensasjon i denne
sammenheng.

RCCL har forståelse for at starten på de reisendes cruise ble opplevd som stressende og
beklager dette. RCCL mener imidlertid at så lenge alt tilsynelatende fungerte som det skulle
når gjestene først kom om bord så er kravet på 23 616,51 alt for høyt. Kravet utgjør i overkant
av 32 % av innbetalt pris for alle de reisende inklusive fly t/r, transfer, hotellovernatting og
cruise.

Nemnda bemerker:

Pakkereisen er mangelfull når den avviker fra det som er avtalt eller forutsatt i avtalen, jf.
pakkereiseloven § 6-1. Avvik fra det avtalte regnes likevel ikke som en mangel dersom de er
av mindre betydning og er av det slag kunden må regne med kan inntreffe fra tid til annen.
Avtalen omfatter pakkereisen slik den fremkommer av bestilling og bekreftelse, opplysninger
inntatt i turarrangørs katalog m.v., jf. alminnelige vilkår for pakkereiser pkt 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlige ulemper for de reisende, jf. pakkereiseloven § 6-2.

Er pakkereisen mangelfull, og dette fører til at kunden lider tap, kan kunden kreve erstatning
av arrangøren, jf. pakkereiseloven § 6-4.

Det var en mangel ved pakkereisen at klagerne ikke fikk transfer til hotellet.

Klagerne avhjalp til slutt selv mangelen ved å ta taxi. RCCL har tilbudt seg å erstatte
taxiutgiftene.

Det står påstand mot påstand om klagerne var lovet rom ved siden av hverandre på hotellet.
Nemnda finner på bakgrunn av de foreliggende opplysninger ikke sannsynliggjort at klagerne
var lovet rom ved siden av hverandre eller connecting-room. Ved vurderingen legger nemnda
vekt på at det er hotellet som fordeler rommene, og at reisebyrået / RCCL ikke kan love
bestemt fordeling, beliggenhet på rom med mindre dette er avklart med hotellet. Nemnda
legger videre vekt på at det ikke fremkommer noe om romplassering på de foreliggende
bestillingsbekreftelser, eller i RCCLs bestillingssystem. Etter nemndas vurdering var det
således ingen mangel ved reisen, noe avvik fra det avtalte, at klagerne ikke fikk rom ved siden
av hverandre. Nemnda kan heller ikke se at selger / RCCL kan lastes for ikke å ha informert
klagerne om dette ved bestilling av reisen.

Det er uklart for nemnda hva som skjedde ved ankomst hotellet.

Nemnda legger på bakgrunn av klagers opplysninger til grunn at det ved ankomst hotellet ikke
var reservert rom for fire personer i reisefølget.

Dette ble etter hvert ordnet opp i dette.

Det oppstod problemer med transferen fra hotellet til båten. Klagerne fikk ordnet opp i dette.

Det var ingen mangler ved selve cruiset.

RCCL har tilbudt å erstatte de utgifter klager ble påført samt refundere transferutgiftene. RCCL
har redegjort for utgiftspostene. Nemnda anbefaler at disse utgiftene og transferutgiftene
refunderes.

Nemnda kan ikke se at problemene med transferen og innsjekkingen på hotellet gir grunnlag
for prisavslag. Øvrige forhold gir heller ikke grunnlag for prisavslag.

Vedtak:

Reklamasjonsnemnda for pakkereiser finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, Formann

Pål Martin Andersen, Forbrukerrådet

Silje Østby Jystad, Forbrukerrådet

Vigdis Fiske, Amisol AS

Unn Vestad, Tyrkiareiser AS