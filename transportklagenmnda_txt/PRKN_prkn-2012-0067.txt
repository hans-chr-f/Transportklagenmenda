Vedtak i Pakkereisenemnda

Sammendrag

Saken gjelder standard på hotell, Fuerteventura.

Dato
25.09.2012

Saksnummer
67/12

Tjenesteyter
Solia AS

Sakens dokumenter ble lagt frem.

Klager: X

Turarrangør: Solia AS

Destinasjon: Fuerteventura

Antall reisende: 3

Reisens pris: 10.150,-

Tidspunkt: 230112 - 300112

Saken gjelder:

Saken gjelder standard på hotell, Fuerteventura.

Klager anfører at de hadde bestilt rom på Barcelo Jandia Mar. Lørdag før avreise ringte
han for å booke om til rom med havutsikt. Det ble bekreftet at dette var i orden, men
det viste seg ved ankomst at de hadde blitt booket inn på Barcelo Jandia Playa. Dette
hotellet var mindre attraktivt. På rommet var det ikke ordentlig dør til toalett/bad,
bare sprosser som det kunne ses gjennom Maten var av lav kvalitet slik at de valgte å
spise utenfor hotellet.

Solia har overfor klager beklaget at det ble gjort en feil i forbindelse med ombookingen
til rom med havutsikt og har tilbudt kr. 1.000,- i kompensasjon for dette. Når det gjelder
kvaliteten på maten og toalettdøren, har ikke Solias lokale representant registrert
noen henvendelse fra klager.

Solia har dermed ikke fått anledning til å avhjelpe mangler og finner derfor ikke å kunne tilby
mer enn kr. 1.000,-.

Nemnda bemerker:

Solia har ikke gitt noen kommentar til Reklamasjonsnemnda, men nemnda legger til grunn
at svaret gitt til klager er å anse som svar også til nemnda, som derfor finner det forsvarlig å
behandle saken.

En pakkereise er mangelfull hvis den avviker fra det som er avtalt eller forutsatt i avtalen, jf
pakkereiseloven § 6-1. Mangler kan gi grunnlag for prisavslag med mindre de avhjelpes innen
rimelig tid. For at turoperatør skal få benytte seg av sin rett til å avhjelpe, er det nødvendig at
kunden melder fra om eventuelle mangler.

Det er uenighet mellom klager og Solia om klager tok kontakt med Solia på stedet. Solia har
ikke loggført noen henvendelse angående de forhold klager tok opp i sin e-post av 27. januar.
Denne e-posten har klager sendt til Solias kontor i Norge sent fredag ettermiddag før han
skulle reise hjem mandag.

Solia fikk dermed ikke anledning til å undersøke saken nærmere og avhjelpe eventuell mangel.
At mangler skal tas opp på stedet har Solia informert om i sin katalog og på nettsidene
både under overskriften «Viktig informasjon» og ved henvisning til Alminnelige vilkår for
pakkereiser.

Reklamasjonsnemnda finner etter dette at den kompensasjon som er tilbudt av Solia er
passende.

Vedtak:

Reklamasjonsnemnda kan ikke anbefale at det gis kompensasjon ut over de kr. 1.000,- som er
tilbudt av Solia.-.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Solveig Kohagen, Ving Norge AS

Unn Vestad, Tyrkiareiser AS.