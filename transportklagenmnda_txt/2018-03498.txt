Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
10.09.2019

Saksnummer
2018-03498

Tjenesteytere
Air France
Air Mauritius

Klager har i det vesentlige anført

Klager med reisefølge (tilsammen syv personer) skulle reise fra Mauritius til Oslo via
Paris den 2. april 2018 kl 08.55 med ankomst kl 23.00. Flight AF5101 (operert av Air
Mauritius flight MK036) ble forsinket halvannen time grunnet tekniske problem med
bagasjebåndet slik at klager med følge mistet sin videreforbindelse. 

Klager ble tilbudt ombooking to dager senere, den 4. april kl 08.45. Klager mener dette
ikke er ombooking innen rimelig tid og kjøpte nye billetter med annet selskap den 3.
april via Stockholm kl 14.00 med ankomst Gardermoen kl 20.50 for to av personene i
reisefølget.   

Klager krever refusjon av nye billetter for to av de reisende kroner 7 936, mat i
ventetiden kroner 490, en tapt serviceavtale for bil den 3. april kroner 400, en dags tapt
arbeidsfortjeneste kroner 3 150 (7,5 timer â 420 kroner). 

Det vises for øvrig til klagers anførsler.

Tjenesteyterne har i det vesentlige anført
Air France har i det vesentlige anført: 

Da forsinkelsen oppstod på Air Mauritius flight MK036, bes klager henvende seg til det
opererende flyselskap. 
Klager med følge ble tilbudt ombooking til neste ledige avgang med AF1774 den 4. april. 

Air Mauritius har i det vesentlige anført:

Hendelsen er ikke kompensasjonsberettiget da klager fløy fra et ikke-europeisk land,
Mauritius, med et ikke-europeisk flyselskap, Air Mauritius.

Nemnda bemerker

Flight AF5101 (operert av Air Mauritius flight MK036) ble forsinket halvannen time
grunnet tekniske problemer med bagasjebåndet, slik at klager med følge mistet sin
videreforbindelse. 

Forordningen får anvendelse på flygninger innen EU-/ EØS-området, flygninger fra EU-/
EØS-området til en tredjestat og flygninger fra en tredjestat hvis det "transporterende
luftfartsselskap for flygningen er et EF-luftfartsselskap", jf artikkel 3 punkt 1 bokstav b.  

Klagers krav faller etter dette utenfor EU-forordningen, fordi forsinkelsen oppsto på en
flygning fra en tredjestat, Mauritius, med et ikke-europeisk flyselskap, Air Mauritius.  

Anvendelse av EU-forordningen berører ikke en passasjers rett til erstatning på annet
grunnlag, jf. artikkel 12. 

Flyselskapet  er i henhold til luftfartsloven § 10-20/Montrealkonvensjonen artikkel 19
ansvarlig for tap som følge av forsinkelse, med mindre selskapet godtgjør at det har tatt
alle forholdsregler som med rimelighet kan kreves for å unngå tapet.

I henhold til luftfartsloven§ 10-32 er både den fraktfører som har sluttet 
fraktavtalen og den fraktfører som helt eller delvis utfører den, fraktførere i forhold til
reglene i kapittel 10. 

Som følge av at reisefølget mistet sin videreforbindelse, ble de tilbudt ombooking to
dager senere av Air France - som var codeshare partner på billettene  -  den 4. april kl
08.45.  To av de syv i reisefølget valgte å ikke akseptere tilbudet, som de mente ikke var
innen rimelig tid, og kjøpte i stedet nye billetter til den 3. april via Stockholm kl 14.00 med
ankomst Gardermoen kl 20.50.

Klager krever refusjon av nye billetter for to av de reisende, kroner 7 936, mat i
ventetiden kroner 490, en tapt serviceavtale for bil den 3. april kroner 400, og en dags
tapt arbeidsfortjeneste kroner 3 150. 

Air France har opplyst at de ga reisefølget et ombookingstilbud to dager senere i
overensstemmelse med forordningens artikkel 8 nr.1. Dette skjedde på tross av at
forordningen ikke kom til anvendelse. Etter nemndas syn må det anses å ha vært en
handling for å hjelpe passasjerene på vegne av deres codeshare partner, Air Mauritius
og fordi Air France etter luftfartsloven også hadde en handleplikt som fraktfører, jf. §
10-32. Hensett til at dette var mot slutten av påsken i 2018 når trafikken erfaringsmessig
er svært stor, fremstår dette etter nemndas syn som innen rimelig tid, og nemnda anser
dermed at de forholdsregler som med rimelighet kunne kreves, ble tatt. 

Klager valgte å avslutte avtalen med Air France/Air Mauritius og bestilte nye billetter på
egenhånd på tross av ombookings tilbudet. 

Etter dette er det nemndas syn at passasjerene ikke kan kreve billettene de kjøpte på
egenhånd erstattet etter luftfartsloven § 10-20/Montrealkonvensjonen artikkel 19. Det
samme gjelder øvrige krav. Klager har imidlertid krav på refusjon av flybillettene som ikke
ble benyttet, og nemnda anbefaler at slik refusjon blir utbetalt hvis det ikke allerede har
skjedd. 

Etter dette kan nemnda ikke anbefale at klager gis medhold.

Vedtak

Transportklagenemnda - fly anbefaler ikke at klager gis medhold.