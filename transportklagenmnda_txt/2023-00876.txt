Vedtak i Transportklagenemnda - Fly

Sammendrag

Krav om refusjon av endringsgebyr grunnet feilbestilt avreisedato.

Dato
24.08.2023

Saksnummer
2023-00876

Tjenesteytere
Flysmarter.no

Klager har i det vesentlige anført

Klager bestilte en flyreise hos Flysmarter.no for reise t/r Oslo til Madrid med Lufthansa.
Pris NOK 2 005. Fire dager etter at klager bestilte reisen oppdaget hun at hun hadde
bestilt feil dato, avreise den 19. mars 2023 i stedet for avreise den 19. februar 2023.   

Klager kontaktet Flysmarter og fikk hjelp til å booke om reisen til korrekt dato. Hun ble
informert om at endringen ville koste ca NOK 4 000. Ikke på noe tidspunkt ble klager
informert om at hun ikke ville motta refusjon for den opprinnelige bookingen. 

Klager krever opprinnelig billett refundert med NOK 2 005.

Tjenesteyterne har i det vesentlige anført
Klager booket feil dato. Hun kontaktet Flysmarter og fikk hjelp til å booke om billetten
mot gebyr i henhold til flyselskapets og reisebyråets regler og vilkår. 

Klager ble informert om at det ville koste NOK 4 040 å endre flybilletten i endringsgebyr
og prisdifferanse:
EUR 70 i endringsgebyr fra flyselskapet
NOK 2 964 i prisdifferanse mellom opprinnelig og ny billett
NOK 600 i administrasjonsgebyr fra Flysmarter 

Klager hadde kjøpt en lavprisbillett uten refusjon, det er derfor ingenting som tilsier at
klager skulle ha krav på refusjon av denne. 

Et endringsgebyr vil alltid komme i tillegg til hva du betalte for den opprinnelige
flybilletten. Den opprinnelige billettprisen kan aldri refunderes, da verdien brukes for
den nye billetten. Klager ble informert om hva det ville koste å endre billetten, og hun ble
informert om at det ikke er refusjon på opprinnelig billett. 

Flysmarter kan ikke se å ha gjort noe galt i dette tilfellet, og kan ikke imøtekomme klagers
krav.

Nemnda bemerker

Nemnda bemerker at ved bestilling av en flyreise på internett, er man selv ansvarlig for
at informasjonen som blir lagt inn, er riktig. Det er viktig å sjekke at navn på reisende,
kontaktinformasjon, destinasjon, tidspunkt og liknende er riktig før bestillingen
bekreftes. Det er likeledes viktig å undersøke vilkårene nøye før bestilling av flyreisen
bekreftes. Når tilbudet er akseptert, er avtalen bindende og klager har ikke krav på
refusjon av billettene verken på avtalerettslig, erstatningsrettslig eller annet grunnlag. 

Det fremkommer i sakens dokumenter i en e-post fra Flysmarter til klager datert den
15. februar 2023, at det ville koste NOK 4 040 å endre billetten til datoen klager ønsket.
Videre i samme e-post kommer det frem at det ikke er refusjon på opprinnelig flybillett:
"Please be also informed that since the payment for the original booking is made it is not
refundable in case of passenger's cancellation."    

Flysmarter har etter nemndas syn handlet i tråd med reisebyråets og flyselskapets vilkår,
og nemnda kan ikke se at Flysmarter har opptrådt uforsvarlig i dette tilfellet.

Nemnda kan etter dette ikke anbefale at klager gis medhold.

Vedtak

Transportklagenemnda kan ikke anbefale at klager gis medhold.