Vedtak i Transportklagenemnda - Fly

Sammendrag

Krav om standarderstatning og refusjon av togbilletter
som følge av forsinkelse. Mistet videreforbindelse.

Dato
05.05.2020

Saksnummer
2019-03296

Tjenesteytere
Norwegian Air Shuttle

Klager har i det vesentlige anført

16. mai 2019 skulle klager og to medpassasjerer reise med DY7052 fra Orlando til Oslo
og deretter med DY1106 fra Oslo til Berlin. De skulle ankomme Oslo kl. 13.50 den 17. mai
2019 og dra fra Oslo samme dag kl. 15.00. Flyvningen DY7052 ble imidlertid 48 minutter
forsinket, slik at reisefølget ikke rakk flyvningen videre til Berlin. Klager har oppgitt at de
ble omrutet til DY1108 med avgang kl. 18.00, slik at de ankom Berlin tre timer forsinket.

Klager anfører at det ble sagt at pilotene måtte gjennomføre en sikkerhetskontroll, og
at det var dette som forårsaket forsinkelsen. Klager anfører i tillegg at flyet fra Oslo til
Berlin gikk før tiden. Klager anfører at 32 passasjerer fikk utdelt kuponger som følge av
forsinkelsen, og at dette gjorde at det oppsto ytterligere forsinkelser.

Klager krever standarderstatning på 600 euro per passasjer, totalt 1800 euro, i henhold
til EU-forordning 261/2004, og refusjon av 261 euro for nye togbilletter som følge av
forsinkelsen.

Tjenesteyterne har i det vesentlige anført
Flyvningen DY7052 ble 48 minutter forsinket, noe som medførte at passasjeren mistet
flyvningen DY1106, som skulle gå kl. 15.00 og ankomme Berlin kl. 16.35.

Klager og medpassasjerene ble omrutet til flyvningen DY1108 samme dag. Flyet gikk
kl. 18.00 og skulle ankomme Berlin kl. 19.35. Flyet ble imidlertid tre minutter forsinket,
slik at reisefølget ankom endelig bestemmelsessted kl. 19.38, tre timer og tre minutter
forsinket. Det vises til fremlagt logg.

Norwegian vil delvis imøtekomme klager krav om standarderstatning. I henhold til
EU-forordning 261/2004 artikkel 7 nummer 2 bokstav c kan erstatningen reduseres
med 50 % dersom passasjeren ankom bestemmelsesstedet mer enn tre timer, men
under fire timer, forsinket. Norwegian har således tilbudt klager totalt 900 euro i
standarderstatning.

Hva gjelder klagers krav om refusjon av togbilletter, minner Norwegian om at i henhold
til EU-forordningens artikkel 12 skal standarderstatning etter forordningen trekkes
fra erstatning på annet grunnlag. Passasjeren har dermed krav på å få utbetalt
standarderstatning dersom vilkårene er til stede for dette, men hvis passasjeren også
har rett til annen erstatning, og denne erstatningen ikke overstiger standarderstatningen,
utbetales kun standarderstatningen. Det er uansett ingen bestemmelse i EU-forordning
261/2004 som omhandler tap av forhåndsbetalte utgifter eller andre typer følgetap,
som forhåndsbetalte togbilletter eller hotellrom eller tapt arbeidsfortjeneste. Britiske
luftfartsmyndigheter har i en nylig sak konkludert med det samme.

På bakgrunn av dette kan ikke klagers krav om refusjon av nye togbilletter
imøtekommes.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet, gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Nemnda legger til grunn at klager og de to medpassasjerene ankom endelig
bestemmelsessted litt i overkant av tre timer forsinket.

Norwegian har akseptert at klager har krav på redusert standarderstatning etter
EU-forordning 261/2004 artikkel 7 nummer 2 bokstav c. Bestemmelsen fastslår at
erstatningen reduseres med 50 % dersom flyselskapet ved flyvninger på over 3500
kilometer tilbyr passasjerene omruting og forsinkelsen ikke overstiger fire timer ved
ankomst på endelig bestemmelsessted. Nemnda bemerker at vilkårene for redusert
standarderstatning er til stede. Klager og medpassasjerene har etter dette rett på 300
euro per person, totalt 900 euro. Det anbefales utbetalt i den grad det ikke allerede er
gjort.

Klager har i tillegg fremsatt krav om refusjon av 261 euro for nye togbilletter som måtte
kjøpes som følge av den forsinkede ankomsten. Etter EU-forordningens artikkel 12
skal standarderstatning etter forordningen trekkes fra erstatning på annet grunnlag.
Overstiger standarderstatningen etter EU-forordningen annen erstatning, utbetales kun
standarderstatningen. Det er tilfellet i denne saken.

Det er derfor ikke grunnlag for erstatning utover standarderstatningen.

Vedtak

Transportklagenemnda - fly anbefaler at Norwegian utbetaler totalt 900 euro i
standarderstatning til klager.

Forbrukerrepresentant Kristoffer Sørlie, Forbrukerrådet, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.