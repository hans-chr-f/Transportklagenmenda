Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
10.04.2018

Saksnummer
2017-00931

Tjenesteytere
Turkish Airlines

Klager har i det vesentlige anført

Klager skulle reise fra Bergen til Baku via Oslo og Istanbul den 30. mai 2014. Flight
TK1754 fra Oslo til Istanbul ble forsinket slik at klager ankom endelig bestemmelsessted
omtrent 12 timer forsinket. 

Klagers representant mener dårlig vær ikke er å anse som en ekstraordinær
omstendighet. 

Klager krever standarderstatning i henhold til EU-forordning 261/2004, 600 euro per
person.

Tjenesteyterne har i det vesentlige anført
TK1754 ble forsinket som følge av dårlige værforhold, tordenskyer, regn og kraftig vind
ved Istanbul lufthavn Ataturk. Türkish Airlines viser til fremlagt informasjon. 

Hendelsen er ikke kompensasjonsberettiget i henhold til EU-forordning 261/2004 da
årsaken var ekstraordinære omstendigheter utenfor Türkish Airlines kontroll.

Türkish Airlines kan ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Nemnda mener at flyselskapet Türkish Airlines har godtgjort at verken forsinkelsen eller
de ekstraordinære omstendighetene kunne vært unngått selv om alle rimelige tiltak var
truffet:

Türkish Airlines har fremlagt dokumentasjon med forklaring som viser at TK1754 fra Oslo
til Istanbul ble forsinket grunnet dårlige værforhold i Istanbul. Türkish Airlines kunne ikke
gjort noe for å forhindre værforholdene. 

Forsinkelsen gir etter dette ikke rett til standarderstatning.

Vedtak

Transportklagenemnda-fly kan ikke anbefale at klager gis medhold.