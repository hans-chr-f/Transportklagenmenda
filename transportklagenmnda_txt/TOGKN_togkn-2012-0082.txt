Vedtak i Transportklagenemnda
- Kollektivreiser

Sammendrag

Krav om dekning av taxiutgifter i forbindelse med forsinkelser.

Dato
04.07.2013

Saksnummer
82/12 J

Tjenesteyter
NSB

Krav om dekning av taxiutgifter i forbindelse med forsinkelser.

Klager har i det vesentlige anført:

Klager krever dekket utgifter til drosje i forbindelse med forsinkelser på to reiser med NSB.

Den 13.10.12 skulle klager ta buss for tog fra Bodung til Årnes. Toget var innstilt på grunn av
anleggsarbeid på strekningen. Bussen kom over 30 minutter for sent frem til Årnes og klager
måtte derfor ta drosje fra stasjonen videre dit han skulle. Klager krever dekket drosjeutgiftene
med kr 295.

Den 24.10.12 skulle klager reise med toget fra Bodung til Årnes. Det ble opplyst i høyttaleren
at toget ble minst 30 minutter forsinket på grunn av signalfeil. Klager ble derfor nødt til å ta
drosje fra Bodung til hjemstedet sitt og krever kostnaden for dette refundert med kr 400.

NSB har i det vesentlige anført:

Det fremgår av NSBs Transportvilkår § 7 A at med en forsinkelse menes for sen ankomst
til bestemmelsesstasjon i forhold til NSBs ruteplan. Med vesentlig forsinkelse menes alle
NSBs tog mellom Oslo og Trondheim, Oslo og Bergen, Oslo og Kristiansand/Stavanger, samt
Trondheim og Bodø som er mer enn 60 minutter, og for andre tog mer enn 30 minutter
forsinket. I følge NSBs Transportvilkår § 7 B kan passasjeren ved vesentlig forsinkelse fremme
krav om dekning av dokumenterte påregnelige direkte utgifter.

Toget klager tok den 13.10.12 var på grunn av arbeider på infrastrukturen blitt erstattet med
buss. På grunn av forsinkelsen av bussen til klagers bestemmelsesstasjon Årnes, rakk klager
ikke bussen som han tenkte å ta videre.

NSB dekker i følge transportvilkårenes § 7 B 1 utgifter til rimeligst mulig alternativt
transportmiddel fram til bestemmelsesstasjon, dersom NSB ikke innen rimelig tid har etablert
annet transportalternativ for strekningen. Klager ble imidlertid transportert med buss for tog
fra Bodung til hans bestemmelsesstasjon Årnes. Det at klager hadde planer om å reise videre
til Tomteåsen var ikke påregnelig for NSB.

Toget klager skulle ta den 24.10.12 fra Bodung til Årnes var kun 13 minutter forsinket til
klagers bestemmelsesstasjon Årnes. Det vises til utskrift av logg.

Klager hadde ikke gyldig togbillett for sistnevnte dag. Det skal videre nevnes at klager 7 ganger
tidligere har krevet refusjon fra NSB for forsinkelser uten å ha kunnet dokumentere gyldig
billett for reisen.

Vilkårene for å kunne kreve refusjon av utgifter til taxi etter NSBs Transportvilkår foreligger
derfor ikke. Det foreligger etter NSBs syn heller ikke grunnlag for å kunne kreve erstatning
etter passasjerrettighetsforskriften.

Nemnda bemerker:

Ved vesentlig forsinkelse kan passasjeren fremme krav om dekning av dokumenterte
påregnelige direkte utgifter, begrenset oppad til 2/10 av Folketrygdens grunnbeløp, jf. NSBs
transportvilkår § 7B. I tillegg kan man få refusjon av 50% av billettprisen, jf. § 7 J. Det er et
vilkår at forsinkelsen er vesentlig før rettighetene trer i kraft. I henhold til NSBs transportvilkår
§ 7 A må det være en forsinkelse på mer enn 30 minutter til bestemmelsesstasjonen for alle
andre tog enn regiontogene før forsinkelsen anses vesentlig.

Ved klagers reise den 13.10.12 hadde NSB satt opp buss som alternativ transport frem til
klagers bestemmelsesstasjon Årnes. Bussen kom forsinket frem til Årnes med ca. 30 minutter.
Klager har som følge av dette krav på dekning av 50% av billettkostnaden og dette har NSB
tilbudt klager mot at han fremlegger gyldig billett for reisen.

Ved klagers reise den 24.10.12 var forsinkelsen i henhold til NSBs logg på 13 minutter.
Forsinkelse av denne lengde gir ikke grunnlag for erstatning. Som reisende må man i rimelig
utstrekning være forberedt på at mindre forsinkelser kan oppstå.

Ved forsinkelse har man i utgangspunktet rett til erstatning av nødvendige, påregnelige
utgifter. Klager har ikke sannsynliggjort at utgiftene til drosje var nødvendige utgifter i denne
sammenheng.

Nemnda finner ikke å kunne anbefale at klager gis medhold.

Vedtak:

Transportklagenemnda - jernbane finner ikke å kunne anbefale at klager gis medhold.

Vedtaket er enstemmig.