Vedtak i Transportklagenemnda - Fly

Sammendrag

Krav om erstatning for forsinkelse og tapt feriedag. Tvist om forsinkelsens lengde.

Dato
16.09.2020

Saksnummer
2019-04722

Tjenesteytere
Norwegian Air Shuttle

Klager har i det vesentlige anført

Klager skulle fly med DY621 fra Bergen til Oslo og deretter med DY1908 fra Oslo til
Pristina den 13. juli 2019. Flyet fra Bergen skulle gå kl. 13.50 og lande i Oslo kl. 14.45,
mens flyet fra Oslo til Pristina skulle gå kl. 16.50 og lande i Pristina kl. 20.15.

Klager anfører at rundt to uker før avreise fikk han beskjed om at avgangstiden til
DY1908 var endret til kl. 23.55. Han ville da ankomme Pristina kl. 03.20. Den 13. juli ble
han varslet om at flyvningen ville bli forsinket, og han anfører at flyet landet i Pristina
først kl. 05.10.

Klager bestrider Norwegians anførsel om at forsinkelsen var på under tre timer. Klager
anfører at forsinkelsen var på mer enn dette, siden flyet opprinnelig skulle gå fra Oslo
kl. 16.50. Videre anfører han at hans kone og svoger har opplevd samme endringer i
avgangstidene tidligere.

Klager krever erstatning for ni timers forsinkelse, i tillegg til erstatning for tap av feriedag
som følge av sen ankomst i Pristina.

Tjenesteyterne har i det vesentlige anført
DY1908 var forsinket med to timer og fem minutter ved ankomst i Pristina.

I henhold til EU-domstolens avgjørelse i saken C-402/07 (Sturgeon-dommen) er
flyselskapene unntatt fra plikten til å utbetale kompensasjon hvis forsinkelsen er
på under tre timer eller årsaken til forsinkelsen er ekstraordinære omstendigheter
utenfor flyselskapets kontroll. En omstendighet som er utenfor flyselskapets kontroll, er
hendelser som ikke er forårsaket av en handling eller unnlatelse av flyselskapet.

I dette tilfellet var forsinkelsen på under tre timer.

På bakgrunn av dette kan ikke Norwegian imøtekomme klagers krav om kompensasjon.

Nemnda bemerker

Nemnda legger til grunn at avgangstiden til DY1908 fra Oslo til Pristina den 13. juli 2019
på forhånd ble endret fra kl. 16:50 til kl. 23:55. På avreisedagen ble flyvningen ytterligere
forsinket.

En ruteendring innebærer kansellering av en avtalt flyvning. Kansellering gir rett til
erstatning etter EU-forordning 261/2004 artikkel 5, jf. artikkel 7, med mindre flyselskapet
har informert om endringen minst to uker før planlagt avgangstid.

Klager har opplyst at han fikk beskjed om ruteendringen rundt to uker på forhånd. Det
er imidlertid ikke fremlagt noen dokumentasjon som belyser dette. Norwegian har ikke
kommentert spørsmålet.  
Norwegian har etter nemndas syn ikke godtgjort at ruteendringen skjedde mer enn
to uker før planlagt avgangstid, og klager har derfor krav på standarderstatning for
kanselleringen av den opprinnelige flyvningen i henhold til EU-forordningen artikkel 5 nr.
1 bokstav c.

Spørsmålet er videre om forsinkelsen på avreisedagen gir rett til erstatning.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet, kan gi
rett til erstatning etter forordningen, med mindre forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.

Norwegian har i dette tilfellet opplyst at DY1908 var to timer og fem minutter forsinket
ved ankomst i Pristina, altså under tre timer. Forsinkelsen gir derfor ikke rett på
erstatning etter EU-forordningen.

Klager har videre fremsatt krav om erstatning for tapt feriedag. Nemnda kan ikke se at
det er grunnlag for slik ulempeerstatning utover tilkjent standarderstatning.

Vedtak

Transportklagenemnda - fly anbefaler at Norwegian utbetaler standarderstatning på 400
euro til klager for kansellering av opprinnelig flyvning. For øvrig gis ikke klager medhold.