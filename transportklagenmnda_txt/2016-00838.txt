Vedtak i Transportklagenemnda - Fly

Sammendrag

Krav om refusjon av utgifter til nye flybilletter og togbilletter ved forsinkelse.

Dato
15.08.2017

Saksnummer
2016-00838

Tjenesteytere
Norwegian

Klager har i det vesentlige anført

Klager skulle reise med Norwegians flyvning D541 fra Stavanger (SVG) til Oslo lufthavn
(OSL), og videre med DY366 til Harstad/Narvik 1. juli 2016. Flyvningen fra Stavanger
hadde avgangstid kl. 16.45, og flyvningen fra Oslo kl. 17.55. 

På flyplassen i Stavanger ble klager informert om at flyvningen ble forsinket. Han valgte
å kjøpe nye flybilletter med SAS fra Oslo til Harstad/Narvik med avreise kl. 20.05. Disse
billettene kostet 1 999 kroner. Flyvningen fra Stavanger ble ytterligere forsinket, og klager
innså at han ikke ville rekke den nye SAS-flyvningen fra Oslo. Han fikk booket om billetten
med SAS, men måtte betale kroner 249 for ny billett og kroner 600 i endringsgebyr.
Klager ble booket om til en flyvning neste dag, slik at han også pådro seg kostnader for
togtransport til Oslo sentrum på kroner 360. 

Klager har fått refundert Norwegian-billetten fra Oslo til Harstad/Narvik på kroner 699,
samt mellomlegget mellom SAS-billetten og Norwegian billetten, kroner 1 225. Klager har
fremsatt krav om refusjon av ombookingskostnadene med SAS på kroner 849 og dekning
av flytogbilletter på kroner 360.

Tjenesteyterne har i det vesentlige anført
Norwegians flyvning DY541 fra Stavanger til Oslo 1. juli 2016 ble forsinket med to timer
og 44 minutter. Klager ble tilbudt omruting eller refusjon av sin billett videre fra Oslo til
Harstad/Narvik, og valgte refusjon. Dette medførte at befordringsavtalen mellom klager
og flyselskapet ble terminert. Norwegian hefter derfor i utgangspunktet kun for klagers
reise fra Stavanger til Oslo. 

Klager valgte å kjøpe nye billetter med SAS, men at billetten var bestilt med så liten
margin at han ikke tålte en ytterligere forsinkelse på snaue ti minutter. Den reisende er
selv nærmest til å bære risikoen for å beregne god nok tid, og Norwegian kan følgelig
ikke lastes for dette. 

Klager har fått refundert mellomlegget mellom den refunderte Norwegian-billetten og ny
billett med SAS fra Oslo til Harstad/Narvik. Norwegian avviser klagers resterende krav.

Nemnda bemerker

Norwegians flyvning D541 fra Stavanger (SVG) til Oslo lufthavn (OSL) den 1. juli 2016 ble
forsinket med to timer og 44 minutter. Klager rakk dermed ikke sin videreforbindelse til
Evenes.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7 jf. artikkel 5 nummer 3 og
EU-domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

Klager hadde ikke bestilt gjennomgående reise, da reisen fra Stavanger til Oslo og
fra Oslo til Harstad/Narvik hadde forskjellige bookingreferanser. Klagers endelige
destinasjon ved den første flyvningen var derfor i dette tilfellet Oslo. Forsinkelsen
var under tre timer, og klager har ikke krav på erstatning i henhold til EU-forordning
261/2004. Dette har klager heller ikke krevd.

Flyvningen fra Stavanger til Oslo hadde opprinnelig planlagt ankomsttid kl. 17.35.
Det er opplyst at flyvningen deretter ble utsatt til kl. 17.55. Klager har opplyst at hans
opprinnelige billetter fra Oslo til Evenes hadde avgang kl. 17.55. Klager kjøpte nye
billetter til Evenes med SAS samme kveld med avgang kl. 20.05. Ti minutter før forsinket
avgang ble flyet fra Stavanger ytterligere forsinket til kl. 19.30, slik at klager heller ikke
rakk sin nye SAS-flyvning. Han måtte derfor kjøpe ny billett neste dag.

Klager krevde i utgangspunktet refusjon av sine Norwegian-billetter til Evenes.
Norwegian har refundert billetten, og har i tillegg dekket klagers mellomlegg til ny SAS-
billett til Evenes samme dag, til sammen kroner 1 225. 

Klager har også krevd dekket utgifter til ombookingskostnader for ny flyvning med SAS
neste dag på kroner 849 og dekning av flytogbilletter på kroner 360.

Klager hadde som nevnt bestilt separate billetter. Klager må selv kunne lastes for å ha
bestilt separate billetter med kun 20 minutters transittid på Oslo lufthavn. Det fremgår
også av billettene at klager hadde bestilt bagasje, som ikke kan sjekkes inn hele veien når
billettene er bestilt i to separate bestillinger. 

Nemnda er enige med flyselskapet i at klager er nærmest å bære risikoen for å beregne
god nok tid på flyplassen når han har kjøpt nye billetter med et annet selskap. At
en ytterligere forsinkelse medførte at klager ikke rakk sin nye SAS-flyvning, kan ikke
Norwegian lastes for. 

Nemnda legger derfor til grunn at klager ikke har krav på erstatning eller refusjon på
annet grunnlag.

Vedtak

Transportklagenemnda - fly anbefaler ikke at klager gis medhold.