Vedtak i Transportklagenemnda - Fly

Sammendrag

Krav om refusjon av flybilletter ved omdirigering,

Dato
23.05.2018

Saksnummer
2017-02426

Tjenesteytere
Norwegian

Klager har i det vesentlige anført

Klager reiste med Norwegians flyvning DY1753 fra Malaga (AGP) til Bergen (BGO) 25.
juli 2017 kl. 20.55. Klager hadde også bestilt reise fra Bergen til Oslo (OSL) med SAS
påfølgende dag kl. 10.15. Flyvningen fra Malaga til Bergen ble omdirigert til Amsterdam,
og passasjerene måtte overnatte i Amsterdam. Som følge av omdirigeringen rakk ikke
klager sin reise fra Bergen til Oslo, og kjøpte derfor nye flybilletter fra Amsterdam til Oslo
med KLM 26. juli kl. 09.20. 

På ovennevnte grunnlag har klager fremsatt krav om refusjon av flybillett med SAS til
kroner 499 og KLM til 623,75 euro.

Tjenesteyterne har i det vesentlige anført
Norwegians flyvning DY1753 fra Malaga til Bergen 25. juli 2017 ble omdirigert til
Amsterdam som følge av at en passasjer ble akutt syk om bord. Helsepersonell
møtte flyet da det landet i Amsterdam og passasjeren ble fraktet av flyet for nærmere
undersøkelser. 

DY1753 landet i Amsterdam kl. 22.37 (UTC). Schiphol flyplass er underlagt om natten
for å begrense støy. Da flymaskinen landet nærmet "night curfew" seg, samt at
personalet måtte overholde sine arbeidstidsbestemmelser og ikke kunne fly videre.
Disse omstendighetene medførte at maskinen måtte bli i Amsterdam over natten, og
passasjerene ble innlosjert på hotell uten ekstra omkostninger. 

Norwegian fikk tildelt ny avgangstid neste dag slik at flymaskinen kunne fortsette
til Bergen. Flyvningen fikk nytt flightnummer, DY8460. Norwegian anser dette som
et nødvendig tiltak i denne aktuelle situasjonen, og klarte å unngå at flyvningen ble
kansellert. 

Passasjerene ble tilbudt mulighet til ombooking til flyvningen dagen etter eller refusjon.
Klager valgte ikke å bli ombooket, og fikk refundert sin billett til kroner 2 835. 

Norwegian anfører at de ovennevnte forhold utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
forsinkelsen ikke kunne vært unngått selv om alle rimelige tiltak ble truffet. Et hvert krav
om standardkompensasjon avvises av flyselskapet på ovennevnte grunnlag. 

Klager har fremsatt krav om refusjon av en flybillett fra Bergen til Oslo 26. juli. Han
hevder at han ikke rakk denne som følge av omdirigeringen og forsinkelsen. Flyvningen
er ikke en Norwegian-flyvning, og klager kjøpte ikke en gjennomgående reise. Han valgte
25. juli å terminere sin befordringsavtale med Norwegian når forsinkelsen var et faktum.
Han fikk hele billettprisen refundert. Hvordan klager etter dette valgte å komme seg frem
til sin destinasjon kan ikke lastes Norwegian. Hvordan dette påvirket klagers eventuelle
reiseplaner og/eller andre planer de neste dagene kan heller ikke Norwegian lastes for all
den tid selskapets tilbud om avhjelp ikke ble mottatt.

Norwegian avviser på dette grunnlag klagers refusjonskrav.

Nemnda bemerker

Klagers flyvning måtte mellomlande sent på kvelden i Amsterdam, og passasjerene
måtte overnatte der. Klager rakk ikke sin videreforbindelse fra Bergen til Oslo, og han
ønsker billetten refundert av Norwegian.

Forsinkelse som medfører at passasjerene kommer frem til det endelige
bestemmelsesstedet tre timer eller mer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7, jf artikkel 5 nr. 3, jf. EU-
domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

I dette tilfellet skyldtes mellomlandingen en akutt syk passasjer. Dette må anses som
et ekstraordinært forhold i forordningens forstand. Nemnda kan ikke se at forsinkelsen
kunne vært unngått selv om alle rimelige tiltak var truffet. Flyvningen gikk neste morgen.
Nemnda kan etter dette ikke se at klager har krav på standarderstatning. 

Nemnda kan heller ikke se at klager har krav på erstatning på annet grunnlag. Klager
valgte å få billetten refundert, og kjøpte ny billett til Oslo. Klagers flyvning Bergen - Oslo
var ikke med Norwegian, og Norwegians forpliktelse var derfor å frakte klager til Bergen.

Vedtak

Transportklagenemnda - fly anbefaler ikke at klager gis medhold.