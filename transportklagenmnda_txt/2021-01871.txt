Vedtak i Transportklagenemnda - Fly

Sammendrag

Krav om refusjon av ekstra utgift for å måtte sende håndbagasje.

Dato
18.03.2022

Saksnummer
2021-01871

Tjenesteytere
SAS

Klager har i det vesentlige anført

Klager skulle reise med SK4907 den 17. juli 2021 fra Oslo til Olbia. Klager hadde med en
trillekoffert med målene 55x40x20 cm, og som veide 8 kilo. Dette var innenfor kravene
om mål og vekt på håndbagasje. Ved innsjekk fikk klager beskjed om at flyet var helt fullt,
og at han ikke kunne medbringe kofferten om bord. Han måtte betale 690 kroner ekstra
for å få sendt kofferten med flyet, og krever dette refundert.

Tjenesteyterne har i det vesentlige anført
SAS har tross oppfordring ikke fremmet tilsvar for nemnda.

SAS har ovenfor klager beklaget, men også informert om at klager kunne ha kjøpt et
ekstra sete om bord dersom dette hadde vært mulig. Ettersom flyet var helt fullt, var
eneste løsning å sende kofferten. De kan ikke imøtekomme klagers krav om refusjon.

Nemnda bemerker

SAS har ikke fremmet tilsvar i saken. Nemnda kan likevel treffe vedtak basert på
opplysningene som er fremkommet tidligere i saken.

Klager ble belastet 690 kroner for å få sendt sin koffert med flyet. Klager krever denne
summen refundert. 

Hvor mye bagasje en kan medbringe avhenger av billettypen/avtalen en har inngått med
flyselskapet. 

Klager kjøpte billettype "SAS Go Light".  På tidspunktet da klager reiste, 17. juli 2021,
forstår nemnda det som at denne bookingklassen inkluderte 1 håndbagasje (maks 8 kg)
med maksmål 55x40x23. Billettypen inkluderte ikke innsjekket bagasje. 

Fra og med 14. desember 2021 inkluderte SAS Go Light-billetten kun en veske under
setet. Dette er imidlertid etter klagers avreise, og er ikke relevant i saken.

Klager har anført at bagasjen veide 8 kg og hadde følgende mål: 55x40x20 cm.  Dette var
etter nemndas oppfatning i henhold til SAS sine regler på den aktuelle billetttypen på
dette tidspunktet. SAS har ikke fremmet tilsvar i saken og forklart hvorfor klager måtte
betale ekstra for å sjekke inn bagasjen. Nemnda legger med dette klagers forklaring til
grunn.

Nemnda kan basert på ovenstående og sakens øvrige dokumentasjon ikke se at SAS
hadde grunnlag for å ta betalt for å sende klagers bagasje. Nemnda anbefaler med dette
at SAS refunderer gebyret på 690 NOK.

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at SAS refunderer 690 NOK til klager grunnet
urettmessig belastet bagasjegebyr.