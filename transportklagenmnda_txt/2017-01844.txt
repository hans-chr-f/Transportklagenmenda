Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
13.11.2017

Saksnummer
2017-01844

Tjenesteytere
SAS

Klager har i det vesentlige anført

Klageren skulle reise fra Oslo til Berlin via København den 22. juni 2017. Flight SK1465
fra Oslo til København kl 17.15 var overbooket. Klageren aksepterte å bli booket om via
Stockholm kl 18.15 med SK1484. 

SK2679 fra Stockholm til Berlin med avgang kl 20.25 ble kansellert, og klageren ble
booket om til dagen etter kl 07.00. Klageren fikk care, men ble ikke informert om sine
rettigheter. 

Klageren stiller seg undrende til SAS' begrunnelse til å være dårlig vær, da
værmeldingene tidligere på kvelden ikke viste tegn til dette. 

Klageren krever standarderstatning 250 euro per person i henhold til EU-forordning
261/2004.

Tjenesteyterne har i det vesentlige anført
SK2679 ble først forsinket som følge av redusert kapasitet og slot-tider i Berlin. Senere
ble flyet kansellert da det ble klart at flyet ville ankomme Berlin etter at flyplassen var
stengt. Det vises til fremlagt dokumentasjon.

Klageren ble booket om til neste morgen kl 07.00. Det ble satt inn et ekstrafly for å frakte
passasjerene til sitt endelige bestemmelsessted så snart som mulig. 

Hendelsen er ikke kompensasjonsberettiget da årsaken var ekstraordinære
omstendigheter utenfor SAS' kontroll. 

SAS kan ikke imøtekomme klagerens krav.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf EU-forordning 261/2004 artikkel 5 og 7. 

Værforhold som påvirker flytrafikken ved at det ikke er mulig å lande / ta av, kan være en
ekstraordinær omstendighet som medfører at den reisende ikke har krav på erstatning.
Dette må vurderes konkret.  

Nemnda finner at flyselskapet SAS har godtgjort at klagerens flygning SK2679
fra Stockholm til Berlin 22.06.2017, ble kansellert på grunn av ekstraordinære
omstendigheter som ikke kunne vært unngått selv om alle rimelige tiltak var blitt truffet: 

SAS har redegjort for at flyet som skulle operere flygningen kom i tide til Stockholm
denne kvelden. SAS har videre redegjort for at flygningen i første omgang ble forsinket
som følge av at dårlig vær reduserte kapasiteten på flyplassen i Berlin, og at den så ble
kansellert da det ble klart at flyet ville ankomme Berlin etter at flyplassen var stengt. SAS
har underbygd redegjørelsene med logger og lenker til nyhetsnettsteder. SAS kunne ikke
forhindret det dårlige været.    

Slik nemnda ser det kunne SAS da heller ikke forhindret kanselleringen. 

Kanselleringen gir etter dette ikke rett til erstatning.

Vedtak

Transportklagenemnda - fly anbefaler ikke at klageren gis medhold.