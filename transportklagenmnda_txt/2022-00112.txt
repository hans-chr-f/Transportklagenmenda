Vedtak i Transportklagenemnda
- Kollektivreiser

Sammendrag

Krav om frafall av ilagt gebyr. Anført at tjenesteyters fremstilling av saken er feilaktig
og at klager hadde billett for ekstra sone før toget kjørte inn i den nye sonen.

Dato
05.04.2022

Saksnummer
2022-00112

Tjenesteytere
Vy

Klager har i det vesentlige anført

Klager ble ilagt gebyr på toget den 19. januar 2022.

Klager anfører at han kl. 07.39 den dagen ble ilagt et kontrollgebyr på Drammenstoget
L13 fra Lysaker til Sandvika. Klager anfører at billetten hans var gyldig for sone 2V på det
aktuelle tidspunktet, og han hadde månedskort for sone 1. Han anfører videre at toget
ikke kom frem til sone 2V før kl. 07.40. Klager anfører at han hadde med seg månedskort
for sone 1 og viste frem dette. Videre anfører han at han hadde kjøpt ekstrabillett for 2V,
slik at han hadde billett for hele reisen.

Klager anfører at Lysaker er i sone 1, og han hadde månedskort for sone 1. Klager
anfører at billetten hans ble kjøpt kl. 07.37, og toget ankom ikke sone 2V før kl. 07.40.
Klager anfører at dersom han ikke hadde hatt gyldig billett, hadde det vært en annen sak.

Klager anfører at kontrolløren var litt aggressiv mot ham, og han ble flau der han satt i
vognen som var fylt med passasjerer. Klager anfører at kontrolløren nektet å diskutere,
selv om billetten var godt synlig for ham. Klager anfører at han måtte på jobb. Klager
anfører at han ikke har råd til både billetter og gebyr samtidig. Klager anfører at dette er
urettferdig og urimelig behandling.

Til Vys tilsvar anfører klager at informasjonen som er oppgitt av Vy, er feilaktig. Klager
anfører at han hadde med seg månedskort for sone 1, og denne dekker Lysaker-området
der billettkontrollen ble utført. Klager anfører at han kjøpte ekstrabilletten for sone 2V,
slik at han hadde billett for hele reisen. Videre anfører han at han gikk på sammen med
kontrolløren på samme tidspunkt fra Lysaker og at toget ikke kom inn i sone 2V før kl.

07.40. Klager anfører at selv om toget er forsinket, er ikke dette hans feil. Klager anfører
at det hele er svindel og fullstendig grunnløst.

Klager krever frafall av gebyret.

Tjenesteyterne har i det vesentlige anført
Ved billettkontroll ble klager påtruffet i en vogn merket «kun gyldig billett» den 19. januar
etter avgang fra Sandvika (Ruter sone 2V) hvor neste stopp var Lysaker (Ruter sone 1).
Klager kunne ved kontroll ikke fremvise gyldig billett for hele reisen han benyttet seg
av, og ble ilagt kontrollgebyr. Gebyret ble betalt på stedet til en lavere sats, og Vy anser i
utgangspunktet saken som avsluttet med det.

Før avgang fra Sandvika må man her ha billett for sone 2V i orden. Klager viser til en slik
billett kjøpt i Ruters app kl. 07.37.18. Det vises til fremlagt oversikt over tidene for toget
som avgikk fra Sandvika kl. 07.35.00. Ruter-billetten det vises til, er kjøpt etter avgang fra
Sandvika og når kontrollen var i gang.

I Vys reisevilkår punkt 3 er det beskrevet som følger: «Digitale/elektroniske billetter skal
være aktivert før du går på toget». De ubetjente vognene på toget er tydelig merket
ut- og innvendig med «kun gyldig billett». I Ruters betingelser for bruk av mobilbillett
fremgår det at billett skal være kjøpt før ombordstigning. Vy må stille krav til at man har
kjøpt billett for hele reisen på forhånd når man har valgt en vogn merket «kun gyldig
billett».

Gebyr ble her ilagt på det objektive kriterium og faktum at klager ikke kunne presentere
gyldig billett for hele reisen han benyttet seg av. Hjemmel for å ilegge gebyr fremgår av
Vys reisevilkår punkt 4 A: «Hvis du ikke kan vise gyldig billett i en kontroll, må du betale et
gebyr fastsatt av Samferdselsdepartementet.».

Vy tilbyr ikke refusjon av gebyret.

Nemnda bemerker

Klager ble ilagt gebyr den 19. januar 2022, fordi han ikke kunne fremvise gyldig billett
under billettkontrollen.

Det fremgår av Vys transportvilkår punkt 4 A at passasjerer som ved kontroll ikke kan
vise gyldig billett, vil bli ilagt et gebyr. Bestemmelsen er objektiv, og gebyr kan således
ilegges selv om passasjeren ikke har opptrådt klanderverdig. Videre fremgår det av
transportvilkårenes punkt 3 at digitale/elektroniske billetter skal være aktivert før man
går på toget. Det følger i tillegg av Vys informasjon om kombinasjon av billetter at
hvis man har en Ruter-periodebillett for sone 1 og skal reise med toget fra Lysaker til
Drammen, må man kjøpe ekstra billett mellom Lysaker og Drammen.

Klager har anført at han hadde gyldig billett da han ble kontrollert. Fremlagt kvittering
viser at klager kjøpte tilleggsbilletten kl. 07.37. Klager har oppgitt at han reiste fra Lysaker
til Sandvika. Nemnda legger til grunn at Lysaker er i sone 1, mens Sandvika er i sone
2V, og at klager dermed måtte ha billett for den ekstra sonen før ombordstigning på
Lysaker stasjon. Vy har fremlagt kopi av sanntidslogg som viser at togets avgangstid fra
Lysaker var kl. 07.30, og at ankomst Sandvika var 07.35. Nemnda legger således til grunn
at klager ikke hadde kjøpt ekstrabilletten for sone 2V før ombordstigningen på Lysaker
stasjon, og at den må ha blitt kjøpt etter ankomst Sandvika. Klager kunne dermed ikke
fremvise gyldig billett under billettkontrollen, så vilkårene for å ilegge gebyr var til stede.

Nemnda bemerker videre at klager uansett gikk på en ubetjent vogn som bare gjelder
for passasjerer som har gyldig billett. Det fremgår av Vys vilkår at dersom man ikke har
gyldig billett før man går på toget, må man kjøpe billett av Vys personale om bord ved
første anledning. Videre fremgår det at billett ikke kan kjøpes i vogner som er merket
«ubetjent» eller «kun gyldig billett».

Det er av hensyn til reiseforetakenes behov nødvendig å ha en konsekvent praksis.
Nemnda har forståelse for at ileggelsen av gebyr kan oppleves som en streng reaksjon,
men kan ikke se at det er grunnlag for å anbefale at klager gis medhold i dette tilfellet.

Vedtak

Transportklagenemnda anbefaler ikke at klager gis medhold.