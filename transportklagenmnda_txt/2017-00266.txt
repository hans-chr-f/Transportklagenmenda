Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
11.01.2018

Saksnummer
2017-00266

Tjenesteytere
Wizz Air

Klager har i det vesentlige anført

Klageren skulle reise fra Stavanger til Riga den 23. mai 2016 kl 08.40 med W6 2584.
Avgangen ble forsinket frem til kl 16.00, og klageren ankom endelig bestemmelsessted 7
timer og 20 minutter forsinket. 

Klageren krever standarderstatning 250 euro per person i henhold til EU-forordning
261/2004.

Det vises for øvrig til klagerens brev.

Tjenesteyterne har i det vesentlige anført
Wizz Air har ikke avgitt uttalelse til nemnda. Til klageren har selskapet i det vesentlige
anført:

W6 2584 ble forsinket 7 timer og 5 minutter grunnet uventede mangler ved
flysikkerheten. Wizz Air anser passasjerenes sikkerhet som første prioritet.

Hendelsen er ikke kompensasjonsberettiget da årsaken var ekstraordinære
omstendigheter utenfor Wizz Airs kontroll.

Det vises for øvrig til Wizz Airs brev.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Nemnda viser til EU-forordning 261/2004 artikkel 6 jf. artikkel 7, jf. artikkel 5, jf. EU-
domstolens avgjørelser i sak Sturgeon-Condor av 19. november 2009 og i sak Nelson
m.fl. av 23. oktober 2012. 

Wizz Air har ikke besvart nemndas henvendelse, og saken blir avgjort på grunnlag av de
opplysninger som foreligger.

Til klager har selskapet anført at forsinkelsen skyldtes en uventet sikkerhetsmangel
utenfor deres kontroll, uten at dette er underbygget eller dokumentert. Selskapet
har etter nemndas oppfatning ikke godtgjort at forsinkelsen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Forsinkelsen gir etter dette rett til en standarderstatning på 250 euro per person.
Nemnda anbefaler at Wizz Air utbetaler erstatning.

Vedtak

Transportklagenemnda - fly - anbefaler at Wizz Air betaler standarderstatning til klageren
med 250 euro per person.