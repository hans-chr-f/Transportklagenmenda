Vedtak i Pakkereisenemnda

Sammendrag

Krav om erstatning på grunn av forsinkelse på utreisen til Kreta. Advokatfirmaet
Vestor Kapital AS representerer A, B og C, og har anført: Klager skulle reise fra

Oslo til Kreta den 22.06.14 med Novairs rute NVR 277 kl. 07.00, men på grunn av
flyforsinkelse ankom de reisemålet først kl. 23.05, 11 timer etter planlagt ankomst.

Klager viser til EU-forordning 261/2004 og krever erstatning på 400 euro per person og
forsinkelsesrente etter lov om forsinket betaling, § 2 19,05 euro, totalt 1219,05 euro.

Dato
02.10.2015

Saksnummer
7/15PF

Tjenesteyter
Apollo Reiser AS

Saken gjelder:

Krav om erstatning på grunn av forsinkelse på utreisen til Kreta.

Advokatfirmaet Vestor Kapital AS representerer A, B og C, og har anført:

Klager skulle reise fra Oslo til Kreta den 22.06.14 med Novairs rute NVR 277 kl. 07.00, men på
grunn av flyforsinkelse ankom de reisemålet først kl. 23.05, 11 timer etter planlagt ankomst.

Klager viser til EU-forordning 261/2004 og krever erstatning på 400 euro per person og
forsinkelsesrente etter lov om forsinket betaling, § 2 19,05 euro, totalt 1219,05 euro.

Apollo har i det vesentlige anført:

Forsinkelsen skyldtes en følgeforsinkelse etter teknisk forsinkelse på Novairs rute NVR 307
Oslo-Santorini 21.06.14. Forsinkelsen til Heraklion den 21.06.14 var på totalt 11 timer. Det ble
sendt ut sms til alle gjester på flyvningen Oslo-Heraklion

Apollo viser til redegjørelse og teknisk dokumentasjon fra flyselskapet.

Gjennom hele helgen forsøkte Novair å få leid inn annen ledig kapasitet for å frakte Apollos
passasjerer til ulike reisemål, inkludert Heraklion. Imidlertid viste det seg svært vanskelig å
finne ledige fly, og de lyktes først med dette for flyvningene til Kreta på kvelden 22. juni.

Som det fremgår av redegjørelsen og teknisk dokumentasjon fra Novair, var feilen av en slik
art at den ikke kunne forutses. Delen som gikk i stykker går svært sjelden i stykker og er derfor
ikke en del av det jevnlige vedlikehold av maskinen. At den ikke fantes på lager verken hos
Thomas Cook Airlines, SAS eller Lufthansa viser også at dette er en del som svært sjelden (om
aldri) byttes ut. Delen har ikke vært byttet ut i løpet av ti års operasjon av Novair. Til slutt fikk
man delen hos Airbus lager i Hamburg.

Apollo og Novair er av den oppfatning at denne tekniske feilen var av en slik art at den ikke
gir grunnlag for kompensasjon etter EU forordning 261/2004, utover forpleining i ventetiden.
Forsinkelsen gir heller ikke rett til erstatning etter Alminnelige vilkår for pakkereiser.

Nemnda bemerker:

Den rett til erstatning flypassasjerer har etter Art.7 i EU-forordning 261/2004 gjelder ikke
dersom flyselskapet/turarrangør kan godtgjøre at forsinkelsen skyldes «ekstraordinære
omstendigheter som ikke kunne ha vært unngått selv om alle rimelige tiltak var truffet» - Art.5
nr.3. Det er flyselskapet som etter dette må godtgjøre at det foreligger slike ekstraordinære
omstendigheter, og bestemmelsen tolkes strengt. Reklamasjonsnemnda har tidligere lagt til
grunn at også når det gjelder tekniske feil, er det flyselskapet som må godtgjøre at slike feil er
«ekstraordinære omstendigheter» i forordningens forstand. Det er flyselskapet som har størst
mulighet til å påvirke og forhindre at tekniske feil oppstår. Også preventive hensyn tilsier at
flyselskapet i utgangspunktet må bære ansvaret også ved tekniske feil.

At flyselskapet har utført normalt obligatorisk vedlikeholdsprogram og feilen oppstår
plutselig eller oppdages plutselig før avgang, betyr ikke uten videre at det foreligger slike
ekstraordinære omstendigheter som forordningen krever for å bli fritatt for ansvar.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfeller er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
alle rimelige tiltak for å unngå forsinkelsen er truffet.

I det foreliggende tilfelle har flyselskapet opplyst at feilen som oppsto var en feil på
nødutrustning i dør nr. 2 (sklier). Feilen måtte utbedres før flyet igjen kunne settes i drift.

Luftfartstilsynet har funnet dokumentasjonen tilstrekkelig, og har ikke hatt bemerkninger til
flyselskapets beskrivelse av den tekniske feilen. Etter dette legger nemndas flertall til grunn
at feilen oppsto uten forvarsel til tross for rutinemessig teknisk vedlikehold. Det dreier seg
om en del som svært sjelden går i stykker, og som ikke er en del av det ordinære og jevnlige
vedlikehold fly gjennomgår.

Etter dette legger flertallet, lederen og de to bransjerepresentantene, til grunn at feiel oppsto
uten forvarsel til tross for rutinemessig teknisk vedlikehold. Etter flertallets vurdering var det
ikke var praktisk mulig å treffe tiltak for å unngå feilen som førte til forsinkelsen. Forsinkelsen
gir derfor ikke rett til erstatning etter EU-forordningen.

Mindretallet, nemndas to forbrukerrepresentanter, er av den oppfatning at det er flyselskapet,
og/eller reisearrangøren, som normalt må ha ansvaret for at tekniske feil på fly inntrer selv
om feilene opptrer plutselig og utenfor normalt vedlikehold.

Det vises til at hovedregelen er at flyselskapene er ansvarlige for å utbetale
standarderstatning til sine passasjerer ved forsinkelse, jf. EU-forordningen nr. 261/2004 for
flypassasjerer art. 5 nr. 1 bokstav c). Unntaket fra denne plikten gjelder kun der selskapet kan
godtgjøre at innstillingen eller forsinkelsen skyldes «ekstraordinære omstendigheter som ikke
kunne vært unngått selv om alle rimelige tiltak var truffet.», jf. art. 5 nr. 3.

EU-domstolen i sak C-549/07 (Wallentin-Hermann dommen) uttaler at tekniske feil ikke
er omfattet av begrepet ekstraordinære omstendigheter «med mindre feilen skyldes
begivenheter, som på grunn av feilens karakter eller opprinnelse ikke er et ledd i det berørte
flyselskaps sedvanlige aktivitetsutøvelse og ligger utenfor flyselskapets faktiske kontroll.»
Ettersom det ligger innenfor flyselskapets sedvanlige virksomhetsutøvelse å måtte løse og
rette opp tekniske feil som inntrer, er mindretallet av den oppfatning at plutselige oppståtte
tekniske feil normalt ikke kan ses som en ekstraordinær omstendighet. Dette stiller seg
annerledes dersom feilen er inntrådt pga. forhold utenfor flyselskapets kontroll, f.eks. der
feilen skyldes lynnedslag, birdstrike, sabotasje, terrorisme, skjult fabrikasjonsmangel o.l.

Mindretallets finner dessuten støtte i sin fortolkning av forordningen i nye avgjørelser fra
Court of Appeals i England og Østre Landsret i Danmark om standarderstatning ved teknisk
svikt.

Avgjørelsen blir etter dette truffet samsvar med flertallets syn.

Forsinkelsen ble på 11 timer. Ferien var av en ukes varighet. En samlet nemnd finner at en
slik forsinkelse utgjør en mangel ved reisen i pakkereiselovens forstand når reisens varighet
er mellom 5 og 8 døgn, jfr. Alminnelige vilkår for pakkereiser punkt 8.2 V. Bestemmelsen
pålegger i utgangspunktet arrangøren et objektivt kontraktsansvar. Det vises til Ot.prp.nr.35
(1994-1995) side 89, første spalte. Bestemmelsen om fordobling av fristene kommer
etter nemndas syn ikke til anvendelse i dette tilfellet. Mangelen skyldes en feil hos
underleverandøren, som arrangøren hefter for.

Reisens pris var kr 24.694. Nemnda finner etter omstendighetene at prisavslaget for
forsinkelsen bør settes 15 % av reisens pris, avrundet til kr 3700. I tillegg til at klagerne mistet
en dag på reisemålet, gir en så lang forsinkelse en dårlig feriestart.

Vedtak:

Reklamasjonsnemnda for pakkereiser anbefaler at det gis et prisavslag på 15 % av reisens
pris, avrundet til kr 3700.

Vedtaket er avsagt med den dissens som fremgår ovenfor.