Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
12.02.2016

Saksnummer
0517/15F

Tjenesteyter
Wizz Air

Krav om standarderstatning grunnet forsinkelse.

Klager har i det vesentlige anført:

Klager skulle reise fra Ålesund til Gdansk den 5. februar 2015 kl. 12:35 med flight W6 1766.
Avgangen ble mer enn tre timer forsinket.

Klager stiller seg undrende til Wizz Airs begrunnelse om dårlig vær, det var strålende vær i
Ålesund den dagen klager skulle reise.

Klager krever standarderstatning 250 euro i henhold til EU-forordning 261/2004.

Det vises for øvrig til klagers brev.

Wizz Air har i det vesentlige anført:

W6 1766 ble forsinket tre timer og ett minutt som følge av dårlige værforhold i Gdansk, det
vises til fremlagt dokumentasjon. Klager ble informert om sine rettigheter og han ble tilbudt
forpleining.

Hendelsen er ikke kompensasjonsberettiget i henhold til EU-forordning 261/2004 da årsaken
var ekstraordinære omstendigheter utenfor Wizz Airs kontroll.

Wizz Air kan ikke imøtekomme klagers krav om standarderstatning.

Det vises for øvrig til Wizz Airs brev.

Nemnda bemerker:

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda legger på bakgrunn av de foreliggende opplysninger til grunn at forsinkelsen var
en følge av vanskelige værforhold i Gdansk på en forutgående flygning. Nemnda er av den
oppfatning at dette er å anse som en ekstraordinær omstendighet i forordningens forstand.
Nemnda finner videre godtgjort at forsinkelsen ikke kunne unngås selv om alle rimelige tiltak
var truffet.

Forsinkelsen gir etter dette ikke rett til erstatning, og nemnda finner ikke å kunne anbefale at
klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.