Vedtak i Transportklagenemnda - Fly

Sammendrag

Krav om refusjon av utreise-billetter grunnet kansellering.
Muntlige instrukser per telefon fra kundeservice.

Dato
11.05.2021

Saksnummer
2020-03423

Tjenesteytere
Norwegian Air Shuttle

Klager har i det vesentlige anført

Klager hadde bestilt tur-retur fra Bergen til Trondheim med avreise den 18. september
2020 og retur den 20. september.  Norwegian endret avreisetidspunktet og klager tok
kontakt med kundeservice per telefon for å fremsette krav om refusjon av billettene med
DY164 fra Bergen til Trondheim da det nye tidspunktet for avreise ikke passet. På telefon
ble klager rådet til å godkjenne endringene og deretter sende inn krav om refusjon av
billettene for reisen fra BGO til TRD. Klager gjorde dette og fikk avslag på kravet med
begrunnelsen om at han hadde godtatt endringene. 

Klagers oppfatning er at han har krav på refusjon av utreise-billettene da det var anbefalt
fremgangsmåte fra kundeservice som han fulgte, og krever følgelig at Norwegian
refunderer avreise-billettene.

Tjenesteyterne har i det vesentlige anført
Norwegian har ikke avgitt kommentar til nemnda. I tidligere svar til klager har selskapet
vist til at klager ble tilbudt refusjon eller ombooking av billettene, og i dette tilfellet valgte
klager å godta en ombooking. Klager har følgelig ikke krav på refusjon etter forordningen
og det er alminnelige billettvilkår som gjelder, og ettersom klager har LowFare billetter
kan ikke disse refunderes i sin helhet.

Nemnda bemerker

Norwegian har ikke avgitt noen uttalelse til nemnda. Nemnda treffer vedtaket
på grunnlag av opplysningene som er fremkommet tidligere i saken, jf.
transportklagenemndforskriften § 5-3 tredje ledd.

Klager har anført at han ble rådet av Norwegian kundeservice til å akseptere den
endrede utreisen, for deretter å søke refusjon. 

Norwegian har ikke avgitt uttalelse til nemnda. Nemnda legger derfor klagers versjon
til grunn, altså at klager ble rådet å akseptere endret utreise for deretter å fremme krav
om refusjon. Etter nemndas syn har Norwegian ved å gi klager dette rådet, opptrådt
uaktsomt.

Klager har derfor krav på erstatning tilsvarende billettprisen på utreisen. Det foreligger
adekvat årsakssammenheng mellom Norwegians uaktsomhet og klagers økonomiske
tap. 

Klager betalte utreisen i cash-points og har derfor krav på å motta refusjonen i cash-
points. 

Nemnda anbefaler at Norwegian utbetaler erstatning tilsvarende prisen på utreisen i
cash-points til klager.

Vedtak

Transportklagenemnda anbefaler at Norwegian utbetaler erstatning tilsvarende prisen
på utreisen i cash-points til klager.