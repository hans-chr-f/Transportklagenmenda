Vedtak i Transportklagenemnda
- Kollektivreiser

Sammendrag

Kunne ikke vise billett fordi mobilen slo seg av

Dato
08.12.2018

Saksnummer
2018-03532

Tjenesteytere
Ruter

Klager har i det vesentlige anført

Klager ble ilagt gebyr på T-banen fordi hun ikke kunne vise noen billett under kontroll. 

Klager forstår at en selv er ansvarlig for å sørge for at mobilen har tilstrekkelig med
strøm, men klagers telefon har det med å slå seg av selv om det er 80 prosent igjen av
batteriet. Klager var på vei ned til byen for å undersøke problemet med batteriet, men
dessverre slo telefonen seg av da hun tok banen tilbake. Det vises til vedlagt kvittering på
reparasjon av telefonen som ble utført samme dag. 

Klager understreker at hun ikke kan noe for at telefonen slo seg av den dagen, og ber
Ruter frafalle gebyret.

Tjenesteyterne har i det vesentlige anført
Klager ble ilagt gebyr på T-banen 20. oktober 2018 fordi hun ikke hadde noen billett. 

Det er ikke notert noe om at klager var tom for strøm på sin mobil. Det er kundens
ansvar å påse at gyldig billett kan fremvises. Billetter kan ikke vises i ettertid for å slippe
gebyr. 

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble ved kontroll på T-banen 20. oktober 2018 ilagt gebyr da hun ikke kunne vise
billett.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager kunne ikke vise billett og vilkårene for å ilegge gebyr var dermed til stede.

Klager har opplyst at hun hadde kjøpt billett, men at billetten ikke kunne vises fordi
telefonen hennes ofte ladet ut selv om den viste 80% batteriladning. Hun har fremlagt
kvittering for reparasjon av telefonen samme dag.

Nemnda bemerker at den reisende selv har ansvaret for at telefonen virker. Ut fra
klagers opplysninger var hun kjent med at telefonen var ustabil. Reparasjonen ble i følge
kvitteringen reparert etter kontrollen på T-banen. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.