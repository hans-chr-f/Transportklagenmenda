Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
15.01.2016

Saksnummer
0309/15F

Tjenesteyter
Norwegian Air Shuttle ASA

Krav om standarderstatning grunnet kansellering.

Klager har i det vesentlige anført:

Klager skulle reise fra Stavanger til Oslo den 1. mars 2015 kl. 20:30 med DY549.

Kl. 11:21 avreisedagen fikk klager en sms om at avgangen var kansellert grunnet sykdom blant
crew. Han fikk tilbudt om ombooking til dagen etter, men forklarte at han måtte rekke jobb
og ba om å bli booket om til et annet selskap. Klager ble fortalt at han selv kunne booke plass
hos annet selskap og i ettertid søke refusjon fra Norwegian. Klager bestilte derfor plass hos
SAS kl. 20:50.

I ettertid vil Norwegian kun refundere den ubenyttede Norwegianbilletten. Dette har medført
et økonomisk tap for klager på til sammen kroner 1&nbsp;200. Norwegian kunne ikke tilby
ombooking med ankomst senest to timer etter planlagt ankomsttid, klager mener han derfor
har rett til erstatning i henhold til EU-forordning 261/2004.

Klager mener sykdom blant eget crew ikke er ekstraordinære forhold, og må anses å ligge
innenfor flyselskapets kontroll. Sykdom blant ansatte er ikke uvanlig, og Norwegian bør ha
tilstrekkelige rutiner for å unngå kanselleringer som følge av dette.

Klager krever standarderstatning 250 euro, samt refusjon av mellomlegg mellom opprinnelig
og ny billett, kroner 1&nbsp;200.

Det vises for øvrig til klagers brav.

Norwegian har i det vesentlige anført:

DY549 ble kansellert som følge av akutt sykdom blant besetningen. Det vises til fremlagt
dokumentasjon. Norwegian hadde ikke tilgjengelig standby-crew, og akutt sykdom er ikke noe
flyselskapet kunne ha forutsett eller kontrollert.

Grunnet fulle fly var det ikke tilgjengelige plasser til alle passasjerer på senere avganger
samme dag. Da klager kontaktet Norwegian var det kun ledige plasser dagen etter. Klager
valgte å avbryte reisen og kjøpe ny billett med annet selskap, en unødvendig kostnad da
Norwegian kunne tilby ombooking. Norwegian har refundert klagers ubenyttede flybillett.

I de tilfeller hvor en uregelmessighet er forårsaket av en ekstraordinær omstendighet, er
flyselskapet unntatt fra forpliktelse til å utbetale kompensasjon. I henhold til EU-forordning
261/2004 artikkel 5(3) skal et transporterende flyselskap ikke være pålagt å betale erstatning
i samsvar med artikkel 7, dersom det kan godtgjøre at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Omstendigheter som er utenfor flyselskapets kontroll er hendelser som ikke er forårsaket av
en handling eller unnlatelse av flyselskapet.

I henhold til Montrealkonvensjonen artikkel 19 og Luftfartsloven § 10-20, er fraktføreren
ansvarlig for tap som følge av forsinkelse ved lufttransport av passasjerer, reisegods og
gods, med mindre han godtgjør at han selv og hans folk har tatt alle forholdsregler som med
rimelighet kan kreves for å unngå tapet, eller at dette ikke har vært mulig for dem.

Norwegian kan på grunnlag av ovennevnte ikke imøtekomme klagers krav.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Sykdom blant mannskapet kan være en slik ekstraordinær omstendighet som medfører at
den reisende ikke har krav på erstatning. Sykdom hos personellet oppstår fra tid til annen.
Flyselskapet må være forberedt på dette, og må ha en beredskapsplan for håndtering
av påregnelig sykdom. Sykdom kan likevel oppstå så plutselig eller i et slikt omfang at
flyselskapet ikke har mulighet til å unngå innstilling av en eller flere avganger. Dette må
vurderes konkret.

Nemnda finner på bakgrunn av de foreliggende opplysninger godtgjort at innstillingen
var en følge av akutt sykdom blant besetningen. Nemnda finner det videre godtgjort at
kanselleringen ikke kunne vært unngått selv om alle rimelige tiltak var truffet.

Kanselleringen gir etter dette ikke rett til standarderstatning etter forordningen.

Ved kansellering har passasjeren valget mellom omruting snarest mulig, på tilsvarende
transportvilkår, til bestemmelsesstedet eller full refusjon av billettprisen, jf. forordningen
artikkel 5, jf. artikkel 8. Flyselskapet plikter også å tilby mat og forfriskninger som står i rimelig
forhold til ventetiden samt hotellinnkvartering der det er nødvendig, jf. artikkel 5, jf. artikkel
9. Ved vurderingen av om flyselskapet har tilbudt omruting «snarest mulig» må man etter
nemndas vurdering foreta en helhetsvurdering av de forskjellige omrutingsalternativer med
eget eller andre selskap. Sentrale momenter i vurderingen er kostnader og fordeler/ulemper
ved de forskjellige alternativer.

Nemnda legger på bakgrunn av de foreliggende opplysninger til grunn at klager ble tilbudt
omruting tidlig neste morgen. Den aktuelle omruting ville innebære at klager ikke rakk arbeid i
tide. Det ville videre medføre rett til hotell og mat.

Nemnda har ved den videre vurdering av saken delt seg i et flertall og et mindretall.

Flertallet, lederen og forbrukernes representanter, er av den oppfatning at Norwegian
burde ha tilbudt klager omruting med SAS. Flertallet viser til at dette alternativet ikke
ville bli vesentlig dyrere for Norwegian, samtidig som det ville redusere klagers ulemper
betraktelig, herunder eventuell trekk i lønn.

Flertallet anbefaler at Norwegian erstatter klagers merutgift til nye billetter.

Mindretallet, representantene fra flyselskapene, er av den oppfatning at Norwegian
tilbød ombooking på første mulighet, i dette tilfellet tidlig morgenen etter, som
innenfor rimelighetens grenser. Kunde var ikke tilfreds med tilbudet, og han avsluttet
sin kontrakt med Norwegian, og valgte selv annen transport. Selv om personell var i
dialog vedrørende ombooking på annet selskap, var det ikke lovet noe om dekking av
kostnader.

På bakgrunn av flertallets vurdering traff nemnda slikt

Vedtak:

Transportklagenemnda-fly anbefaler at Norwegian erstatter klagers ekstrautgift.