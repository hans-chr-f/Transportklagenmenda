Vedtak i Pakkereisenemnda

Sammendrag

Saken gjelder pris o a på mc-tur i USA.

Dato
18.09.2013

Saksnummer
53/13P

Tjenesteyter
Route 66 USA

Sakens dokumenter ble lagt frem.

Klager: X

Turarrangør: Route 66 USA

Antall reisende: 15

Reisens pris: ca. 24.000,-

Tidsrom: 070312 - 220312

Saken gjelder:

Saken gjelder pris oa på mc-tur i USA.

Klager, på vegne av seg selv og 14 andre som har gitt skriftlig fullmakt, anfører at
etter forhåndsinformasjonen skulle deltagerne få «Jubileumspris», samt ekstra
opplevelser på turen med gode tilbud og overraskelser. De har ikke fått oppgitt hva
denne jubileumsprisen er eller hva de ekstra opplevelsene omfatter.

De var 20 personer i reisefølget som hver betalte ca. kr.24.000,-.

Klager mener en jubileumspris/rabatt bør være ca. 10-20%. Videre anføres det at de måtte
levere inn syklene en dag før tiden. De betalte da leie for 9 dager og fikk ha dem bare i 8
dager.

Ett døgns leie utgjorde kr.1.121,-. De hadde 17 motorsykler.

Route66 har overfor Reklamasjonsnemnda ikke kommentert klagen på annen måte
enn som følger: «Vi ber om forståelse for at vi ikke kan bruke tid på slike klager
fra kundene. Det er jo bare sutring og tøys. Vi henviser til våre betingelser/vilkår
på nettsidene våre, der kunden har bekreftet at ved å reise med oss har de lest og
forstått og akseptert betingelsene, som blant annet går på at de har lest og forstått og
akseptert at dagsprogram etc. kan bli noe endret».

I korrespondansen med klager har Route66 henvist til at de i 2013 skulle lansere en ny
kleskolleksjon og at alle deltagere ville få en god pris på en jakke og andre produkter.

«DET er jubileumsprisene vi snakker om på alle turer. Får man f eks 66 % rabatt på alle klær
tilsvarer jo det også mange tusen i rabatt på turen etc.».

Når det gjelder antall dager med sykkel, hevdes det at deltagerne fikk flere dager på sykkel
enn det som lå til grunn for prisingen

Nemnda bemerker:

Det er svært vanskelig for nemnda å ha en bestemt oppfatning om hva en jubileumspris
eller jubileumsrabatt skulle være, i og med at det ikke foreligger dokumentasjon for en
«normalpris» eller hva en tilsvarende tur normalt skulle koste.

Det eneste som er oppgitt for nemnda er at klager har betalt ca. kr.24.000,- eksklusive
flyreisen. Det er heller ikke opplyst noe om når deltagerne meldte seg på turen og om de på
det tidspunktet hadde fått oppgitt noen endelig pris.

Det fremgår imidlertid av korrespondansen at så sent som ca. 1 måned før avreise var prisen
ikke klar. På det tidspunktet skrev klager at det hadde vært deilig om dette hadde vært avklart
før turen gjennomføres fordi det kommer til å bli mye prat om  Jubileumsprisen. Nemnda må
på denne bakgrunn legge til grunn at deltagerne på den ene side har meldt seg på en tur de
ikke visste nøyaktig hva ville koste, men på den annen side med et klart uttrykt løfte om en
«jubileumspris».

I e-post korrespondansen mellom klager og turarrangør hvor klager purret på endelig beskjed
om hva rabatten ville bli, fikk han tilbud om å få bonus til seg selv for alle han hadde vervet til
turen slik at han selv kunne få turen for nesten halv pris.

Dette ble avvist av klager med den begrunnelse at han ikke hadde samlet noen gruppe, at han
selv bare var vanlig deltager og bare skulle ha den samme rabatt som alle var lovet. I denne e-
post korrespondansen skriver turarrangør(Arve) videre:

« Hvis du heller vil at alle skal få f eks 1000 kr i rabatt og du betaler full pris (minus 1000 kr) - f
eks kan vi gjøre det også. Du bestemmer det». (E-post 19. november 2012). Dette er den enste
konkrete indikasjon nemnda har på hva turarrangør kan ha hatt i tankene når det gjelder
rabattens størrelse, og nemnda finner derfor ikke grunnlag for å legge til grunn noe annet
beløp.

Nemnda vil tilføye at markedsføringen og hele opplegget og korrespondansen med
deltagerne fra turarrangørs side når det det gjelder de formelle sider ved en slik tur,
gjennomgående bærer preg av en uprofesjonell håndtering.

Det andre punktet hvor det foreligger konkrete opplysninger for nemnda, er at deltagerne fikk
ha motorsyklene ett døgn mindre enn avtalt.

Dette utgjør kr.1.121,- som nemnda finner at deltagerne bør refunderes.

Turarrangør har ikke direkte kommentert beløpet, men har anført at deltagerne fikk ha
syklene lenger enn det som lå til grunn for prisingen.

Også dette er en udokumentert påstand som nemnda ikke kan legge til grunn. Nemnda finner
derfor at nevnte beløp bør tilbakebetales i tillegg til rabatten på kr.1.000,- nevnt ovenfor.

Vedtak:

Reklamasjonsnemnda anbefaler at det gis et samlet prisavslag på kr.2.121,- per person som
hadde motorsykkel og kr.1.000,- for deltagere som ikke hadde motorsykkel.

Vedtaket var enstemmig.