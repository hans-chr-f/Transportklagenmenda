Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
21.10.2014

Saksnummer
162/14F

Tjenesteyter
United Airlines

Krav om standarderstatning grunnet kansellering.

Klager har i det vesentlige anført:

Klager skulle reise fra Oslo til Los Angeles via New York den 14. desember 2013. UA 39 fra Oslo
til New York ble kansellert. Klager ble booket om og ankom bestemmelsesstedet omtrent 15
timer forsinket.

Klager mener United Airlines ikke kan fraskrive seg ansvar da det dårlige været flyselskapet
viser til fant sted dagen før den 13. desember.

Klager krever standarderstatning i henhold til EU-forordning 261/2004.

Det vises for øvrig til klagers brev.

United Airlines har i det vesentlige anført:

UA39 ble kansellert som følge av ekstremvær i New York, det vises til fremlagt dokumentasjon.

Hendelsen er ikke kompensasjonsberettiget i henhold til EU-forordning 261/2004, da årsaken
til kanselleringen var ekstraordinære omstendigheter utenfor United Airlines kontroll.

På grunnlag av ovennevnte kan United Airlines ikke imøtekomme klagers krav.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda finner på bakgrunn av de foreliggende opplysninger godtgjort at innstillingen av
klager flygning var en direkte og uunngåelig følge av vanskelige værforhold i New York dagen
før. Nemnda er av den oppfatning at innstillingen skyldtes en ekstraordinær omstendighet og
at innstillingen ikke var til å unngå. Innstillingen gir følgelig ikke rett til standarderstatning.

Vedtak:

Transportklagenemnda - fly finner ikke å kunne anbefale at klager gis medhold i sitt krav om
standarderstatning.

Vedtaket var enstemmig.