Vedtak i Transportklagenemnda - Fly

Sammendrag

Krav om erstatning grunnet nektet ombordstigning.

Dato
13.11.2015

Saksnummer
0315/15F

Tjenesteyter
Finnair

Klager har i det vesentlige anført:

Klager skulle reise fra Oslo til Helsinki den 22. desember 2014 kl. 20:20 med AY2658. Grunnet
overbooking ble klager nektet ombordstigning. De ble booket om til Air Baltic via Riga dagen
etter. Ved ankomst var ikke klagers bagasje ankommet, han kontaktet Finnair men fikk lite
hjelp. I bagasjen lå julegaver og finklær til høytiden.

Klager måtte dra ut å handle klær på julaften, deretter dro de til flyplassen for igjen å sjekke
om bagasjen var ankommet. Det var den. Klager stiller seg kritisk til at personen han snakket
med dagen før ikke ga seg bryet med å finne hans bagasje.

Klager har fått 250 euro per person fra Finnair, samt refusjon av diverse innkjøpt. Klagers tap
er større enn beløpet han har fått refundert, da han også krever erstatning for 1 dags tapt
arbeidsfortjeneste.

Klager krever til sammen 740 euro for 2 personer, med fratrekk 500 euro som alt er utbetalt.

Det vises for øvrig til klagers brev.

Finnair har i det vesentlige anført:

AY2658 ble dessverre overbooket. Ved overbooking vil frivillige bli spurt om å stå over. Da
ingen meldte seg, ble dessverre klager nektet ombordstigning.

Klager ble booket om til neste dag via Riga kl. 10:45. Han har mottatt rettmessig erstatning på
250 euro per person. I tillegg har Finnair betalt 192,64 euro i erstatning av innkjøp som følge
av forsinket bagasje.

Finnair kan ikke imøtekomme klagers krav utover det som allerede er utbetalt.

Det vises for øvrig til Finnairs brev.

Nemnda bemerker:

Klagerne ble neket ombordstigning grunnet overbooking. Det gir rett til en standarderstatning
på 250 euro per person i henhold til EU-forordning 261/2004 artikkel 4, jf. artikkel 7. I beløpet
inngår så vel eventuelt økonomisk tap som ulempen overbookingen medførte.

Klagerne ble omrutet til neste dag. Bagasjen kom først frem en dag etter dette.

Finnair er i henhold til luftfartsloven § 10-20/Montrealkonvensjonen artikkel 19 ansvarlig for
tap som følge av forsinkelse, med mindre selskapet godtgjør at det har tatt alle forholdsregler
som med rimelighet kan kreves for å unngå tapet, eller dette ikke har vært mulig for dem.
Med tap regnes så vel økonomisk som ikke-økonomisk tap, jf. EU-domstolens dom av 6.
mai 2010, Walz-Clickair (C-63/09). Finnair har ikke anledning til å begrense dette ansvaret ut
over det som fremkommer av luftfartsloven § 10-22 og Montrealkonvensjonen jf. artikkel 26,
jf. artikkel 22. Nemnda er av den oppfatning at Finnair også er ansvarlig for eventuell tapt
arbeidsfortjeneste, så lenge tapet er en direkte følge av forsinkelsen og er påregnelig,

Klagerne hadde ferie og gikk ikke glipp av arbeidsinntekter som følge av hendelsen. Erstatning
for ulempen ved forsinkelsen inngår i standarderstatningen.

Den forsinkede bagasje førte til utgifter og ulemper for klagerne. Finnair har erkjent
ansvar for utgifter som følge av forsinket bagasje, og har refundert utgifter så langt de
har mottatt originale kvitteringer. Tid gikk med til ettersporing av bagasje, innkjøp av
klær mv. Nemndas flertall, lederen og forbrukernes representanter, anbefaler videre
at Finnair utbetaler en erstatning på 100 euro per person for denne ulempen. Nemndas
mindretall, flyselskapenes representanter, mener at det ikke er grunnlag for å tilkjenne
ulempeerstatning i dette tilfellet. Mindretallet viser til at norske domstoler har vært
tilbakeholdne med å tilkjenne erstatning for «non-material damage» eller «tort og
svie» i kontraktsforhold. Nemnda bemerker avslutningsvis at det er uklart om Ar Baltic
har ansvar for den forsinkede bagasjen. Finnair har erkjent ansvar overfor klager,
og det faller utenfor nemndas kompetanse å ta stilling til om det er grunnlag for en
eventuell regress fra Air Baltic.

Vedtak:

Transportklagenemnda-fly anbefaler at Finnair utbetaler 100 euro per person.