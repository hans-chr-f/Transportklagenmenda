Vedtak i Transportklagenemnda - Fly

Sammendrag

Krav om erstatning grunnet kansellering.

Dato
31.10.2016

Saksnummer
2016-00193

Tjenesteytere
SAS

Klager har i det vesentlige anført

Klager skulle reise fra London til Oslo den 2. november 2015 kl. 17:30 med SK810.
Flyvningen ble kansellert og klager ble tilbudt å reise neste dag.

Grunnet sykdom ville ikke klager vente til neste dag, og bestilte nye reise med Norwegian
samme dag kl. 18:45.

Klager krever erstatning for nye flybilletter med Norwegian.

Tjenesteyterne har i det vesentlige anført
Flyvningen fra London til Oslo ble kansellert grunnet værforhold. Det vises til fremlagt
dokumentasjon.

Ved uregelmessigheter har passasjerer krav på å bli booket om til neste mulige avgang
på samme reisevilkår. Andre flyvninger med SAS var fulle samme dag. 

Klager valgte å ikke benytte seg av tilbudet og valgte å bryte kontrakten med SAS. 

SAS har refundert ubenyttede billetter fra London til Oslo, inkludert setereservasjon,
telefonutgifter, transport til Gatwick, samt mat.

SAS kan på grunnlag av overnevnte ikke imøtekomme klagers krav.

Nemnda bemerker

Kansellering gir rett til erstatning med mindre flyselskapet godtgjør at innstillingen
skyldtes ekstraordinære omstendigheter som ikke kunne vært unngått selv om alle
rimelige tiltak var truffet, jf. EU-forordning 261/2004 artikkel 5. Det er flyselskapet som
må godtgjøre at det forelå en slik ekstraordinær omstendighet, og flyselskapet må videre
godtgjøre at de har truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at
det oppstår store forsinkelser mv. kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Nemnda legger på bakgrunn av de foreliggende opplysninger til grunn at det var store
problemer i trafikkavviklingen i Europa grunnet tåke denne dagen. Dette medførte
også kanselleringer, bl.a. av klagers flygning. Nemnda er av den oppfatning at dette
er å anse som en ekstraordinær omstendighet i forordningens forstand. Nemnda
finner videre godtgjort at kanselleringen ikke kunne vært unngått selv om alle rimelige
tiltak var truffet. Kanselleringen gir etter dette ikke rett til standarderstatning etter EU-
forordningen. Det er heller ikke krevet.

Ved kansellering har passasjeren valget mellom omruting snarest mulig på tilsvarende
transportvilkår eller refusjon av billettprisen. Omruting kan skje med eget selskap eller
et annet selskap. SAS opplyste at det ikke var ledige seter til Oslo denne kvelden og
tilbød omruting neste dag. Klager måtte hjem samme kveld, og bestilte billetter med
Norwegian. Nemnda er av den oppfatning at SAS må erstatte den ekstrakostnaden
klager ble påført, dvs. Norwegian billetter med fratrekk av SAS billettene, som allerede
er refundert. Nemnda viser til at det var billetter ledig med Norwegian, anvendelse av
disse hadde store fordeler for klagerne, og til at merkostnaden for SAS ikke ble betydelig,
sett hen til at de ved omruting neste dag også hadde måttet ha betale for hotell, mat og
forfriskninger mv. til klagerne.

Vedtak

Transportklagenemnda-fly anbefaler at SAS erstatter klagers merutgifter til billetter med
Norwegian.