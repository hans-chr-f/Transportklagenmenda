Vedtak i Transportklagenemnda
- Kollektivreiser

Sammendrag

Krav om sletting av gebyr for manglende billett.

Dato
06.12.2012

Saksnummer
44/12 J

Tjenesteyter
NSB

Krav om sletting av gebyr for manglende billett.

Klager har i det vesentlige anført:

Klager reiser svært sjelden med NSB. Den 27. august skulle klager reise fra Steinberg til
Oslo. Da toget ankom stasjonen gikk hun inn den døren som var nærmest der hun sto
på perrongen. Klager fant et ledig sete, satte seg og tok frem lommebok og bankkort. På
Mjøndalen stasjon kom det mange uniformerte personer på toget og de stilte seg opp mellom
vognen klager satt i og den foran. En av dem kom bakover og klager rakk fram kortet og sa
hvilken stasjon hun kom på og hvor hun skulle. Hun fikk så beskjed om at hun hadde satt seg i
en ubetjent vogn og måtte betale et gebyr. Klager ble helt satt ut for hun hadde jo til hensikt å
kjøpe billett og var klar til det. Klager var uoppmerksom da hun gikk på toget, men mener hun
bør slippe å betale gebyret når hun hadde ærlig hensikter.

NSB har i det vesentlige anført:

Som det fremgår av NSBs transportvilkår § 4 C vil passasjerer som ved kontroll ikke
har stemplet eller på annen måte gyldig kontrollert billett, bli ilagt gebyr fastsatt av
Samferdselsdepartementet. Passasjerene kan kjøpe billett i betjent vogn. En eventuell
kontroll i betjent vogn vil ikke gjennomføres før alle kunder har fått anledning til å kjøpe
billett av konduktøren når han/hun går gjennom vognen. Det er både utvendig og innvendig
i togsettene godt synlig merket at passasjerene må ha gyldig billett for å oppholde seg i
ubetjent vogn.

Klager ble påtruffet uten gyldig billett på toget i ubetjent vogn. Klager fikk altså gebyr basert
på det objektive kriteriet at hun ikke hadde gyldig billett. NSB finner ikke grunnlag for å ettergi
gebyret klager ble ilagt.

Nemnda bemerker:

Det fremgår av NSBs transportvilkår § 4 C at passasjerer som ved kontroll ikke kan fremvise
gyldig billett vil bli ilagt et gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig.

Selv om grunnen til at klager ikke hadde gyldig billett skyldtes at hun hadde tenkt å kjøpe
billett ombord, endrer dette ikke det faktum at klager ikke kunne fremvise gyldig billett under
billettkontrollen i en ubetjent vogn. NSBs kontrollører kunne derfor ilegge henne et gebyr i
henhold til transportvilkårene.

Det er passasjerens ansvar å ha gyldig billett. Nemnda mener det må være den reisende selv
som må lese skiltingen på vognene før man går på toget og tar plass i en betjent eller ubetjent
vogn. Skiltingen på dørene utenfor vognene og inne i togsettene er tydelig. Klager gikk på
toget på Steinberg stasjon og kontrollørene kom på Mjøndalen stasjon som er stasjonen etter
den klager gikk på. Hun burde derfor hatt tid nok til å lese skiltene og gå til en betjent vogn
der hun kunne få kjøpt en billett av en konduktør. Nemnda kan derfor ikke se at ileggelse av
gebyr var feil i denne saken.

Nemnda har forståelse for at klager oppfatter det som en streng reaksjonsform å bli ilagt
gebyr i dette tilfellet. På den annen side burde klager etter nemndas vurdering ha lest
skiltingen på dørene før hun gikk på en ubetjent vogn. I dette tilfellet hadde klager også
mulighet for å lese skiltingen etter at hun hadde satt seg. NSB har i slike tilfeller en rett til å
ilegge gebyr. Det må være opp til NSB eventuelt å vurdere om man i et slikt tilfelle vil frafalle
gebyret av rimelighetsgrunner. Gebyrets størrelse er godkjent av Samferdselsdepartementet
og nemnda finner ikke grunn til å vurdere dette.

Nemnda finner etter dette ikke grunnlag for å anbefale at NSBs gebyr for ugyldig billett
slettes.

Vedtak:

Transportklagenemnda - jernbane finner ikke å kunne anbefale at klager gis medhold.

Vedtaket er enstemmig.