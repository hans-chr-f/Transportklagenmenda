Vedtak i Transportklagenemnda - Fly

Sammendrag

Krav om standarderstatning samt full refusjon av flybilletter
grunnet kansellering som følge av covid-19 pandemien.

Dato
24.08.2021

Saksnummer
2020-03561

Tjenesteytere
Norwegian Air Shuttle

Klager har i det vesentlige anført

Klager (tre personer) hadde bestilt reise fra Oslo til Pisa t/r 10. - 24. juli 2020 med
Norwegian. Dagen før avreise ble klager informert om at flyvningene var kansellerte.
Klager ble kun tilbudt refusjon i form av CashPoints, noe hun aldri har akseptert.

Klager krever full refusjon, kroner 13 175.

Tjenesteyterne har i det vesentlige anført
Norwegian har ikke avgitt uttalelse til nemnda. Til klager har flyselskapet i det vesentlige
anført:

Norwegian kan ikke innfri klagers krav om kontantrefusjon for de ubenyttede billettene,
ettersom hele beløpet er gitt som reisekreditt i form av CashPoints. Når klager har sendt
inn krav om CashPoints, kan Norwegian i ettertid ikke gi kontantrefusjon som beskrevet i
flyselskapets vilkår som ble avtalt da kravet ble sendt.

Norwegian kan ikke imøtekomme klagers krav.

Nemnda bemerker

Flyselskapet Norwegian har tross oppfordring ikke avgitt uttalelse til nemnda. Nemnda
treffer vedtaket på grunnlag av opplysningene som er fremkommet tidligere i saken, jf.
transportklagenemndforskriften § 5-3 tredje ledd.

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7.
Norwegian har som nevnt ikke avgitt uttalelse til nemnda. Det er dermed ikke opplyst
eller dokumentert hva som var årsaken til kanselleringen, og nemnda har heller ikke
opplysninger om at slik informasjon ble gitt til klager. Nemnda mener at flyselskapet
dermed ikke har godtgjort at kanselleringen skyldes ekstraordinære omstendigheter som
ikke kunne vært unngått dersom alle rimelig tiltak ble truffet. Klager har etter dette krav
på standarderstatning 400 euro per person.   

Klager krever videre refusjon av sine ubenyttede billetter. Klager hevder hun ikke har
bedt om CashPoints, men kontantrefusjon. 

Ved kansellering skal passasjeren gis valget mellom refusjon eller omruting, jf. EU-
forordning 261/2004 artikkel 8 nummer 1. Den 13. mai 2020 kom EU-kommisjonen med
en anbefaling om at verdikuponger aksepteres som et alternativ til refusjon i form av
penger under Covid-19-pandemien. Det understrekes likevel i samme anbefaling at
refusjon i form av verdikuponger kun er mulig så lenge passasjeren har gitt sitt samtykke
til dette. Kommisjonen har videre anbefalt at eventuell refusjon i verdikuponger etter et
år bør kunne omgjøres til refusjon i penger. 

Norwegian har ikke dokumentert at klager har gitt samtykke til refusjon med CashPoints.
Nemnda mener således at klager har rett på refusjon i form av penger.

Vedtak

Transportklagenemnda anbefaler at Norwegian utbetaler 400 euro per person, samt
refunderer klagers billetter med kroner 13 175.