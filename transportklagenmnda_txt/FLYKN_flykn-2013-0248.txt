Vedtak i Transportklagenemnda - Fly

Sammendrag

Krav om refusjon av ekstrautgifter i forbindelse med streik.

Dato
05.12.2013

Saksnummer
248/13F

Tjenesteyter
Norwegian Air Shuttle ASA

Krav om refusjon av ekstrautgifter i forbindelse med streik.

Klager har i det vesentlige anført:

Klager skulle reise fra Hamburg til Bergen via Oslo den 20. februar 2013 kl. 11:25 med DY1127.
Som følge av streik i sikkerhetskontrollen i Hamburg mistet klager sin avgang.

Klager stiller seg kritisk til hvorfor Norwegian ikke varslet sine passasjerer om den planlagte
streiken, og viser til avisartikkel publisert den 14. februar. Da streiken startet allerede kl. 03:45,
hadde Norwegian god tid til å varsle sine passasjerer om å møte opp tidligere på flyplassen.

Klager fikk valget mellom å fly fra Berlin dagen etter, eller fra Hamburg to dager senere. Klager
valgte førstnevnte.

Klager krever refusjon av bussutgift til Berlin, samt hotellutgift i Berlin.

Det vises for øvrig til klagers brev.

Norwegian har i det vesentlige anført:

DY1127 ble forsinket 50 minutter som følge av streik ved sikkerhetskontrollen på flyplassen i
Hamburg. Norwegian mottok ingen forhåndsvarsling, og hadde ingen mulighet til å varsle sine
passasjerer. Hendelsen var ekstraordinær og utenfor Norwegians kontroll.

Norwegian kan ikke forholde seg til avisartikler vedrørende varsling av streik. Flyselskapene
mottar meldinger fra flyplassmyndighetene vedrørende eventuelle streiker, det er kun disse
som er sikre kilder.

I henhold til dom C-402/07 i EU-domstolen (Sturgeon-dommen), er flyselskapene unntatt fra
videre kompensasjon hvis årsaken til forsinkelsen er ekstraordinære omstendigheter utenfor
flyselskapets kontroll som forhindrer flyvningen. En omstendighet som er utenfor Norwegians
kontroll er hendelser som ikke er forårsaket av en handling eller unnlatelse av flyselskapet.

På grunnlag av ovennevnte kan Norwegian ikke imøtekomme klagers krav.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med om lag 50 minutter som følge av streik i sikkerhetskontrollen på flyplassen.
Nemnda legger videre til grunn at 67 passasjerer rakk flygningen, mens klager og andre
passasjerer ikke rakk tidsnok gjennom sikkerhetskontrollen.

En streik/utviklingen av en streik er ofte uforutsigbar. Nemnda finner på bakgrunn av de
foreliggende opplysninger ikke grunnlag for å kritisere Norwegian for manglende oppfølging
eller informasjon.

Klager ble omrutet til nesta dag. Etter nemndas vurdering gir gjeldende regelverk ikke rett til
erstatning for utgifter til hotell mv. fra Norwegian. Nemnda finner etter dette ikke å kunne
anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.