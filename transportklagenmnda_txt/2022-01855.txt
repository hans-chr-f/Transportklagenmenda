Tjenesteyter følger ikke vedtaket i saken (27.06.2023)
Kommentar fra tjenesteyter:

Klager har informert om at DAT ikke følger nemndas vedtak.

Vedtak i Transportklagenemnda - Fly

Sammendrag

Krav om standarderstatning. Flyplassen på Stord stengt.

Dato
23.03.2023

Saksnummer
2022-01855

Tjenesteytere
Danish Air Transport
Egencia

Klager har i det vesentlige anført

Klager hadde en billett med Danish Air Transport (DAT) og skulle reise fra Stord til Oslo
kl. 07.00 den 9. mars 2022. Billetten var kjøpt gjennom reisebyrået Egencia. Da klager
ankom flyplassen var den stengt og låst. 

Klager skulle på jobb og hadde ikke fått beskjed om kanselleringen. I panikk forsøkte
hun og andre som sto der å finne informasjon og fant til slutt en beskjed på Stord
lufthavn sine facebooksider om at avgangen var kansellert. Klager stiller spørsmål ved
om flytselskapet mener dette skal være tilstrekkelig informasjon.

Klager krever standarderstatning i henhold til EU-forordning 261/2004.

Tjenesteyterne har i det vesentlige anført
Danish Air Transport har ikke inngitt tilsvar til nemnda. 
Til klager har flyselskapet svart at bestillingen var gjort gjennom en reiseagent og de
booket billetter i en annet system. Flyselskapet kan derfor ikke kontakte passasjeren
direkte, men den 17. februar ble det sendt en beskjed til reiseagenten om at den aktuelle
avgangen var kansellert og det er de som i slike tilfeller skal kontakte passasjeren for
gratis ombooking til en annen flyavgang eller gi full refusjon av billetten.

Egencia har anført at billetten var bestilt av en reisebestiller hos Color Line den 2. februar
2022. Egencia har gitt reisebestiller beskjed den 17. februar 2022 om at avgangen med

DAT's rute DX541 Stord-Oslo 9. mars kl. 07.00 var kansellert og bedt reisebestiller ta
kontakt for å avklare hvilket alternativ som kunne passe best. 

Egencia kan ikke se at klager har vært i kontakt med dem for å avklare andre alternativ,
eller be om refusjon. Egencia har derfor søkt DAT om refusjon av billetten pga
kanselleringen. Billetten ble refundert tilbake til reisekontokortet som ble benyttet til
betaling, 21. oktober 2022.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang
til å uttale seg, kan nemnda likevel treffe vedtak på grunnlag av de opplysninger som
er fremkommet tidligere i saken, jf. transportklagenemndforskriften § 5-3. Danish Air
Transport har tross oppfordring ikke avgitt uttalelse til nemnda.

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7. Regelen
gjelder ikke dersom passasjeren har fått informasjon om endringen minst to uker før
planlagt avgangstid. 

I dette tilfellet er det ikke bestridt at Danish Air Transport ga beskjed til reisebyrået
Egencia den 17. februar 2022 om at DX541 Stord-Oslo 9. mars kl. 07.00 var kansellert.
Egencia har fremlagt en e-post som viser at denne beskjeden ble videreformidlet til den
navngitte personen hos Color Line som faktisk hadde bestilt reisen for klager. Dette er
ikke bestridt av klager og nemnda legger til grunn at bestiller av reisen fikk beskjed om
den kansellerte avgangen mer enn 14 dager før avreise.

Nemnda legger imidlertid avgjørende vekt på at meldingen om kansellering ikke ble
sendt direkte til den reisende, dvs. klager. Egencia hadde slik nemnda forstår det
kontaktinformasjon til vedkommende. Det vises til at bekreftelsen på reisen ble sendt fra
Egencia direkte til klager.

Dette medfører at klager ikke har fått beskjed om kanselleringen minst to uker før
planlagt avgangstid. Hun har dermed krav på standarderstatning. Flyselskapet er
ansvarssubjekt for klager. Flyselskapet må eventuelt selv forfølge et krav om regress mot
Egencia.

Erstatningen utgjør 250 euro i denne saken.

Vedtak

Transportklagenemnda anbefaler at klager utbetales 250 euro i standarderstatning,.