Vedtak i Transportklagenemnda - Fly

Sammendrag

Krav om standarderstatning grunnet endret rutetid.

Dato
10.11.2020

Saksnummer
2020-00671

Tjenesteytere
Norwegian Air Shuttle

Klager har i det vesentlige anført

Klager hadde bestilt billett Oslo - Nice den 13. desember 2019 og Nice - Oslo - Bergen for
reise 6.  og 7. januar 2020.  

DY1404 13DEC19 OSL NCE 07:00-09:55

DY1405 06JAN20 NCE OSL 21:25-00:15
DY602   07JAN20 OSL BGO 07:00-08:00

Billettene var bestilt med cashpoints.

I henholdsvis oktober og september mottok klager eposter fra Norwegian om nye
avgangstiden på både ut - og hjemreise. Klager hadde kjøpt separate billetter videre fra
Nice, og de nye tidene passet ikke med disse billettene. Klager måtte derfor kjøpe seg
nye billetter med KLM til kroner 2 250.

Klager krever standarderstatning i henhold til EU-forordning 261/2004, samt refusjon av
utgifter til nye billetter. 

Klager har anført at det var tilgjengelige billetter med KLM som passet inn i hans
reiseplan og at Norwegian burde booket om flyreisen tidligere samme dag med KLM. 

Det vises for øvrig til klagers brev.

Tjenesteyterne har i det vesentlige anført
Klager ble informert om begge ruteendringene mer enn to måneder før avreise, det vises
til dokumentasjon fremlagt av klager. På begge avgangene ble tidspunktene endret til
avgang senere samme dag. 

I henhold til Norwegians generelle vilkår for befordring, forbeholder Norwegian seg
retten til å foreta ruteendringer. Skulle ruteendringer over 60 minutter derimot føre til
at reisende ikke lenger ønsker å benytte seg av billettene, vil disse refunderes. I dette
tilfellet har Norwegian refundert totalt kroner 2304 for de ubrukte reservasjonene, som
da dekker prisen for alternativ transport. 

Hendelsen er ikke kompensasjonsberettiget i henhold til EU-forordning 261/2004, da
klager ble informert om ruteendringen mer enn to uker før avreise. 

Norwegian kan ikke imøtekomme klagers krav.

Nemnda bemerker

En ruteendring innebærer kansellering av en avtalt flygning. Kansellering gir rett til
erstatning etter EU-forordning 261/2004 artikkel 5, jf. artikkel 7, med mindre flyselskapet
har informert om endringen minst to uker før planlagt avgangstid. 

Flyselskapet Norwegian Air Shuttle informerte klager om ruteendring på DY1405 og
DY1405 henholdsvis den 3. oktober og den 10. september 2019 som var mer enn to uker
før avreise. Kanselleringen gir følgelig ingen rett til standarderstatning.

Ved kansellering har passasjerene valget mellom refusjon av hele billettprisen eller
omruting snarest mulig, på tilsvarende transportvilkår.
I dette tilfellet har klager fått billettprisen refundert med 2304 kroner, og nemnda legger
til grunn at klager valgte refusjon framfor ombooking. 

Klager mener han har krav på refusjon av utgifter til nye billetter med KLM på 2250
kroner. Slike utgifter er ikke dekningsmessige etter EU-forordningen. 

Etter nemndas syn er det heller ikke grunnlag for erstatning av utgiftene til nye billetter
etter luftfartsloven § 10-20 eller alminnelig erstatningsrettslige regler. Beløpet klager har
fått refundert av Norwegian er høyere enn det han betalte for nye billetter med. Klager
har ikke lidt noe økonomisk tap, som er et vilkår for å få erstatning i dette tilfellet. 

Klager har også anført at det var tilgjengelige billetter med KLM som passet inn i hans
reiseplan og at Norwegian burde booket om flyreisen tidligere samme dag med KLM. 

Etter forordningen artikkel 8 nr. 1 må Norwegian tilby refusjon og "omruting snarest
mulig på tilsvarende transportvilkår". Etter nemndas syn har Norwegian ved å tilby
omruting med fly syv timer senere tilbudt omruting snarest mulig. Omruting kan skje
med eget eller annen selskap. I dette tilfellet mener nemnda at Norwegian kunne tilby
omruting tidlig nok til at det ikke kan kreves at klager ble booket om med et annet
selskap. 

Nemnda kan etter dette ikke anbefale at klager gis medhold.

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda - fly finner ikke å kunne anbefale at klager gis medhold.