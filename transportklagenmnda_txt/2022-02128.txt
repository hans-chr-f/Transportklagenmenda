Vedtak i Transportklagenemnda - Fly

Sammendrag

Krav om fritak for betalingsplikt på avbestilt reise.

Dato
22.05.2023

Saksnummer
2022-02128

Tjenesteytere
Mytrip

Klager har i det vesentlige anført

Klager (til sammen fire personer) hadde bestilt reise hos Mytrip med Brussel Airlines fra
Oslo via Brussel til Dakar den 16. juni 2022. Billetten kostet 17558 NOK. Betaling skulle
skje med betalingsløsning gjennom Klarna. 

Klager ble akutt syk og kunne ikke reise og det blir tatt kontakt med Klarna for å høre om
både reisen og betalingen kan kanselleres. Klarna bad klager om å kontakte Mytrip. Den
9. mai 2022 kansellerte Mytrip bestillingen. 

Mytrip har hevdet at klager samtykket i å kansellere uten refusjon, klager mener at det
høres merkelig ut. Hadde klager blitt spurt at man er klar over at man risikerer å måtte
betale selv om reisen kanselleres, da ville klager ikke følt seg lurt. Klager forstår ikke
hvorfor Mytrip ikke kunne ha latt bestillingen ligge til betalingen var avklart.

Klager krever å få slettet kravet om betaling av reisen.

Tjenesteyterne har i det vesentlige anført
Mytrip har anført at klager bestilte reisen sin 29. mars 2022 for fire personer fra Oslo til
Dakar via Brussel med Brussels Airlines. Kundens reise var planlagt å ha avgang 26. juni
2022 kl. 06:45 fra Oslo og ankomme 15:10 i Dakar.

Klager kontaktet Mytrip på telefon den 9. mai 2022 og ba om kansellering av reisen
for alle passasjerer. Det ble gitt informasjon fra Mytrip sitt kundesenter om at
flyselskapets regler ikke tillater noen refusjon for reisen og klager ble bedt om å bekrefte
kanselleringen mot flyselskapets regler, noe klager gjorde muntlig over telefon. 

Klager bekreftet å avbestille reisen og dermed ikke motta refusjon for billettene,
det blir også sendt en avbestillingsbekreftelse som klager mottok i forbindelse med
telefonsamtalen hvor det fremgår at klager ikke har krav på refusjon av denne reisen. 

Den 23. mai 2022 ble Mytrip kontaktet av Klarna og Klarna informerte om at klager
hadde klagd på fakturaen for denne reisen. Klarna informerte Mytrip om at de ville
foreta en etterforskning. Den 6. september 2022 mottok Mytrip Klarnas avgjørelse og
Klarna avgjorde denne tvisten i Mytrip sin favør, da Mytrip har kunnet dokumentere
overfor Klarna at Mytrip ikke handlet feil og at flyselskapets regler ikke tillater at klager
kan få refusjon.

Når en kansellering skjer etter klagers forespørsel, skal Mytrip som mellommann alltid
følge flyselskapets regler på billettene og kun dersom flyselskapet tillater refusjon kan
Mytrip som mellommann be om å få pengene tilbake fra flyselskapet og da kun formidle
penger som vi fikk i retur fra flyselskapet. Ved bestilling er klagers betaling umiddelbart
overført til flyselskapet i tråd med Mytrips Reisevilkår og rollen som mellommann.

Mytrip har kun fått tilbake de ubrukte avgiftene fra Brussels Airlines, og 19. januar 2023
ble tilbakebetalingen via Klarna på NOK 660,84 foretatt. Det er trukket fra NOK 208 av
det refunderte beløpet som er Mytrip sitt ekspedisjonsgebyr. Klagers faktura hos Klarna
er rettet, da det er refundert 660,84 kr tilbake til Klarna. Resterende beløp på fakturaen
skal betales av klager og dette i henhold til avtalene som er inngått mellom klager og
Klarna.

Klager har valgt å kjøpe sin reise via Mytrip sin nettside, dette betyr at klager har
godkjent at Mytrip kun fungerer som mellomledd mellom klager og flyselskapet. Klager
har også valgt å bruke Klarna som betalingsalternativ, noe som betyr at klager har lånt
penger av Klarna for å kjøpe denne reisen. Klarna har på vegne av klager betalt hele
reisen til Mytrip, og Mytrip har på sin side gitt disse pengene videre til flyselskapet. 

Marco Polo Travel AS, Mytrip avviser klagers krav om at fakturaen kanselleres.

Nemnda bemerker

Basert på dokumentasjonen fra Mytrip legger nemnda til grunn at flybillettene klager
kjøpte ikke var refunderbare og at klager etter avtalen ikke hadde mulighet til å avbestille
uten å betale for reisen. Nemnda bemerker at det ikke har betydning at klager hadde
valgt betalingsløsning gjennom Klarna og at fakturaen ikke var betalt. Klager hadde
uavhengig av dette inngått en kjøpsavtale med Mytrip som klager etter vilkårene ikke
kunne avbestille kostnadsfritt. 

Klager har anført at hun ikke ble informert om at reisen ikke kunne avbestilles uten å
betale for reisen, og at klager burde ha fått bedre råd og veiledning om hva hun kunne
gjøre, for eksempel om det var mulig å endre reisetidspunkt. Mytrip har imidlertid
anført at klager ble informert på telefon den 9. mai 2022 om at flyselskapet ikke ville
tilbakebetale ved avbestilling og at klager valgte å avbestille selv om hun ble informert
om dette. Denne anførselen støttes av bekreftelsen på avbestillingen som Mytrip
sendte klager kl. 08:40 samme dag, og hvor det heter: "Som avtalt har vi nå kansellert
bestillingen av KNGUSE. Som alltid må vi følge flyselskapets regler for bestillingen. I
henhold til disse
retningslinjene er passasjerer ikke kvalifisert for tilbakebetaling i tilfeller av kansellering." 

Nemnda finner det ikke godtgjort at klager fikk utilstrekkelig veiledning om virkningene
av kansellering på telefon.

Nemnda bemerker for øvrig at dersom klager har reiseforsikring kan klager undersøke
med forsikringsselskapet om forsikringen kan dekke kostnadene til klager.

Vedtak

Transportklagenemnda kan ikke anbefale at klager gis medhold.