Vedtak i Transportklagenemnda - Fly

Sammendrag

Krav om refusjon av utgifter i forbindelse med medbrakt mat.

Dato
02.11.2016

Saksnummer
1442/15F

Tjenesteyter
Avinor

Klager har i det vesentlige anført:

Klager skulle reise fra Stockholm til Trondheim, via Oslo Gardermoen, den 11. oktober 2015
med SK368.

Da klager skulle gjennom sikkerhetskontrollen til Avinor på Gardermoen, hadde han med
seg håndbagasje som inneholdt to plastkopper med mat tilberedt i olivenolje. Maten var
spesiallaget til klager grunnet allergier og religiøse grunner.

Begge plastkoppene ble konfiskert av kontrolløren fordi maten ble ansett som væske. Det er
ikke riktig. Maten inneholdt kun små mengder olje. Videre opplevde klager kontrolløren sin
oppførsel som svært dårlig og unødig kontrollerende ovenfor klager.

Klager krever erstattet 600 SEK for mat og plastkopper.

Det vises for øvrig til klagers brev.

Avinor har i det vesentlige anført:

Avinors sikkerhetsselskap Nokas er satt til å håndheve de til enhver tid gjeldende
sikkerhetsbestemmelser ved Oslo Lufthavn. Arbeidet skal utføres profesjonelt, hvilket
innebærer at reisende skal behandles med respekt og høflighet, og ingen skal på noe
tidspunkt føle seg krenket.

Dersom en beholder inneholder væske sammen med noe annet, vil dette i henhold til
gjeldende regelverk regnes som væske. Dersom totalmengden på beholderen er over 100
ml vil disse omfattes av LAGs (Liquids, Aerosols and Gels) - regelverket, og normalt avvises i
sikkerhetskontrollen.

LAGs regelverk åpner for at man kan ta med væske som «skal benyttes i løpet av reisen
og er nødvendig av medisinske årsaker», som f.eks. mat grunnet allergi eller religion. Med
«nødvendig» menes væske som ikke er å få tak i under reisen.

Passasjeren må selv informere sikkerhetskontrolløren at dette medbringes grunnet allergi
eller religion, og skal på oppfordring kunne fremlegge bevis for den unntatte væskens ekthet
(EU forordning 185/2010 pkt. 4.1.2.4 litra b)

Vedrørende klagers kontroll av håndbagasje så kommer dette som følge av en
regelverksendring som ble iverksatt ved Oslo Lufthavn 1. mars 2015, som omfatter en tilleggs
kontroll av håndbagasje/gjenstander som velges ut til etterkontroll.

Denne tilleggs kontroll omfatter bruk av utstyr som påviser eventuelle spor av sprengstoff.
Regelverket er et myndighetskrav og kan ikke fravikes.

Oslo Lufthavn kan på grunnlag av overnevnte ikke imøtekomme klagers krav.

Det vises for øvrig til Avinors brev.

Nemnda bemerker:

Det står påstand mot påstand om hva som skjedde, og det er vanskelig for nemnda å ta
stilling til dette i ettertid.

Nemnda er etter en samlet vurdering av den oppfatning at det ikke er sannsynliggjort feil fra
sikkerhetspersonellets side som gir grunnlag for erstatning, og nemnda finner ikke å kunne
anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.