Vedtak i Transportklagenemnda - Fly

Sammendrag

Krav om refusjon av billett.

Dato
04.09.2013

Saksnummer
319/12F

Tjenesteyter
Norwegian Air Shuttle ASA / Supersaver

Krav om refusjon av billett.

Klager har i det vesentlige anført:

Klager kjøpte en reise fra Bodø til Larnaca via Oslo t/r for reise 10. - 25. mars 2012. Etter at
klager ankom Larnaca ble det klart at klager måtte reise hjem tidligere enn planlagt.

Klager kontaktet Supersaver for å endre returen til den 17. mars. Da det var umulig å komme
gjennom per telefon, kontaktet klager selskapet per fax og via kontaktskjema på nett. Etter
flere forsøk ble klager gang på gang avvist. Supersaver hevdet flyet var fullt.

Klager kontaktet derfor Norwegian, men ble avvist og bedt om å kontakte Supersaver. Det
endte med at klager måtte kjøpe ny billett fra Larnaca til Oslo og fra Oslo til Bodø hos et annet
reisebyrå. Det viste seg at det var mange ledige plasser om bord i flyet til Oslo.

Klager stiller seg svært kritisk til måten han ble behandlet på av både Supersaver og
Norwegian. Supersaver hevder klager var i kontakt med selskapet den 29. februar for å sjekke
muligheten for å endre billetten. Dette er oppspinn og har aldri funnet sted.

Klager krever refundert ny billett kroner 4 056.

Supersaver har i det vesentlige anført:

Supersaver er kun en formidler av flybilletter, og må forholde seg til flyselskapenes regler og
vilkår. For å kunne gjennomføre en bestilling på Supersavers nettside, må man krysse av for å
ha lest regler og vilkår. Her står følgende:

«Supersaver følger flyselskapenes regler for bestillinger som vanligvis er meget restriktive, det
vil si at ingen ombestilling/endring kan skje.»

Den 29. februar kontaktet klager Supersaver for å sjekke muligheten til å endre billetten
sin. Supersaver forklarte klager hva dette ville koste, men klager valgte å ikke gjennomføre
endringen.

For at Supersaver skal kunne gjennomføre en ombooking må kunden kontakte selskapet per
telefon i åpningstiden. Dette fordi kunden må oppgi et kredittkortnummer, som Supersaver
av sikkerhetsmessige årsaker ikke ønsker tilsendt per e-post. Supersaver kan ikke finne noen
informasjon som sier at klager kontaktet selskapet i perioden han hevder.

Det står i Supersavers vilkår at kunden kan kontakte flyselskapet direkte dersom hjelp ønskes
utenom åpningstiden. Supersaver kan ikke svare på hvorfor klager ikke fikk hjelp til å endre
billetten da han kontaktet Norwegian.

Supersaver kan dessverre ikke imøtekomme klagers krav.

Norwegian har i det vesentlige anført:

Norwegian har dessverre ikke tilgang på billetter passasjerene bestiller via reisebyrå, på
grunnlag av dette kunne ikke Norwegian hjelpe klager med å endre hans billett. Dersom
klager ikke fikk den hjelpen han hadde krav på må han ta dette opp med Supersaver.

Norwegian har refundert skatter og avgifter på klagers ubenyttede billetter, men kan
dessverre ikke imøtekomme hans krav om full refusjon.

Nemnda bemerker:

Klager har kjøpt billett gjennom Supersaver. Dette innebærer bl.a. at kommunikasjon med
flyselskapet må gå gjennom Supersaver. Det fremkommer således av reisebekreftelsen fra
Supersaver at man må kontakte Supersaver per telefon dersom man vil endre eller avbestille
flygningen (i henhold til regler og begrensninger).

Det var etter nemndas vurdering følgelig ikke feil av Norwegian å henvise klager til
Supersaver.

Det er enighet mellom partene om at klager ikke har endret reisen per telefon. Nemnda finner
det ikke sannsynliggjort at det ikke var mulig å nå kundebehandler i Supersaver i arbeidstiden.
Klager har således ikke fulgt Supersavers vilkår og må selv bære ansvaret for de ekstrautgifter
det påførte ham.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Gøril Volden Berg, Widerøes Flyveselskap AS

Olav Grøttland, SAS