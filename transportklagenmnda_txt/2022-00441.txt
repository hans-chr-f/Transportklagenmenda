Vedtak i Transportklagenemnda - Fly

Sammendrag

Krav om refusjon av billetter grunnet feil ved bestilling av flybilletter.

Dato
26.05.2022

Saksnummer
2022-00441

Tjenesteytere
Supersaver

Klager har i det vesentlige anført

Klager hadde bestilt reise for tre personer t/r Oslo - Evenes 19. - 27. februar 2022. De
som skulle reise var en gutt på 15 år og hans to mindreårige søsken født i 2011 og 2014.
Reisen ble bestilt hos Supersaver og kostet til sammen kroner 8 941. 

Ved avreise ble de to yngste barna nektet ombordstigning med begrunnelse av at
eldstemann var under 16 år. Klager stiller seg kritisk til at Supersaver kan godkjenne et
slikt salg, da guttens fødselsdato ble lagt inn ved bestilling. På reisedokumentet stod han
oppført som voksen.

Klager krever full refusjon av billettene til de to yngste barna med kroner 6 200.

Tjenesteyterne har i det vesentlige anført
Klager bestilte den 16. januar 2022 en reise for tre personer fra Oslo til Evenes med
Norwegian og Evenes til Oslo med SAS. Kundens reise bestilles som to separate
enveisreiser. Turen skulle etter planen ha avgang 19. februar 2022 og retur 27. februar
2022.

Når en bestilling gjøres via Supersavers nettside, er det barnets alder som avgjør
billettprisen. Alle barn over 12 år vil bli belastet samme beløp som for en voksenbillett.
Billettprisen er dermed klassifisert som én voksenbillett, men rent juridisk er alle
personer under 18 år fortsatt barn. Barn mellom 2-11 år belastes barnepris.

Før klager fikk gjennomført bestillingen måtte han krysse av for å ha lest og forstått
regler og vilkår. Her kommer det tydelig frem at du må være 18 år for å reise på
egenhånd, og dette er fordi flyselskapene har forskjellige regler når det gjelder barn som
reiser alene. 

Regler angående barn som reiser alene kommer også tydelig frem flyselskapenes egne
regler og vilkår om klager hadde satt seg inn i disse. 

For at de to yngste barna skulle kunne få reise i dette tilfellet måtte de på forhånd ha
bestilt tjenesten "Unaccompanied Minor service”, hvor flyselskapet har ansvaret for
barnet før, under og etter reisen. 

Supersaver avviser klagers krav om refusjon slik det fremgår av reisebyråets reisevilkår,
at barn under 18 år ikke kan bestille på nettsiden til Supersaver uten at en voksen (over
18 år) deltar i reisefølget. Klager har bekreftet reisevilkårene før betaling. Supersaver har
opptrådt korrekt som formidler, og har ikke brutt i sin formidlerrolle.

Nemnda bemerker

I henhold til Supersaver sine kjøps- og reisevilkår som klager måtte godkjenne ved
bestilling, er man som kunde pliktig til å kontrollere at alle opplysninger er korrekt før
man gjennomfører sin bestilling. Dette innebærer blant annet sjekk av gjeldende regler
for barn som reiser alene.  

Nemnda bemerker at ved bestilling av en flyreise på internett, er man selv ansvarlig
for at informasjonen som blir lagt, er riktig. Det er viktig å sjekke at navn på reisende,
kontaktinformasjon, destinasjon, tidspunkt og liknende er riktig før bestillingen
bekreftes. Det er likeledes viktig å undersøke vilkårene nøye før bestilling av flyreisen
bekreftes. Når tilbudet er akseptert, er avtalen bindende og klager har ikke krav på
refusjon av billettene verken på avtalerettslig, erstatningsrettslig eller annet grunnlag. 

Nemnda har delt seg i et flertall og et mindretall. 

Flertallet, lederen og bransjerepresentantene, mener at reglene for barn som skal reise
alene er tydelige i Supersavers vilkår 3.2. f), at bestillinger for barn som skal reise alene
må gjøres direkte hos flyselskapet: "Barn som reiser alene. Vi formidler ikke bestilling av
billetter for barn som skal reise alene. Barn under 18 år må være ledsaget av en voksen
på reisen, og billettene må bestilles sammen."   

Det kommer også frem av reisevilkårene til både SAS og Norwegian at barn under 11 år
må reise sammen med en voksen over 16 år, eller bestille tjenesten  "Unaccompanied
Minor service”.  

Etter flertallets syn burde klager i dette tilfellet ha satt seg bedre inn i de gjeldene regler
før bestillingen ble gjennomført. 

Mindretallet, forbrukerrepresentantene, er enig med flertallet i at alle passasjerene har
en generell plikt til å sette seg inn i vilkårene som gjelder for den aktuelle reisen, noe
klager også skulle ha gjort. Samtidig mener mindretallet at Super Saver må ta deler av
ansvaret for tapet ved at de i sitt billettsystem karakteriserer alle passasjerer over 12 år
som voksne selv om selskapet i sine alminnelige vilkår opererer med en aldersgrense
på 18 år. Dette vil kunne være villende for de som bestiller billetter. Klager la inn alle
fødselsdata om de reisende i bestillingen, og etter mindretallets mening burde systemet
fanget opp dette og hindret gjennomføringen av bestillingen og betalingen. Ettersom
begge parter kan bebreides for tapet, mener mindretallet at ansvaret fordeles med 50 %
på hver.  

I tråd med flertallets syn anbefaler nemnda at klager ikke gis medhold.

Vedtaket er fattet med dissensen som fremgår over.

Vedtak

Transportklagenemnda anbefaler at klager ikke gis medhold.