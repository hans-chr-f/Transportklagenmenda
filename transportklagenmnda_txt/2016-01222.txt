Vedtak i Transportklagenemnda - Fly

Sammendrag

Krav om refusjon av utgifter grunnet nektet ombordstigning.

Dato
27.10.2017

Saksnummer
2016-01222

Tjenesteytere
Gotogate - Marco Polo
United Airlines

Klager har i det vesentlige anført

Klager skulle reise hjem fra Bucaramanga i Colombia til Oslo via Panama City,
Washington og Frankfurt den 15. mai 2016. Ved innsjekk fikk reisefølget beskjed om
at noe var galt med billettene, og at feilen hadde oppstått på utreisen da klager hadde
opplevd en forsinkelse og billetten måtte skrives om av United Airlines som opererte den
aktuelle flyvningen. Klager kontaktet både United Airlines og Gotogate, begge mente det
var SAS som hadde kontrollen på billettene. 

Klager endte opp med å kjøpe nye billetter for tilsammen kroner 44 780 som var det
billigste de fikk tak i. 

Klager krever refusjon av kroner 44 780.

Tjenesteyterne har i det vesentlige anført
Gotogate er en formidler av flybilletter og står ikke ansvarlig for utførelsen av selve
flyvningen. Den 12. februar 2016 bestilte klager en billett t/r Oslo - Bucaramanga for fire
personer. Billettene ble utstedt uten problemer og alt var i orden. På utreisen opplevde
klager en forsinkelse som medførte at United Airlines måtte booke om klagers billetter.
Flyselskapet skrev om billettene slik at klager kom seg frem, men glemte å oppdatere
billetten. Dette medførte at billetten ikke var klar og ferdig omskrevet da klager skulle
sjekke inn på returen. Det er flyselskapets plikt å påse at hele billetten er i orden etter en
omskrivning. 

I henhold til Gotogates regler og vilkår som klager krysset av for å ha lest ved bestilling,
kan flyselskapene på kort varsel endre sine tidtabeller eller kansellere sine fly. Gotogate
informerer kundene sine om eventuelle endringer, men har som formidler ingen kontroll
over flyselskapenes endringer. Reisebyrået tar derfor ikke ansvar for kostnader som kan
oppstå i slike tilfeller. 

SAS hevder at Gotogate har utstedt billetten på feil dokument, reisebyrået mener
påstanden er både feil og irrelevant i denne saken. 

Gotogate kan ikke imøtekomme klagers krav.

Sekretariatet har bedt om en uttalelse fra SAS som i det vesentlige har anført:

Gotogate har ved en feiltagelse har utstedt billetten på et SAS-dokument. Reglene
er at man skal skrive ut billetten på det selskap som opererer den første oversjøiske
flyvningen, og i dette tilfellet er det United Airlines. United Airlines har gjort endringer på
utreisen, SAS har ikke tilgang til reservasjonen da United bruker et annet bookingsystem
enn SAS. Klager bes henvende seg til United Airlines eller reisebyrået som har utstedt
billetten.

Nemnda bemerker

Gotogate er formidler av flybilletter og kan som utgangspunkt ikke holdes ansvarlig for
flyselskapenes handlinger. 

Både Gotogate og SAS hevder at klageren og reisefølget (til sammen 4 personer), ble
nektet ombordstigning på hjemreisen fordi United Airlines ikke sikret hjemreisebillettene
da dette flyselskapet foretok ombookinger på utreisen. Hjemreisebillettene ble derfor
avbooket. Denne synsvinkelen kan tilsi ansvar for United Airlines.

Utgangspunktet om at Gotogate ikke kan holdes ansvarlig som formidler gjelder ikke hvis
årsaken til at United Airlines ikke sikret hjemreisebillettene, skyldtes feil hos Gotogate:

SAS har pekt på at Gotogate feilaktig har skrevet ut billettene på SAS, mens de skulle
vært skrevet ut på United Airlines som det flyselskapet som sto for den første oversjøiske
reisen. Denne feilen kan være en mulig forklaring på at United Airlines ikke sikret
hjemreisen. Denne synsvinkelen kan tilsi ansvar hos Gotogate. 

Nemnda har innhentet en uttalelse fra United Airlines.

United Airlines har opplyst at selskapets flygning med klageren og følget,  landet 14
minutter forsinket og dermed 9 minutter for sent i forhold til minimum connection time
på flyplassen i Washington (90 minutter), slik at klageren og følget ikke rakk sin videre
forbindelse med Copa Airlines til Panama City. Klageren og følget ble likevel booket om til
en senere flygning med Copa. 

Ombookingen skjedde etter amerikanske regler. Nemnda kjenner ikke til disse. Det faller
utenfor nemndas kompetanse å ta stilling til en eventuell uenighet mellom klageren og
det amerikanske flyselskapet United Airlines, jf FLYKN-2016-98.   

Det kan heller ikke statueres ansvar overfor Gotogate for å ha solgt billetter med for kort
minimum connection time siden klageren og følget ble booket om videre.

Gotogate bestrider at det var feil å skrive ut billettene på SAS, og at en slik mulig feil
uansett er uten betydning. Uttalelsen fra United Airlines gir ikke grunnlag for å statuere
ansvar overfor Gotogate for å ha skrevet ut billettene på SAS.

En samlet nemnd finner det beklagelig at klageren blir skadelidende i denne saken. 

Flertallet - lederen og flyselskapenes representanter - finner det imidlertid vanskelig
å avgjøre saken uten etter muntlige forhandlinger,  og mener at saken må avvises, jf
transportklagenemndforskriften § 6-2 bokstav c). 

Mindretallet - forbrukernes representanter - er slik saken er opplyst, i tvil om hvem
som forårsaket problemene, men at Gotogate som kontraktspart er nærmest til å bære
risikoen for dette og må bære ansvaret for klagerens tap.

Vedtak

Transportklagenemnda - fly avviser saken.