Vedtak i Transportklagenemnda - Fly

Sammendrag

Krav om refusjon av ilagt håndbagasjegebyr. Anført at total vekt for
håndbagasje og innsjekket bagasje ikke overskred maks tillatt vekt til sammen.

Dato
15.12.2020

Saksnummer
2020-00627

Tjenesteytere
Norwegian Air Shuttle

Klager har i det vesentlige anført

Klager skulle reise med DY1876 fra Oslo til Milano den 16. februar 2020. Klager
hadde betalt for innsjekket bagasje og hadde i tillegg med seg håndbagasje. Ved
ombordstigning ble klagers håndbagasje veid, og den viste seg å veie 12,3 kilo. Klager ble
dermed ilagt et håndbagasjegebyr på 750 kroner.

Klager anfører at han hadde betalt for innsjekket bagasje, som kunne veie maksimalt
20 kilo. Den innsjekkede bagasjen hans veide kun 14 kilo. Han anfører at han dermed
sammenlagt ikke oversteg den totale tillatte vekten på 30 kilo for innsjekket bagasje og
håndbagasje med sine 26,3 medbragte kilo.

Klager krever refusjon av det ilagte håndbagasjegebyret.

Tjenesteyterne har i det vesentlige anført
Klager krever refusjon av 750 kroner i ilagt håndbagasjegebyr ved ombordstigning. I
henhold til klagen erkjenner klager at håndbagasjen hans veide 12,3 kilo og således mer
enn grensen på ti kilo. Han har også lagt ved et bilde som bekrefter dette.

Klager har fremlagt kopi av reisedokumentet som viser at han kunne ha med seg én
kabinkoffert på maksimalt ti kilo, i tillegg til én innsjekket koffert på maksimalt 20 kilo.

I henhold til artikkel 10.6.1 i Norwegians generelle befordringsvilkår, som er publisert på
Norwegians nettsider, må håndbagasje som tas med om bord på flyet være av en slik
vekt og størrelse at den kan plasseres i hattehyllen eller under setet foran passasjeren.
Gjenstanden kan ikke overstige begrensningene som gjelder i henhold til prisreglene og
den aktuelle reiseruten.

Klager kjøpte billetten fra Norwegians nettsider. Klager måtte derfor huke av for å ha lest
og akseptert de generelle befordringsvilkårene.

Begrensningene for håndbagasjen er som følger:
- én håndbagasje: maks 55 x 40 x 23 cm
- én liten personlig eiendel: maks 25 x 33 x 20 cm
- maks total vekt: ti kilo

Dersom håndbagasjen overstiger vekt- og/eller størrelsesbegrensningene, vil passasjeren
bli ilagt et gebyr ved gaten.

Basert på dette kan ikke klagers krav imøtekommes.

Nemnda bemerker

Norwegian har i sine vilkår fastsatt bestemte mål for hva som kan bringes kostnadsfritt
med som håndbagasje. Bagasjen kan maksimalt være 55 x 40 x 23 cm og veie ti kilo. Det
finnes en «håndbagasjemåler» der den reisende kan kontrollere om bagasjen er innenfor
tillatte mål.

Klager hadde betalt for innsjekket bagasje, som kunne veie maksimalt 20 kilo. I tillegg
kunne han ha med håndbagasje på 10 kilo. Håndbagasjen veide 12,3 kilo, og den
innsjekkede bagasjen hans veide kun 14 kilo. Samlet sett var han derfor innenfor total
vektgrense på 30 kilo.

Nemnda bemerker at håndbagasjebegrensningen gjelder uavhengig av hvor mye
innsjekket bagasje man har med seg. Norwegian hadde derfor anledning til å ilegge
gebyr i dette tilfellet.

Vedtak

Transportklagenemnda - fly anbefaler ikke at klager gis medhold.

Forbrukerrepresentant Maite de Geus-Cossard, Forbruker Europa, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.