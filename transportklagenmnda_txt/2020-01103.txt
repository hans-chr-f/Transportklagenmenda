Vedtak i Transportklagenemnda
- Kollektivreiser

Sammendrag

Krav om frafallelse av kontrollgebyr

Dato
24.08.2020

Saksnummer
2020-01103

Tjenesteytere
AtB AS

Klager har i det vesentlige anført

Klagers sønn ble ilagt gebyr på bussen den 09. januar 2020. Klager anfører at sønnen
skulle gå om bord for å skanne billetten, men fikk ikke lov av sjåføren til å gå om bord
foran fordi det var fullt på bussen. Sjåføren ba han om å gå inn bak i bussen og der
fantes det ikke skanningsutstyr. Klager viser til at kontrollørene var uenig med hverandre
om hvorvidt gebyr skulle ilegges da klagers sønn reiste med et gyldig skolekort.

Klager krever at gebyret frafalles.

Tjenesteyterne har i det vesentlige anført
AtB har vist til at klagers sønn ble ilagt gebyr den 09. januar 2020 fordi han ikke hadde
aktivert periodebilletten for en ny periode. AtB opplyser om at skolekort er gyldig i ett
skoleår, og gyldig for 2 turer hver dag, til og fra skolen. Skolekortet skal da skannes
uavhengig av om det allerede er aktivert eller ikke. Et skolekort som ikke er aktivert for
den enkelte tur er ikke å regne som gyldig billett for reisen. Dette er for å opprettholde
skolekortets funksjon, altså at det skal brukes til turer i skolesammenheng. Av den grunn
må kortet aktiveres for hver tur selv om passasjeren har et gyldig skolekort for skoleåret.

AtB viser til at skolekortet til klagers sønn ikke hadde blitt validert siden 12. desember
2019, og var dermed ikke å regne som gyldig skolekort/billett. AtB viser videre til
kontrollrapporten, hvor det fremgår at bussen ble loggen kl. 11:25 den 09. januar 2020
og da var det totalt 4 passasjerer på bussen ifølge loggen. AtB påpeker også at det er
15 holdeplasser mellom Klæbu og Eklesbakken hvor kontrollører gikk på bussen. Videre
vises det til at kontrolløren som ila klagers sønn gebyret, kontrollerte fremre del av
bussen, noe som tilsier at klagers sønn har vært i fremre del av bussen ved kontroll. 

AtB krever at gebyret opprettholdes.

Nemnda bemerker

Klagers sønn ble ilagt gebyr på bussen den 09. januar 2020 som følge av at han ikke
hadde gyldig billett ved kontroll. 

Det følger av AtBs transportvedtekter pkt. 3 a og b at det er den reisendes ansvar å ha
gyldig betalingsmiddel og å ha gyldig billett ved påstigning. Av transportvedtektenes pkt.
6.2 følger det at det skal ilegges tilleggsavgift dersom den reisende ikke kan vise gyldig
billett. Bestemmelsen er objektiv. Gebyr kan således ilegges selv om passasjeren ikke har
opptrådt klanderverdig.

Klager har anført at han ikke fikk gå på bussen foran, da det var fullt, og at det ikke var
valideringsautomat bak i bussen.

Det fremgår imidlertid av kontrollørrapporten at klager ble kontrollert i fremre del av
bussen, og at skolekort ikke var validert siden 12. desember 2019. Det fremgår videre at
han fikk hjelp av kontrollør til validering av skolekort. På bakgrunn av rapporten finner
nemnda å kunne legge til grunn at klager ikke hadde validert skolekortet på lang tid, og
således gikk ombord uten gyldig billett. Det var således grunnlag for ileggelse av gebyr.

Vedtak

Transportklagenemnda Kollektivtransport finner ikke å kunne anbefale at klager gis
medhold.