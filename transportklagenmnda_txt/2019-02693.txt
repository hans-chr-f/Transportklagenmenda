Vedtak i Pakkereisenemnda

Sammendrag

Krav om prisavslag grunnet hotellstandard og manglende rengjøring.

Dato
11.09.2019

Saksnummer
2019-02693

Tjenesteytere
TUI Norge AS

Klager har i det vesentlige anført

Klager bestilte en pakkereise for to voksne, og to barn, hvorav et spedbarn med
innkvartering på TUI Family Life Side med balkong og all inclusive i perioden 27.05.2019 -
04.06.2019. Totalpris kr. 16.527.

Klager var ikke fornøyd med:
- Hotellstandarden generelt
- Manglende rengjøring
- All inclusive
- Hotell
- Internett
- Overbooking

Hotellet svarte ikke til klagers forventninger jfr. TUIs anmeldelse.

Klager fikk nesten ikke benyttet bassenget pga. for mange folk. Plassene ved bassenget
var allerede reservert fra kl. 03:00 - 04:00. Klager som reiste med små barn hadde ikke
mulighet til å stå opp tidlig og reservere plass ved bassenget.

Klager tok kontakt med resepsjonen fire dager før de skulle reise hjem for å reservere
plass i a la carterestaurant, men fikk beskjed om at det var fullbooket.

Klager var ikke fornøyd med renholdet. 

Internett på hotellet var ikke mulig å bruke, grunnet sprengt kapasitet.

Klager ble oppsøkt av personalet og fikk tilbud om å kjøpe røyk og alkohol.

Maten på hotellet hadde generelt dårlig standard. Det meste som ikke ble spist til frokost
ble servert til lunsj. 

Klager varslet TUIs personale på stedet og snakket med hotellmanageren.

Klager krever et prisavslag på kr. 5.000.

Det vises for øvrig til korrespondanse fra klager.

Tjenesteyterne har i det vesentlige anført
Hverken TUI eller hotellpersonalet har notert at kunden klaget på reisemålet.

TUI viser til sine nettsider hvor følgende fremgår: "De fleste hotell har færre solsenger
rundt bassenget enn antall gjester som bor på hotellet." TUI opplyser videre at dersom
gjestene har lagt håndklær på solsengene før 08:00 og de ikke har ligget på sengene til kl.
09:00, vil håndklærne bli fjernet av hotellpersonalet.

TUI har lagt ved sin generelle informasjon om rengjøring som fremgår på TUIs nettsider.
Likeledes informasjon om bassengene og restaurantene.

TUI kan ikke se at det foreligger grunnlag for prisavslag.

Det vises for øvrig til korrespondanse fra TUI Norge AS.

Nemnda bemerker

Arrangøren har ansvaret for at reisetjenestene som inngår i pakkereiseavtalen, leveres
etter avtalen, jfr. § 25.

Bestemmelsen spesifiserer ikke hva ansvaret omfatter ut over å vise til avtalen, men
innholdet utledes også av gitte opplysninger i dokumentasjonen i markedsføringen av
den avtalte tjenesten innhold, dvs. i kataloger, brosjyrer, nettsider, annonser i media,
med mer. 

Arrangørens mangelsansvar omfatter avvik hos arrangøren, men også feil og
forsømmelser begått av dem arrangøren svarer for – ansatte, underleverandører av
tjenester som omfattes av avtalen – og særlig feil og forsømmelser begått av stedlige
representanter på reisemålet.

Dersom det foreligger en mangel ved pakkereisen, kan den reisende kreve avhjelp,
alternative tjenester, prisavslag eller erstatning etter henholdsvis §§ 27, 28, 31 og 32.

Den reisende skal uten ugrunnet opphold underrette arrangøren om mangler ved
reisetjenester som inngår i pakkereiseavtalen jfr. § 26. Det følger av Prop. nr. 54 (2017 –
2018) s. 119 at retten til å reklamere ikke faller bort selv om man reklamerer senere.  Sen
reklamasjon kan få betydning for beregning av prisavslag eller kompensasjon dersom en
tidlig reklamasjon ville ha ført til at tapet kunne vært unngått eller ville ha blitt mindre.
Forøvrig er den alminnelige foreldelsesfristen 3 år.  Fristen starter å løpe fra den dagen
fordringshaveren tidligst hadde rett til å kreve oppfyllelse. 

Arrangøren har rett og plikt til å avhjelpe en mangel, jfr. pakkereiseloven § 27, med
mindre dette er umulig eller medfører uforholdsmessige kostnader, idet det tas hensyn
til omfanget av mangelen og verdien av de berørte reisetjenestene.

Nemnda har lest gjennom dokumentene, og legger til grunn at klageren tok opp med
hotelldirektøren forholdene med hensyn til dårlige rutiner for rengjøring og problemet
booking av bord i restauranten.  Så vidt nemnda kan forstå skulle rengjøringsrutinene
gjennomgås.

De øvrige klagepunktene gjelder det faktum at hotellet var fullbooket og at det ble trangt
om plassen ved bassengene og for få solstoler.  Likeledes var det dårlig internett-tilgang
på grunn av kapasitetsproblemer.  Klageren var heller ikke fornøyd med maten.

Nemnda kan forstå at klageren følte at han ikke fikk den ferien han hadde sett frem til.
At et hotell er fullt er imidlertid ikke en mangel ved reisen.  Det er heller ikke det faktum
at det ikke er nok solsenger til alle. Dette er det opplyst om i det prospektet som er en
del av avtalen.  Oppvask av kjøkkentøy er i følge det samme prospektet heller ikke en del
av rengjøringstjenesten. Gjestene blir opplyst om at man må kjøpe inn oppvaskkost og
oppvaskmiddel selv.

Når det gjelder maten i et all-inclusivekonsept er kvaliteten ofte preget av at det er en
lang rekke nasjonaliteter som skal spise dem samme maten.  Det som serveres er derfor
ofte ikke slik man er vant med.  Om noe av maten fra frokosten ble servert til lunsj vet
nemnda ikke, men det er ikke registrert noen sykdomstilfelle knyttet til maten.

Slik nemnda ser det, kan leveransen ikke sees å ha vært mangelfull.  Klageren har
følgelig, etter nemndas syn, ikke krav på prisavslag.  Hvis det som ble levert fra denne
arrangøren etter klageren syn ikke var tilfredsstillende eller av dårligere kvalitet enn
konkurrentenes leveranser, vil arrangøren over tid miste kunder.

Vedtak

Pakkereisenemnda finner ikke å kunne anbefale at klageren gis medhold.