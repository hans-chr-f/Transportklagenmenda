Vedtak i Transportklagenemnda - Fly

Sammendrag

Krav om standardkompensasjon ved kansellering. Lynnedslag.

Dato
30.04.2019

Saksnummer
2018-03697

Tjenesteytere
Ryanair

Klager har i det vesentlige anført

Klager skulle reise med Ryanairs flyvning FR8509 fra Sandefjord - Torp (TRF) til Gdansk
(GDN) 23. juli 2018 kl. 14.40. 

På bakgrunn av det ovennevnte har klager fremsatt krav om standardkompensasjon
i henhold til EU-forordning 261/2004 på 250 euro pr. person, totalt 500 euro for to
passasjerer. Klager har også fremsatt krav om refusjon av utgifter til transport (totalt
kroner 212,40) og mat (kroner 701).

Tjenesteyterne har i det vesentlige anført
Ryanairs flyvning FR8509 fra Sandefjord - Torp til Gdansk 23. juli 2018 ble kansellert.
Kanselleringen skyldtes lynnedslag på flyvningen som skulle operere klagers flyvning. 

Det er fremlagt rapport som viser at Ryanairs flyvning FR369 fra Napoli til Gdansk
ble truffet av lyn 23. juli. Flyvningen ble operert av flymaskin EI-FRH, som også skulle
operer klagers flyvning denne dagen. Tekniker ble tilkalt for å foreta en inspeksjon av
flymaskinen, og det ble gjort funn som tilsa at flyvningen ble truffet av lyn. Flymaskinen
ble satt tilbake i drift samme dag kl. 13.15 lokal tid. 

De berørte passasjerene har mottatt refusjon av sine ubenyttede flybilletter. 

Ryanair har anført at de ovennevnte forhold utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
forsinkelsen ikke kunne vært unngått selv om alle rimelige tiltak ble truffet. Selskapet
avviser på dette grunnlag klagers krav om standardkompensasjon.

Nemnda bemerker

Ryanairs flyvning FR8509 fra Sandefjord - Torp til Gdansk 23. juli 2018 ble kansellert. 

Kansellering gir rett til standarderstatning med mindre flyselskapet godtgjør at
kanselleringen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. 

I dette tilfellet skyldtes kanselleringen at maskinen som skulle betjene klagers flyvning
ble truffet av lyn en tidligere flyvning samme dag fra Napoli til Gdansk. Flyet måtte
gjennomgå pålagt teknisk kontroll, før det ble satt tilbake i drift senere samme dag.
Dette er bekreftet av fremlagt "Engineering Report". 

Nemnda mener at lynnedslag må anses som en ekstraordinær omstendighet i
forordningens forstand. Nemnda legger til grunn at forsinkelsen for passasjerene ikke
kunne vært unngått selv om alle rimelige tiltak var truffet. Kanselleringen gir etter dette
ikke rett til standarderstatning, og nemnda anbefaler ikke at klager gis medhold i sitt
krav.

Det kommer frem av dokumentasjonen at klager har valgt å avbryte reisen. Klager har
derfor ikke krav på forpleining etter forordningen.

Vedtak

Transportklagenemnda - fly anbefaler ikke at klager gis medhold.