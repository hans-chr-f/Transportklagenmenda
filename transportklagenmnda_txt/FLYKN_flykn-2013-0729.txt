Vedtak i Transportklagenemnda - Fly

Sammendrag

Krav om kompensasjon for reise med annen flytype enn bestilt.

Dato
28.04.2014

Saksnummer
729/13F

Tjenesteyter
Norwegian Air Shuttle ASA

Krav om kompensasjon for reise med annen flytype enn bestilt.

Klager har i det vesentlige anført:

Klager bestilte en reise Oslo - Bangkok t/r med Norwegian for reise 24. juni 2013, fordi
flyselskapet tydelig opplyste på sine hjemmesider at det er underholdning i flyene og at barna
ikke behøver å kjede seg. Det stemte ikke. Klager ble ikke kontaktet i forkant, bare en masse
unnskyldninger fra Norwegian. Han føler seg lurt og krever en kompensasjon på 5 000 kroner.

Norwegian har i det vesentlige anført:

Da det den 20. mars ble klart at Dreamliner imidlertid ble satt på bakken, informerte
Norwegian passasjerene om at en annen flytype nå ville operere ruten, Hi Fly. De passasjerene
som ønsket det kunne avbryte reisen mot full refusjon, eller endret avreisedatoene.

I dette tilfellet bestilte klager billettene etter at Hi Fly ble satt inn. Billettene ble bestilt den
7. mai. Klager har bestilt sine billetter hos et reisebyrå som burde ha informert han om at
avgangen ikke ble operert av Dreamliner.

På grunnlag av ovennevnte kan Norwegian dessverre ikke imøtekomme klagers krav om
kompensasjon.

Nemnda bemerker:

Norwegian hadde opprinnelig planlagt å benytte sitt nyinnkjøpte Dreamliner-fly på flygningen.
Grunnet forsinket levering av Dreamlineren, besluttet Norwegian at avgangen skulle opereres
av innleid fly fra selskapet Hi Fly. Flygningen ble gjennomført med en annen flytype enn
Dreamliner.

Nemnda behandlet i møte 27. januar 2014 flere klager over flygninger som var operert med
innleid fly fra Hi-Fly i stedet for Dreamliner som planlagt. Nemnda var av den oppfatning at de
som hadde kjøpt billetter før Norwegian besluttet ikke å benytte Dreamlineren på flygningen
hadde rett til prisavslag. Nemnda viser til begrunnelsen gitt i sak 494/13F (FLYKN-2013-494)
som er vedlagt.

Norwegian har opplyst at informasjonen om Dreamlineren i bestillingsbildet ble tatt ut den
20. mars 2013. Klager bestilte reisen 7. mai. Klager har på sin side anført at Norwegian ikke
endret opplysningene om underholdningssystemet om bord. Norwegian har ikke kommentert
dette. Disse opplysningene sto fortsatt på Norwegians hjemmesiden 13. juni.

Norwegian har tidligere opplyst at det i ettertid ikke er mulig å fremlegge utskrift av
bestillingsbildet som ble benyttet etter 20. mars. Norwegian har heller ikke på annen måte
kunnet underbygge hvilke opplysninger som nå stod i bestillingsbildet. Nemnda er etter
en samlet vurdering av den oppfatning at saken reiser bevisspørsmål som vanskelig kan
klarlegges under saksbehandlingen og finner derfor å avvise klagen.

Vedtak:

Klagen avvises.