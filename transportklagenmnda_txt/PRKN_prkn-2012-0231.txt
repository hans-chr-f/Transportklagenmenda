Vedtak i Pakkereisenemnda

Sammendrag

Klagen gjelder feil leilighet og manglende rengjøring, Søndervig, Danmark.

Dato
21.05.2013

Saksnummer
231/12

Tjenesteyter
Colorline

Sakens dokumenter ble lagt frem.

Klager: X

Turarrangør: Colorline

Antall reisende: 3+3

Reisens pris: 9.719

Saken gjelder:

Klagen gjelder feil leilighet og manglende rengjøring, Søndervig, Danmark.

Klager anfører at da de ankom, fikk de en leilighet med ett bad, men de hadde bestilt
med to bad. Resepsjonen sa at de aldri hadde hatt leiligheter med to bad.

Leiligheten var også alt annet enn ren, men i mellomtiden hadde resepsjonen stengt og de
fikk ikke klaget på dette før neste dag. Ved å ringe Colorlines telefon fikk de bare beskjed om
å leie en annen leilighet. De begynte i stedet å vaske etter å ha kjøpt inn rengjøringsmidler.
Madrassene var også ufyselige. Neste dag ble de tilbudt en annen leilighet, som tross alt var
renere, men ikke slik de hadde blitt forspeilet av Colorline. De krever minimum kr.4.500,-.

Colorline har beklaget at en systemfeil hadde gjort det mulig å booke leilighet som
ikke fantes på det aktuelle stedet. Som kompensasjon har de refundert kr.2.500,-. Når
det gjelder manglende rengjøring, tilbys ikke noe fordi klager godtok tilbudet om ny
leilighet dagen etter.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for prisavslag med mindre de avhjelpes innen
rimelig tid.

Det fremgår av billetten at klager hadde bestilt leilighet med to bad.

Hun fikk leilighet med bare ett bad, og har dermed krav på prisavslag fordi det foreligger en
mangel i forhold til det avtalte. Reklamasjonsnemnda finner at kr.2.500,- i prisavslag for dette
er passende, men finner at det i tillegg bør gis kr.500,- fordi klager ble tilvist en ikke rengjort
leiligheten første natten.

Vedtak:

Reklamasjonsnemnda for pakkereiser anbefaler at det gis et samlet prisavslag på kr.3.000,-
(inkludert kr.2.500,- som er refundert).

Vedtaket var enstemmig.