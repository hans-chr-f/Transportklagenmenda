Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
12.03.2019

Saksnummer
2018-00616

Tjenesteytere
Emirates

Klager har i det vesentlige anført

Klager og hennes reisefølge (tilsammen to personer) skulle reise fra Oslo til Sydney via
Dubai den 18. januar 2018 kl 13.40 med ankomst den 19. januar kl 22.30. Flight EK160
ble 4 1/2 time forsinket slik at klager mistet sin videreforbindelse. Klager ble booket om
via Kuala Lumpur og ankom Sydney 13 timer forsinket.    

Klager skulle videre på cruise fra Sydney den 21. januar og hadde begrenset tid til å
oppleve Sydney. Forsinkelsen medførte en svært ubehagelig start på klagers ferie.  

Klager krever standarderstatning 600 euro per person i henhold til EU-forordning
261/2004, samt refusjon av ubenyttet forhåndsbetalt hotell i Sydney, kroner 1 845.  

Det vises for øvrig til klagers brev.

Tjenesteyterne har i det vesentlige anført
Flymaskinen som skulle operere EK160 fra Oslo til Dubai ble på vei til Oslo utsatt for
kollisjon med fugl - birdstrike. Emirates viser til fremlagt dokumentasjon. Kollisjonen
gjorde skade på flyet slik at reparasjon var nødvendig. 

Klager og reisefølget mistet sin videreforbindelse i Dubai som følge av forsinkelsen, de
ble booket om til neste mulige flight til Sydney.

Hendelsen er ikke kompensasjonsberettiget da årsaken var ekstraordinære
omstendigheter utenfor Emirates kontroll.

Emirates kan ikke imøtekomme klagers krav.

Nemnda bemerker

Forsinkelse som medfører at passasjerene kommer mer enn 3 timer senere enn
planlagt frem til det endelige bestemmelsesstedet, utløser plikt for flyselskapet til å
betale standarderstatning med mindre selskapet godtgjør at forsinkelsen skyldtes
ekstraordinære omstendigheter som ikke kunne vært unngått selv om alle rimelige
tiltak var blitt truffet, jf EU-forordning 261/2004 artiklene 5, 6 og 7, og EU-domstolens
avgjørelser i sak Sturgeon-Condor av 19.11.2009 (C-402/07) og Nelson med flere av
23.10.2012 (C-581/10). 

Emirates har uttalt samt dokumentert med teknisk rapport at forsinkelsen skyldtes
kollisjon med fugl. 

Kollisjon med fugl er en ekstraordinær omstendighet i forordningens forstand, jf EU-
domstolens avgjørelse i saken Peskova med flere av 04.05.2017 (C-315 / 15) avsnitt 26.
Klager har etter dette ikke krav på standarderstatning.  

Nemnda legger videre til grunn at klager tapte forhåndsbetalt hotell i Sydney som følge
av forsinkelsen. Slike utgifter er ikke dekningsmessige etter EU-forordningen. 

Nemnda mener at flyselskapet ikke kan holdes ansvarlig for disse utgiftene i medhold
av luftfartsloven § 10-20 heller, og viser til begrunnelsen for at klageren ikke har rett til
standarderstatning. Flyselskapet må sies å ha godtgjort at det har tatt alle forholdsregler
som med rimelighet kan kreves for å unngå tapet også i luftfartslovens og Montreal-
konvensjonens forstand.

Nemnda kan etter dette ikke anbefale at klager gis medhold.

Vedtak

Transportklagenemnda - fly anbefaler ikke at klager gis medhold.