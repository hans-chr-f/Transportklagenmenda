Vedtak i Pakkereisenemnda

Sammendrag

Krav om prisavslag pga. at romtype og -standard var en annen enn bestilt.

Dato
03.06.2016

Saksnummer
316/15P

Tjenesteyter
Ving Norge AS

Saken gjelder:

Krav om prisavslag pga. at romtype og -standard var en annen enn bestilt.

Klager har i det vesentlige anført:

Klager bestilte en ukes ferie for 2 voksne og 2 barn med innkvartering i 2 dobbeltrom
juniorsuite på hotell Best Western Le Grand Pavois i Juan les Pins, Frankrike i perioden
03.10.15 - 10.10.15.

På Vings bookingsider og beskrivelser var det opplyst at de kun hadde en romtype på dette
hotellet; juniorsuite. Klager forventet å få to juniorsuiter, men ved ankomst fikk de tildelt to
vanlige dobbeltrom. Det stod dobbeltrom på billetten, men dette reagerte ikke klager på siden
de ikke hadde noen grunn til å tvile på at Vings beskrivelse av rommene på nettsidene ikke var
korrekt.

Juniorsuitene var på 31 kvm, sofa, balkong og utsikt, mens dobbeltrommene var på 18 kvm.

Klager kontaktet Ving den dagen de ankom hotellet, men de hadde stengt i helgen, så klager
tok ny kontakt på mandagen. Etter å ha sjekket litt, fikk klager opplyst at Ving hadde byttet
underleverandør mot dette hotellet og at de kun solgte standard dobbeltrom. Dette var
imidlertid ikke endret på Vings nettsider. Klager kunne enten oppgradere til bestilt romtype
og få mellomlegget refundert eller få kompensasjon ved hjemkomst. Klager ønsket å bytte
rom slik at de fikk den romtypen de hadde bestilt og forventet, men hotellet hadde ikke ledige
juniorsuiter.

Klager ønsker å få refundert ca. kr 11.000 som er differansen mellom romprisen på avtalt/
bestilt rom og de rommene de fikk tildelt på hotellet. Hadde det vært ledige juniorsuiter ville
differansen vært klagers refusjonskrav. Romprisen kan dokumenteres ved bilde av prisliste på
hotellet den 04.10.15.

Det vises for øvrig til klagers brev.

Ving har i det vesentlige anført:

Klager har bestilt og betalt for 2 dobbeltrom med frokost på Best Western Le Grand Pavois
Hotel.

Ved bestilling var den skriftlige informasjonen om hotellet og romkategorier på ving.no ikke
oppdatert. Dette grunnet kontraktendring i forbindelse med bytte av leverandør.

Ving innrømmer feilen og har forståelse for at informasjonen i presentasjonen av hotellet har
gitt andre forventninger til romstandard. Informasjonen på ving.no ble umiddelbart oppdatert
etter at feilen ble oppdaget.

Av informasjonen på Vings nettsider fremgikk informasjon om at de kun solgte Juniorsuiter på
hotellet. Alle priskomponenter og informasjon etter bestilling var imidlertid rettet opp, slik at
riktig informasjon og riktig pris fremgikk av billetten.

Avtalen mellom Ving og den reisende omfatter pakkereisen slik den fremgår av bestilling og
bekreftelse/reisebevis. Reisende oppfordres til å lese igjennom bekreftelsen/billetten slik at
opplysningene i henhold til bestillingen er riktige.

Ving gjør oppmerksom på at klager ikke har betalt for Juniorsuite. Prisen som er presentert
og betalt samsvarer med tildelt dobbeltrom inkl. frokost. Det er derfor ikke rimelig å tilby
kompensasjon som motsvarer prisforskjellen mellom de to romkategoriene.

Ving har tilbudt et prisavslag på kr 500 per person.

Det vises for øvrig til brev fra Ving.

Nemnda bemerker:

I medhold av Alminnelige vilkår for pakkereiser punkt 1, anses avtalen mellom partene inngått
ved bekreftet bestilling.

I medhold av punkt 2 omfatter avtalen pakkereisen slik den fremgår av bestilling og
bekreftelse og reisebevis eller lignende dokument. For øvrig omfatter avtalen også
arrangørens eventuelle individuelle betingelser. Videre er opplysninger arrangøren har gitt
i kataloger, brosjyrer eller lignende en del av avtalen med mindre de må antas å være uten
betydning for kundens kjøp av den aktuelle pakkereise.

Slik nemnda forstår saken har klageren forholdt seg til en nettside hos Ving som opplyste at
arrangøren kun formidlet juniorsuiter på det hotellet klageren valgte. Det viste seg imidlertid
at opplysningene på Vings nettsider var feil fordi Ving hadde byttet underleverandør og nå
kun formidlet ordinære dobbeltrom. Ving hevder at prisen som ble opplyst var endret, slik
at klageren har betalt for dobbeltrom, som var det han fikk. Etter Vings syn har han fått det
han betalte for, men av kulansehensyn har arrangøren tilbudt et prisavslag på 500 kroner
pr. person, totalt kr 2.000. Klageren krever differansen mellom juniorsuite og dobbeltrom
refundert. I følge prisliste på hotellet beløper prisdifferansen seg til 1.120 euro, eller ca. 11.000
kroner.

Nemnda ser saken slik at når en kunde skal velge hotell på valgt destinasjon, er pris og kvalitet
en viktig del av vurderingen. Vings nettsider var villedende, idet de opplyste at rommene
som ble formidlet var juniorsuiter, samtidig som prisen tilsvarte et dobbeltrom. Hvis alle
komponenter i informasjonen hadde vært korrekte, er det ikke sikkert at klageren ville ha
valgt dette hotellet. Det er umulig å foreta en sammenligning mellom hotelltilbudene når
ett av dem er feilpriset. Etter nemndas syn har klageren krav på erstatning fordi han ble
feilinformert. Etter en samlet vurdering foreslår nemnda at erstatningen passende kan
settes til halvparten av prisdifferansen som fremkommer ovenfor, nemlig 560 euro som etter
historisk kurs kr 9.39 pr. 3. oktober 2015 beløper seg til kr 5.258.40.

Vedtak:

Pakkereisenemnda anbefaler at klageren får erstatning for feilinformasjon med kr 5.258,40.

Vedtaket er enstemmig.