Vedtak i Transportklagenemnda - Fly

Sammendrag

Krav om erstatning for skadet bagasje.

Dato
05.06.2020

Saksnummer
2019-03883

Tjenesteytere
SAS

Klager har i det vesentlige anført

Klager reiste med SAS den 18.august 2019 fra Oslo til Tromsø. Hun hadde sjekket inn to
kolli bagasje, en koffert og en ryggsekk, og begge disse var ødelagt da hun mottok dem
på flyplassen i Tromsø. Det ene hjulet på kofferten falt av da hun hadde løftet den av
bagasjebåndet og skulle sette den på gulvet. På sekken var en av festeklipsene ødelagt.
Siden det ikke var mulig å melde fra om skaden på flyplassen, tok hun kontakt med SAS'
kundeservice pr. telefon dagen etter. Hun fikk da informasjon om at hun kunne dra til
flyplassen for å få utfylt en skaderapport (PIR) eller hun kunne ringe ankomstservice
siden det var svært vanskelig for klager å komme seg til flyplassen. 

Da klager ringte nummeret hun hadde fått oppgitt viste det seg at det var til Billund
Arrival Service. Etter å ha kontaktet SAS igjen ble hun fortalt at om hun ikke kunne reise
til flyplassen, så kunne hun fylle ut klageskjemaet på nettsidene og merke klageårsaken
med "Andre klageårsaker" samt legge ved bilder av den skadede bagasjen. Da hun
mottok svar på sin klage fikk hun beskjed om at dette ikke var riktig klageprosedyre og
at hun derfor ikke fikk innvilget noen erstatning. Klager tok så på nytt kontakt med SAS
kundeservice pr. telefon og fikk da forklart at de kunne ha gitt en henne en skaderapport
(PIR) pr. telefon og e-post fra ankomstservice på flyplassen i Tromsø.

Klager sendte deretter en e-post til ankomstservice, men fikk til svar at hun hadde
klaget for sent. Klager sendte så en skriftlig klage til SAS der hun påpekte at hun var blitt
feilinformert flere ganger og at hun ikke hadde klaget for sent. SAS avviste klagen og
viste til at hun hadde klaget for sent. Hun fikk ingen beklagelse for at de ikke hadde gitt
henne riktig informasjon om klageprosedyren.

Klager mener hun har klaget i tide og at hun på grunn av feil informasjon fra SAS ikke kan
lastet for at det ikke var mulig å få meldt skaden på flyplassen eller klage på rett måte.

Klager krever kofferten og ryggsekken erstattet.

Tjenesteyterne har i det vesentlige anført
Klager har fremmet en klage mot SAS. Det fremgår ikke av klagen hva kravet går ut på,
men klagen gjelder bagasje klager mener har blitt ødelagt under flyvning. Da klager
ankom Tromsø tok hun både kofferten og sekken av bagasjebåndet og forlot flyplassen.
Hun forklarer at hun først tok kontakt med SAS dagen etter pr. telefon der hun forklarte
hva som hadde skjedd. I telefonsamtalen ble klager informert om at hun måtte dra
tilbake til flyplassen i Tromsø for å opprette en PIR-rapport. Rent generelt er flyselskapets
retningslinjer slik utformet at det er nødvendig med en PIR-rapport for å skulle kunne få
erstatning, og informasjonen som er gitt i telefonsamtalen er således korrekt.

For klager er dette også fordelaktig da tvilen om hvor skaden er oppstått utelukkes.
Dersom en rapport gjøres på flyplassen rett etter at klager har hentet bagasjen
har skaden etter all sannsynlighet oppstått i flyselskapets varetekt. I motsatt fall, jf.
luftfartsloven § 10-26, første ledd, formodes det at innskrevet reisegods er utlevert i god
stand dersom det mottas uten klage fra mottakers side. Det er klager som må anses å
ha bevisbyrden for i ettertid å bevise eller sannsynliggjøre at skaden har oppstått i tiden
bagasjen var i flyselskapets varetekt.

SAS anfører at skaden på kofferten er av en slik art som klager enkelt ville eller burde ha
oppdaget på flyplassen. Et manglende hjul burde være enkelt å få øye på når kofferten
kommer på båndet, og det burde i alle fall vært oppdaget på vei ut av terminalen
ettersom sannsynligheten for at den trilles ut er relativt stor. Hva gjelder sekken anfører
SAS det samme som for kofferten. Skaden har oppstått på stroppene på fremsiden
av sekken, noe som burde ha vært relativt enkelt å oppdage i det sekken løftes av
bagasjebåndet.

Klager har i flere omganger fått informasjon om at PIR-rapport er nødvendig og at denne
må registreres på flyplassen. Tross denne informasjonen har klager ikke returnert til
flyplassen for å registrere skaden, men kontaktet SAS direkte via standard klageskjema.

SAS vil ikke imøtekomme klagers krav.

Nemnda bemerker

I henhold til luftfartsloven § 10-18 første ledd er fraktfører ansvarlig for skader på
reisegods «såfremt den hendelse som har forårsaket skaden, er inntruffet ombord på
luftfartøy eller mens godset var i fraktførerens varetekt.»

Mottas innskrevet reisegods uten klage fra mottakerens side, formodes godset å være
utlevert i god stand om ikke annet blir godtgjort, jf. luftfartsloven § 10-26 første ledd.
Mottakeren må klage om det til fraktføreren «umiddelbart etter at skaden eller tapet
oppdages, og senest innen 7 dager for innskrevet reisegods», jf. bestemmelsens annet
ledd.

Luftfartsloven § 10-26 er en bevisbyrderegel, som innebærer at det er passasjeren som i
så fall har bevisbyrden for at skaden skjedde på flyet dersom skaden ikke meldes inn på
flyplassen. 

I dette tilfellet oppdaget klager skadene på de to kolliene på flyplassen. Det er tatt
bilder som er datert og tidfestet til ankomsttidspunktet for klagers fly. Bildene viser at
festeklipsen på ryggsekken er ødelagt. Øvrige bilder viser at kofferten har mistet et hjul.
Disse bildene er ikke datert. Klager har opplyst at det ikke var mulig å melde fra om
skaden på flyplassen og at hun derfor, etter å ha kontaktet SAS flere ganger om hvor hun
skulle klage, sendte inn en klage vedlagt bilder den 20. august. SAS har ikke kommentert
dette. SAS har heller ikke i sitt tilsvar kommentert selskapets svar til klager om at hun har
klaget for sent. Nemnda legger derfor til grunn at klager har klaget i tide, altså innen 7
dager etter å ha mottatt bagasjen.

Spørsmålet blir etter dette om det er sannsynlig at skadene på klagers bagasje har
oppstått mens kofferten og ryggsekken var i flyselskapets varetekt. Nemnda mener det
er sannsynlig at skadene oppsto under flyreisen. Både de daterte bildene og klagers
fremstilling av hvordan hun forsøkte å få klarhet i klageprosedyrene etter at hun ikke
fikk meldt skaden på flyplassen fordi dette ikke var mulig, tyder på at bagasjen var
ødelagt da hun tok den av bagasjebåndet. Det er uklart for nemnda hvorfor det ikke var
mulig å få utstedt en PIR rapport på flyplassen. Ingen av partene har kommentert eller
utdypet dette. Nemnda legger etter dette til grunn at skaden oppsto mens bagasjen var i
flyselskapets varetekt og at det ikke var mulig å få utstedt en skaderapport på flyplassen
da klager ankom på kvelden den 18. august.

Klager har ikke fremsatt noe konkret krav om erstatning. Ved totalskade må erstatningen
i utgangspunktet baseres på gjenanskaffelsesverdien - det vil si det beløpet som
passasjeren som skadelidte må betale for å skaffe seg en tilsvarende koffert og ryggsekk.
Passasjeren skal på den annen side ikke tjene på skaden. Det må derfor gjøres fradrag
for slitasje og verdiforringelse ellers på den skadede gjenstanden.

Det er passasjeren som har bevisbyrden for hvilket tap han har lidt. Klager har ikke lagt
frem noen dokumentasjon for prisen på ny koffert og ryggsekk og heller ikke noe beløp
for hva det eventuelt koster dersom reparasjon vil være mulig. På bakgrunn av dette
anbefaler nemnda at SAS erstatter klagers tap mot fremleggelse av kvitteringer. Det kan
gjøres fratrekk for elde og slitasje dersom klager kjøper ny koffert og ryggsekk.

Vedtak

Transportklagenemnda - fly anbefaler at SAS erstatter klagers tap mot fremleggelse av
kvitteringer. Det kan gjøres fratrekk for elde og slitasje dersom klager kjøper ny koffert
og ryggsekk.