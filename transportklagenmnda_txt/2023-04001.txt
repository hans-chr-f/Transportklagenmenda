Vedtak i Pakkereisenemnda

Sammendrag

Krav om refusjon av reisens pris.

Dato
18.06.2024

Saksnummer
2024-01441

Tjenesteytere
TSS Travel Service Scandinavia

Klager har i det vesentlige anført

Klagen gjelder en pakkereise for en person på gruppereisen "15-dagers 4 stjerners reise
Kroatia & Montenegro inkl. ekstrauke på stranden" i perioden 10.10.2023 - 24.10.2023.
Totalpris 10 680 kroner.

Klager mener at hans reise ble ødelagt av en av de ansatte hos TSS og at dette førte til
farlige situasjoner.

Klager har skrevet at han var på tur for å komme seg bort fra rykter og sladder, men at
han ble gjenkjent på flyplassen. Videre har klager anført at reiselederen på bussen gikk
rundt og spredde rykter både til medreisende og lokale i Kroatia og Montenegro, noe
som førte til flere farlige situasjoner. Turen ble ikke bare ødelagt, men den ble et mareritt
som kunne endt svært ille. 

Klager har anført at han betalte for en 15 dagers tur, men at han kun fikk 14 dager.  

Klagers krav: Full refusjon av reisens pris. 

Det vises for øvrig til korrespondanse fra klager.

Tjenesteyterne har i det vesentlige anført
Den 3. juli 2023 bestilte klager en pakkereise til Kroatia gjennom TSS til en total pris på 10
980 kroner. Reisen er betalt og ble gjennomført som planlagt i perioden 10. oktober 2023
til 24. oktober 2023. 

Under reisen mottok TSS skriftlige klager på e-post fra klager om at han følte seg truet
som følge av at en reiseleder hadde spredt rykter om ham. TSS forstår klagen slik at
klager krever refundert penger for reisen på bakgrunn av de opplevelsene han beskriver.

TSS undersøkte forholdene nærmere og har besvart e-poster fra klager underveis og i
etterkant av reisen. TSS har også undersøkt saken i ettertid. De interne undersøkelsene
har ikke avdekket mangelfulle forhold ved reisen eller noe som tilsier at anklagene fra
klager er riktige. TSS bestrider derfor at det er grunnlag for at klager kan kreve pengene
tilbake for reisen.

Etter pakkereiseloven kan den reisende kreve prisavslag etter § 31 og erstatning etter
§ 32 på nærmere bestemte vilkår dersom det foreligger en mangel ved pakkereisen. I
denne saken har TSS levert pakkereisen i samsvar med avtalen og det foreligger ingen
mangel. TSS har derfor rett til full betaling for reisen.

Klager kontaktet TSS første gang på e-post den 15. oktober 2023, hvor han fremsatte
alvorlige anklager angående en reiseleder som angivelig skulle ha spredt rykter om ham
og vært årsak til at det hadde oppstått farlige situasjoner. TSS besvarte e-posten dagen
etter, og igangsatte undersøkelser internt for å avklare saken. TSS tok kontakt med
byrået i Kroatia som videre tok kontakt med den aktuelle reiselederen. Tilbakemeldingen
var at alt var i orden og at ingen kjente seg igjen i klagers beskrivelse av situasjonen.

Saken er tilstrekkelig undersøkt og TSS har besvart klagers henvendelser. TSS har
ikke avdekket noen mangelfulle forhold ved pakkereisen eller andre forhold som
tilsier at anklagene fra klager er riktige. Klager har heller ikke fremlagt noen form for
dokumentasjon som understøtter de anklagene mot TSS som er fremsatt i klagen. TSS
fremholder at det ikke er riktig at reiselederen har spredt rykter om klager på reisen.
Dersom noen av forholdene som klager beskriver i klagen skal ha inntruffet, bestrider
TSS under enhver omstendighet at dette skyldes forhold på deres side eller at det kan
knyttes tilbake til en mangel ved pakkereisen.

Klager har videre knyttet en kommentar til at han har betalt for en reise på 15 dager som
kun varte i 14 dager. TSS fastholder det som er kommunisert til klager tidligere om at
reiselengden er 15 dager fra 10. oktober 2023 til 24. oktober 2023, men at dette tilsvarer
14 netter. Dette fremgår også av fakturaen for reisen.
På bakgrunn av ovenstående mener TSS at det ikke er grunnlag for refusjon av pengene
for pakkereisen.

Det vises for øvrig til korrespondanse fra TSS Travel Service Scandinavia.

Nemnda bemerker

Klagen gjelder en pakkereise for en person på gruppereisen "15-dagers 4 stjerners reise
Kroatia & Montenegro inkl. ekstrauke på stranden" i perioden 10.10.2023 - 24.10.2023.
Totalpris 10 680 kroner.

Klagen gjelder at en reiseleder hos TSS snakket negativt om klager og spredte falske
rykter om ham som ødela turen. 

Etter nemndas gjennomgang av saken er det ikke sannsynliggjort at reisen har
mangler etter pakkereiseloven §25. Det vises til at TSS har gjort undersøkelser av
de anførte forhold og at klagers beskrivelse av reiselederens handlemåte bestrides.
Pakkereisenemnda anbefaler at klager ikke gis medhold.

Vedtak

Klager gis ikke medhold.