Vedtak i Pakkereisenemnda

Sammendrag

Krav om erstatning for utført arbeide ved kansellering.

Dato
14.11.2018

Saksnummer
2018-02161

Tjenesteytere
TUI Norge AS

Klager har i det vesentlige anført

Klager kjøpte en pakkereise for to personer med innkvartering i en to-romsleilighet på
Hotel Terrazamar, Puerto Rico, Gran Canaria i perioden 21.03.2018 - 28.03.2018. Totalpris
kr. 20.300, inkludert reiseforsikring på kr. 420 per person.

Klager skulle ha reist med Norwegians flyvning D85879 fra Bergen til Gran Canaria
21.03.2018. Dette flyet ble kansellert grunnet dårlig vær.

Da klager fikk melding på Bergen Lufthavn om at flyet var kansellert, kontaktet de TUI
per telefon. Klager fikk ikke tilbud om å booke om til et annet fly, men ble henvist til
forsikringen for å få tilbake innbetalt beløp. Klager reiste ikke til Gran Canaria grunnet
kanselleringen.

Klager ikke har fått tilbud om erstatning fra Norwegian, utover taxiregningen. 

Klager krever kr. 6.000 fra TUI grunnet utført arbeide da han ikke fikk hjelp fra TUI til å
kontakte flyselskapet for å få tilsendt nødvendig dokumentasjon på forsinkelsen som var
nødvendig for å få refundert reisens pris fra forsikringsselskapet.

Det vises for øvrig til korrespondanse fra klager.

Tjenesteyterne har i det vesentlige anført
D85879 ble kansellert på grunn av værforholdene i Bergen. Forutgående avgang D85878
fra Las Palmas til Bergen måtte omdirigeres til Stavanger på grunn av snø på Bergen
Lufthavn. Da været ikke bedret seg, og kabinbesetningen gikk ut på obligatorisk hviletid
ble de nødt til å kansellere flyvningen. 

Norwegian har vedlagt kopi av Movement Log, rapport fra Operasjonssentralen, SMS
sendt passasjerene, værhistorikk, METAR, dekodet METAR og Flight Stats som bekrefter
værsituasjonen på Bergen Lufthavn denne dagen.

Klager avslo selv tilbudet de fikk fra TUIs medarbeider om å booke om til et annet fly til
Gran Canaria da klagers fly ble kansellert.

Fra forsikringsselskapet har klager fått refundert reisens pris, fratrukket reiseforsikringen
på kr 420 per person, totalt kr. 19.460. 

TUI har utbetalt kr. 628 for dokumenterte utlegg til mat.

Det vises for øvrig til korrespondanse fra TUI Norge AS/ Norwegian Air Shuttle ASA.

Nemnda bemerker

Klageren krever en kompensasjon på kr. 6.000 for arbeid han har nedlagt for å få reisens
pris refundert fra forsikringsselskapet.

Klageren, som hadde bestilt en reise med TUI til Gran Canaria i tidsrommet 21. mars til
28. mars, kom ikke av gårde. Årsaken til dette var at Norwegians flyvning fra Bergen ble
kansellert på grunn av dårlig vær. Kansellering av flyvningen var uheldig, men ingen kan
lastes for dårlig vær og konsekvensene av dette.  

Det er uenighet mellom partene om klageren ble tilbudt en ny reise eller ikke.  Klageren
har i ettertid fått tilbakebetalt det han betalte for reisen med fradrag av det han betalte
for reiseforsikringen.  Han har fått dekket dokumenterte utlegg til taxi og mat.  

Nemnda bemerker at det kan se ut til at TUI ikke har tilbudt noen erstatningsreise. Det
fremgår ikke av dokumentene om klageren aktivt etterspurte en annen reisemulighet.
Uansett er en reisearrangør avhengig av et godt omdømme. Mangelfull service er
av de ting som kan føre til at kunden velger en annen operatør i fremtiden.  Noen
erstatningsrettslig konsekvens får imidlertid manglende oppfølging neppe.

Så vidt nemnda kan se sto klageren i kontakt med TUI via mail, og allerede 21.
mars kl. 19.02 skrev en TUI-medarbeider at man ikke hadde fått bekreftelse på
kanselleringen fra Norwegian på det tidspunktet, men at bekreftelse ville fremskaffes
hvis forsikringsselskapet ikke selv kunne se at var kansellert. 27. mars ba klageren TUI
bekrefte overfor forsikringsselskapet at flyvningen var kansellert. 

I en udatert mail oversendte deretter en TUI-operatør lenken til stedet i Norwegians
system hvor de nærmere enkeltheter om kanselleringen fremgikk.  Klageren ble ønsket
god påske. I og med at 29. mars var skjærtorsdag hadde klageren etter nemndas syn alle
de opplysningene han trengte en uke etter kanselleringen.

Klageren krever en kompensasjon på kr. 6.000 for arbeid han har nedlagt for å få reisens
pris refundert fra forsikringsselskapet.

Nemnda kan ikke se at et krav om kompensasjon for eget arbeid kan føre frem.

Vedtak

Pakkereisenemnda finner ikke å kunne anbefale at klageren gis medhold.