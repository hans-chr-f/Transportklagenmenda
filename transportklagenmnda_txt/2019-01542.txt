Vedtak i Transportklagenemnda
- Kollektivreiser

Sammendrag

Frafall av ilagt gebyr ved bussreise

Dato
29.08.2019

Saksnummer
2019-01542

Tjenesteytere
Ruter

Klager har i det vesentlige anført

Klager reiste 16. mars 2019 med buss fra Bekkestua til Gjønnes. Han gikk på ved føreren,
skannet reisekortet med billett for sone 1 og fikk grønt lys. Da klager satt seg ned i
bussen kom kontrollen og klager ble ilagt gebyr som følge av ugyldig billett. 

Klager understreker at han alltid sørger for å ha gyldig billett og ber om at Ruters gebyr
frafalles.

Tjenesteyterne har i det vesentlige anført
Klager ble ilagt gebyr på bussen 16. mars 2019 fordi han ikke kunne legitimere sin rett til
bruk av studentbillett, og at hans billett kun var gyldig for sone 1 mens han reiste i sone
2V. 

Klagers anførsel om at han fikk grønt lys da billetten ble lagt på kortleseren hos føreren
kan ikke stemme, ettersom bussen da befant seg i sone 2V og en billett for sone1 vil ikke
få grønt lys. Kunden er selv ansvarlig for å sette seg inn i billettvilkårene. 

I reisekortet som er oppgitt av klager er det kjøpt en rekke tilleggsbilletter, noe som tyder
på at han var klar over at det kreves tilleggsbillett for reiser utenfor sone 1. Det fremgår
også at klager fremdeles benytter studentbillett, en rabatt Ruter ikke vet om han har rett
til da han ikke har lagt frem noen form for studentbevis.

Ruter har på overnevnte grunnlag avvist klagers krav om frafall av gebyr.

Nemnda bemerker

Klager ble ved kontroll 16. mars 2019 ilagt gebyr fordi han ikke hadde gyldig billett.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager kunne ikke vise gyldig billett for sone 2V hvor kontrollen fant sted. Vilkårene for å
ilegge gebyr var dermed til stede. 

Nemnda har merket seg at det fremgår av klagers billetthistorikk at han hadde kjøpt
tileggsbilletter flere ganger tidligere og må formodes kjent med behovet for tileggsbillett. 

Nemnda finner ikke grunnlag for å anbefale at gebyret frafalles. 

Nemnda bemerker for øvrig at klager heller ikke viste studentbevis selv om han hadde
kjøpt rabattert billett.

Vedtak

Transportklagenemnda for kollektivtransport finner ikke å kunne anbefale at klager gis
medhold