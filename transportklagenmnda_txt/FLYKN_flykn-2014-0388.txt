Vedtak i Transportklagenemnda - Fly

Sammendrag

Krav om refusjon av billetter grunnet nektet ombordstigning.

Dato
21.10.2014

Saksnummer
388/14F

Tjenesteyter
KLM

Krav om refusjon av billetter grunnet nektet ombordstigning.

Klager har i det vesentlige anført:

Klager hadde bestilt reise fra Trondheim til Chicago t/r for seg og sin familie den 1. - 9. februar
2014. Hans kone og barn var allerede i USA, så klager reiste alene fra Trondheim til Chicago
den 1. februar.

Da familien samlet møtte opp for å benytte seg av returbilletten den 9. februar fikk de beskjed
om at hans kone og barns billett var slettet fordi de ikke benyttet seg av utreisen. Klager
hadde ikke fått noen beskjed om dette på forhånd.

Klager ville ikke forlate sin familie så de måtte kjøpe tre nye billetter fra Chicago til Trondheim,
for til sammen kroner 21 000.

Klager krever refundert nye billetter, kroner 21 000.

KLM har i det vesentlige anført:

Før man får gjennomført en bestilling på KLMs nettsider må man krysse av for å ha lest
regler og vilkår, Her kommer det frem at en billett må benyttes i kronologisk rekkefølge og
på de datoer som står oppført i billetten. Dette er også i henhold til IATAs regler. Det vises til
fremlagt dokumentasjon.

Billetten vil miste sin verdi dersom man velger å ikke benytte seg av deler av billetten. For at
klagers kone og barn skulle kunne benytte seg av sine billetter fra Chicago til Trondheim den
9. februar, måtte de ha blitt omregnet til enveis billetter. En enveis billett er oftest dyrere enn
tur retur billetter. I dette tilfellet ville en omregning til enveisbilletter ha blitt mye dyrere enn å
kjøpe nye billetter, slik klager gjorde.

På grunnlag av ovennevnte kan KLM ikke imøtekomme klagers krav.

Nemnda bemerker:

Det er ikke uvanlig at flyselskap selger tur/retur reiser rimeligere enn to enveisbilletter. Ofte vil
en enveisbillett være dyrere enn en tur/retur billett. Det ville gi passasjeren en urimelig fordel
om man i et slikt tilfelle kunne benytte seg kun av returen.

Det fremkommer av KLMs transportvilkår under avsnittet «Billetter» overskriften «Flykupong
bruksrekkefølge», vilkårene punkt 3.4, at en dersom det er flere flygninger på en og samme
billett, og en endrer rekkefølgen eller utelater en flygning, for eksempel utelater utreisen ved
en tur/retur reise, må man betale en eventuell prisdifferanse mellom opprinnelig pris for
strekningen og prisen for en enveisbillett for strekningen på bestillingstidspunktet.

Nemnda er av den oppfatning at KLM ikke hadde anledning til å kansellere billettene. KLM
kunne imidlertid nekte klagers kone og sønn å reise med mindre de betalte en eventuell
prisdifferanse mellom opprinnelig pris for strekningen (returreisen) og prisen for enveisbillett
for samme strekning på bestillingstidspunktet. KLM hadde etter nemndas vurdering ikke rett
til å kreve et tillegg basert på differansen på omgjøringstidspunktet, jf. vilkårene.

KLM opplyser at enveisbilletter på det tidspunkt klagerne skulle reise ville ha kostet 33 102
NOK. Det er ikke opplyst hva tilsvarende billetter ville ha kostet på bestillingstidspunktet. Det
er heller ikke opplyst hva billettene ville ha kostet for klagers kone og sønn.

Det fremgår ikke av saken hvor mye de nye billettene til klagers kone og sønn kostet. Dersom
billettene kostet mer enn differansen mellom opprinnelig pris for strekningen og prisen for
enveisbillett for strekningen på bestillingstidspunkteten med KLM, anbefaler nemnda at
differansen erstattes.

Klager hadde gyldig returbillett. At han valgte ikke å benytte denne er forståelig, men nemnda
kan ikke se at KLM plikter å erstatte hans tap.

Vedtak:

Transportklagenemnda - fly anbefaler at KLM erstatter en eventuell merutgift klager ble påført
ved kjøp av de nye billetter for sin kone og sønn i forhold til det enveisbilletter med KLM
hadde kostet på bestillingstidspunktet.

Vedtaket var enstemmig.