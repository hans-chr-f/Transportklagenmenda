Vedtak i Transportklagenemnda - Fly

Sammendrag

Krav om erstatning for beslaglagt bagasje.

Dato
15.11.2012

Saksnummer
247/12F

Tjenesteyter
Norwegian Air Shuttle ASA

Klager har i det vesentlige anført:

Klager skulle reise fra Oslo til Trondheim den 12. mars 2012. Klager møtte opp med en
håndbagasje og en stor bag som skulle sjekkes inn. Da klager kom frem til skranken fikk
han beskjed om å ta med bagasjen direkte til gaten, da de ikke klarte å sende hans bagasje.
Klager forklarte at det var en kniv i bagen som ikke ville gå gjennom sikkerhetskontrollen, men
Norwegians representant forklarte at det ikke ville bli noe problem. Representanten snakket
dårlig norsk, og var tydelig under opplæring.

Klagers Leatherman kniv ble beslaglagt i sikkerhetskontrollen, som han fryktet. Klager er i
førstegangstjeneste, og reiser derfor ofte med utstyr som må sjekkes inn fremfor sendes som
håndbagasje.

Norwegian hevder klager kom for sent til innsjekk. Klager stiller seg undrende til hvorfor
medsoldater som sjekket inn samtidig med klager, og som skulle til samme destinasjon, fikk
sjekket inn.

Klager reagerer videre på at Norwegians representant sa han kunne gå gjennom
sikkerhetskontrollen uten problem, noe som resulterte i at klager mistet en verdifull
gjenstand.

Klager krever erstattet sin Leatherman kniv.

Norwegian har i det vesentlige anført:

Det var ingenting i veien med klagers bestilling, eller med Norwegians innsjekkings skranker
på Gardermoen denne dagen.

Dersom fristen for innsjekk har gått ut, kan Norwegians representanter henvise passasjerene
til gate for å sende bagasjen derfra. Dette forutsetter at bagasjen er sikkerhetsklarert.

Klager hevder det var flere passasjerer etter han i køen som fikk sjekket inn. Norwegian har
felles innsjekk for alle sine ruter, det er derfor ikke sikkert at passasjerene rundt klager skulle
til samme destinasjon som han selv.

Dersom klager hadde sagt til Norwegians representant at han hadde en kniv i bagen, ville
vedkommende gitt klar beskjed om at denne ikke ville bli akseptert i sikkerhetskontrollen.

I sikkerhetskontrollen signerte klager på at han fraskrev seg eiendomsretten til kniven.
Norwegian påtar seg ikke ansvar for gjenstander man ikke har lov å frakte gjennom
sikkerhetskontrollen, og kan på grunnlag av dette ikke imøtekomme klagers krav.

Nemnda bemerker:

Partene er sterke uenige om faktum og hendelsesforløpet. Dersom man legger til grunn at
klager kom tidsnok til innsjekking, men problemer hos Norwegian førte til at innsjekking ikke
lyktes, taler mye for at Norwegian er ansvarlig for klagers tap. Dersom klager derimot møtte
for sent til innsjekking, må han selv bære tapet.

Det har etter nemndas vurdering ingen betydning for avgjørelsen at klager overfor
sikkerhetsselskapet fraskrev seg eiendomsretten til kniven. Dette er et forhold mellom klager
og sikkerhetsselskapet og kaster etter nemndas vurdering ikke lys over hendelsesforløpet.

Nemnda er etter en samlet vurdering av den oppfatning at saken reiser bevisspørsmål som
vanskelig kan klarlegges under saksbehandlingen. Nemnda finner av denne grunn at saken
må avvises fra nemnda, jf. transportklagenemndforskriften § 6-2 bokstav c).

Vedtak:

Saken avvises.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Gøril Volden Berg, Widerøes Flyveselskap AS

Olav Grøttland, SAS