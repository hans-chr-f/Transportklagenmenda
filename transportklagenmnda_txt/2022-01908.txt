Vedtak i Transportklagenemnda - Fly

Sammendrag

Krav om refusjon av kostnader til nye billetter
grunnet feilaktig kansellering av klagers hjemreise.

Dato
15.02.2023

Saksnummer
2022-01908

Tjenesteytere
Travellink
Norwegian Air Shuttle

Klager har i det vesentlige anført

Klager (til sammen tre personer) hadde bestilt reise med Norwegian kjøpt gjennom
Travellink. Da klager skulle benytte hjemreisen fra Oslo til Tromsø med DY384 den 3. juli
2022 var ikke referansenummeret til klager gyldig. Klager hadde på forhånd ikke mottatt
noen beskjed fra Travellink eller Norwegian angående kansellering av hjemreisen. I
appen til Travelling var det oppført reise tur-retur Tromsø-Oslo som bestilt. Klagers
referansenummer var imidlertid ikke gyldig, og klager måtte kjøpe nye billetter på
samme avgang til kr. 10 715. 

Klager måtte også betale ekstra for kofferter som klager allerede hadde betalt for ved
bestilling. Disse kostandene er imidlertid refundert og ikke lenger en del av klagers krav.

Klager betalte kr. 10 715 for flybillettene. Det er mottatt kr. 2 110 i refusjon fra Travellink
og klager krever de gjenstående kr. 8605 refundert av Travellink.

Tjenesteyterne har i det vesentlige anført
Travellink har ikke inngitt tilsvar til nemnda.

Norwegian viser til at klager krever tilbakebetaling av flybilletten kjøpt hos et reisebyrå.
Reisebyrået har lagt inn en automatisk kansellering av billetten, Norwegian viser til e-
post som er lagt med i sitt tilsvar som dokumentasjon. Norwegian mener derfor at de
ikke er ansvarlig for at klagers billetter ble kansellert.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang
til å uttale seg, kan nemnda likevel treffe vedtak på grunnlag av de opplysninger som
er fremkommet tidligere i saken, jf. transportklagenemndforskriften § 5-3, tredje ledd.
Travellink har tross oppfordring unnlatt å svare nemnda og nemnda legger derfor klagers
anførsler til grunn.

Nemnda legger til grunn at klagers hjemreisebilletter den 3. juli 2022 fra Oslo til Tromsø
ble kansellert den 1. februar 2022 ved en feil fra Travellinks side. Klager fikk ikke beskjed
om dette før hjemreise skulle benyttes og hadde heller ingen mistanke om at noe var feil
da appen til Travellink viste billetter tur/retur Tromsø- Oslo.

Siden kanselleringen skyldes en feil fra Travellinks side, mener nemnda at Travellink
må erstatte klagers utgifter til å kjøpe nye billetter. Klage har fått refundert kr. 2110 og
gjenstående krav som Travellink må erstatte er kr. 8605.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at Travellink refunderer kr. 8605 til klager.