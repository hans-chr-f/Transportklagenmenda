Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
03.04.2023

Saksnummer
2022-02668

Tjenesteytere
Lufthansa German Airlines
Swiss International Air Lines
KLM

Klager har i det vesentlige anført

Klager (åtte personer) hadde bestilt en reise hos Lufthansa t/r Oslo - Firenze via Zürich
med Swiss International Air Lines og Lufthansa for reise 23. juni - 2. juli 2022. 

Den 9. juni ble klager informert om ruteendring på utreisen den 23. juni med Swiss:  

Opprinnelig utreise:
23JUN22 LX1219 OSL ZRH 09.00 - 11.20
23JUN22 LX1674 ZRH FLR 12.10 - 13.25 (operert av Helvetic Airways)

Endret til:
23JUN22 LX1219 OSL ZRH 06.50 - 09.10 - forsinket ca en time, men klager rakk likevel
videreforbindelsen.
23JUN22 LX1674 ZRH FLR 12.50 - 14.05 - flyet ble omdirigert til Bologna. Klager fikk
beskjed like før flyet skulle lande i Firenze. Klager ankom Bologna ca kl 17. Derfra måtte
hun komme seg fra Bologna til Firenze på egenhånd, hvor hun ankom 6 timer forsinket.

Den 30. juni mottok klager beskjed om at returreisen den 2. juli med Lufthansa var
kansellert. 
02JUL22 LH9501 FLR FRA 18.55 - 20.30 (operert av Air Dolomiti, EN8859)
02JUL22 LH864   FRA OSL 21.35 - 23.30

Klager ble booket om til KLM via Amsterdam. 

Den 1. juli, dagen før avreise, mottok klager ny beskjed om at også flyvningene med KLM
var kansellert. Klager fikk ikke tak i verken KLM eller Lufthansa. KLM har i ettertid tilbudt
klager 400 euro per person for hendelsen. 

Den 2. juli om morgenen fikk klager tilbud om å reise hjem den 3. juli via Paris. Klager
måtte imidlertid hjem den 2. juli, og måtte kjøpe nye billetter med Norwegian fra Roma
til Oslo for kroner 32 525. Lufthansa har tilbudt klager refusjon av de nye billettene med
kroner 32 525.   

Klagers krav:

- Standarderstatning i henhold til EU-forordning 261/2004 er ikke mottatt for alle
hendelsene
- Refusjon av nye flybilletter kroner 32 525. Lufthansa har tilbudt å refundere disse. 
- Erstatning for tapt barnesete. Swiss har tilbudt å erstatte setet med kroner 4 000.
- EUR 336 for to drosjer mellom Bologna og Firenze. Swiss har tilbudt refusjon.
- EUR 70 for mat og drikke. Swiss har tilbudt refusjon.

Tjenesteyterne har i det vesentlige anført
KLM har i det vesentlige uttalt: 

KLM ønsker å utbetale standarderstatning med 400 euro per person for kanselleringen
av KL1644 den 2. juli 2022. 

Lufthansa har i det vesentlige uttalt:

Lufthansa ønsker å refundere klagers utgifter til nye flybilletter fra Roma til Oslo med
kroner 32 525. 

Swiss International Air Lines har i det vesentlige uttalt: 

Klager hadde plass på følgende flyvninger: 

23JUN22 LX1219 OSL ZRH 06.50 - 09.10
23JUN22 LX1674 ZRH FLR 12.50 - 14.05 

LX1674 måtte omdirigeres til Bologna grunnet dårlige værforhold i Firenze, våt rullebane
og medvind. 

Hendelsen er ikke kompensasjonsberettiget i henhold til EU-forordning 261/2004, da
årsaken var ekstraordinære omstendigheter utenfor Swiss sin kontroll. Swiss kan derfor
ikke imøtekomme klagers krav om standarderstatning. 

Swiss ønsker å refundere klagers utgifter til mat og drosjer med til sammen NOK 4 236
(EUR 407), samt å erstatte det tapte barnesetet med NOK 4 000.

Nemnda bemerker

Nemnda behandler først utreisen: 

Den 9. juni ble klager informert om ruteendring på sin flyvning med Swiss fra Oslo til
Firenze med avreise den 23. juni. 

En ruteendring innebærer kansellering av en avtalt flygning. Kansellering gir passasjeren
rett til standarderstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artiklene 5 og 7. Passasjeren har likevel ikke krav
på standarderstatning dersom passasjeren har fått informasjon om endringen minst to
uker før planlagt avgangstid, jf. artikkel 5 punkt 1 bokstav c) punkt i). I dette tilfellet fikk
klager beskjed om kanselleringen den 9. juni, hvilket er nøyaktig to uker før avgang. Det
er derfor ikke grunnlag for standarderstatning for denne ruteendringen, uavhengig av
årsaken til kanselleringen.

Klagers flyvning fra Zürich til Firenze ble omdirigert til Bologna. 

Værforhold som påvirker flytrafikken ved at det ikke er mulig å lande/ta av, inkludert
at det oppstår store forsinkelser på flyplassene, kan være en slik ekstraordinær
omstendighet som medfører at den reisende ikke har krav på erstatning. Dette må
vurderes konkret.

Swiss har uttalt at omdirigeringen skyldtes dårlige landingsforhold i Firenze, medvind
og glatt rullebane. Flyselskapet har fremlagt TAF (Terminal Aerodrome Forecast) som
viser at det var nedbør og regn på tidspunktet. Nemnda finner det sannsynliggjort
at årsaken til at flymaskinen like før ankomst Firenze måtte omdirigeres til en annen
flyplass var på grunn av værforholdene. Nemnda mener altså at omdirigeringen
skyldes en ekstraordinær omstendighet, og kan derfor ikke anbefale at klager gis rett til
standarderstatning etter EU-forordning 261/2004.      

Nemnda behandler deretter hendelsene som oppstod på returreisen:

Klager hadde returbilletter med Lufthansa fra Firenze til Oslo via Frankfurt 
02JUL22 LH9501 FLR FRA 18.55 - 20.30 (operert av Air Dolomiti, EN8859)
02JUL22 LH864   FRA OSL 21.35 - 23.30 

Den 30. juni, to dager før avreise, ble flyvningene kansellert, og klager ble booket om til
nye avganger med KLM. Den 1. juli, dagen før avreise, ble også de nye flyvningene med
KLM kansellert, og klager ble tilbudt ny ombooking påfølgende dag. Klager avslo da han
måtte reise hjem den 2. juli. 

Lufthansa har ikke avgitt uttalelse angående ruteendringen som klager fikk beskjed
om den 30. juni. Selskapet har ikke godtgjort at ruteendringen skyldes ekstraordinære
omstendigheter. 

Klagers billetter ble kjøpt hos Lufthansa. Den opprinnelige flyvningen skulle opereres av
Air Dolomiti, flight EN8859. På klagers billett var imidlertid EN8859 booket som LH9501
i et såkalt "code share" samarbeid. Ettersom det var Lufthansa som informerte klager
om kanselleringen, og  billetten er utstedt på et Lufthansa-dokument (220-....) og er
en LH code share, har nemnda kommet til at Lufthansa er ansvarlig overfor klager, jf.
EU-dom C-502/18. Nemnda anbefaler at Lufthansa utbetaler 400 euro per person jf.
forordningens artikkel 5. Lufthansa kan eventuelt søke regress hos Air Dolomiti basert på
underliggende ansvarsforhold. 

En passasjer kan ha krav på standarderstatning for flere uregelmessigheter på samme
reise og viser i den forbindelse til avgjørelse i EU-domstolen av 12. mars 2020 i sak
C-832/18. 

KLM har i ettertid tilbudt klager 400 euro per person for kanselleringen av flyvningen
som klager ble ombooket til, og har i e-post av 16. februar 2023 fremlagt dokumentasjon
på at utbetalingen er utført til de åtte passasjerene. Nemnda legger derfor til grunn at
klager har fått standarderstatning for denne kanselleringen.

Reisefølget bestod av åtte personer inkludert et spedbarn. Forordningen gjelder alle
passasjerer som har en billett eller annet bevis som viser at reservasjonen er akseptert
og registrert av flyselskapet. Det er uklart for nemnda om det i dette tilfellet var utstedt
og betalt for egen billett til spedbarnet. Dersom det var tilfellet, anbefaler nemnda at det
også utbetales standarderstatning til spedbarnet.   

Lufthansa har tilbudt å refundere klagers utgifter til nye flybilletter med kroner 32 525.
Nemnda anbefaler at dette blir gjort. Dersom opprinnelige returbilletter er refundert,
kommer disse til fradrag. Passasjerene skal ikke reise gratis.

Swiss har tilbudt å refundere klagers utgifter til drosjer og mat, samt tapt barnesete.
Nemnda anbefaler at dette blir gjort. 

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at Lufthansa utbetaler 400 euro for hver betalende
passasjer i reisefølget, og at flyselskapet refunderer klagers utgifter til nye flybilletter
med kroner 32 525. Dersom opprinnelige returbilletter er refundert, kommer disse
til fradrag. Nemnda anbefaler videre at Swiss utbetaler utgifter til drosjer, mat og
barnesete.