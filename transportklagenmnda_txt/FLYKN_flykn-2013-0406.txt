Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
06.11.2013

Saksnummer
406/13F

Tjenesteyter
Norwegian Air Shuttle ASA

Krav om standarderstatning grunnet forsinkelse.

Klager har i det vesentlige anført:

Klager skulle reise fra Tromsø til Wien via Oslo den 13. mai 2013. DY375 fra Tromsø til Oslo
ble forsinket 6 t 24 min slik at klager mistet sin videreforbindelse. Han ankom Wien om lag 17
timer forsinket

Klager mener et teknisk problem ikke er årsak nok for flyselskapet til å fraskrive seg ansvar
og utbetale kompensasjon. Videre stiller klager seg kritisk til at Norwegian ikke fikk satt inn et
reservefly, og at selskapet heller ikke ville ombooke passasjerene til andre selskap.

Klager ankom bestemmelsesstedet over et døgn forsinket, og krever standarderstatning i
henhold til EU-forordning 261/2004.

Det vises for øvrig til klagers brev.

Norwegian har i det vesentlige anført:

DY375 ble forsinket 6 t 24 min som følge av teknisk feil. Det vises til fremlagt teknisk rapport.
Den uforutsette hendelsen var ekstraordinær og utenfor Norwegians kontroll.

I de tilfeller hvor en uregelmessighet er forårsaket av en ekstraordinær omstendighet, er
flyselskapet unntatt fra forpliktelse til å utbetale kompensasjon. I henhold til EU-forordning
261/2004 artikkel 5(3) skal et transporterende flyselskap ikke være pålagt å betale erstatning
i samsvar med artikkel 7, dersom det kan godtgjøre at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Omstendigheter som er utenfor flyselskapets kontroll er hendelser som ikke er forårsaket av
en handling eller unnlatelse av flyselskapet.

I henhold til dom C-402/07 i EU-domstolen (Sturgeon-dommen), er flyselskapene unntatt
fra videre kompensasjon hvis forsinkelsen er under tre timer eller årsaken til forsinkelsen er
ekstraordinære omstendigheter utenfor flyselskapets kontroll som forhindrer flyvningen. En
omstendighet som er utenfor Norwegians kontroll er hendelser som ikke er forårsaket av en
handling eller unnlatelse av flyselskapet.

Dom C-549/07, Wallentin-Hermann v Alitalia, prøver å definere ekstraordinære
omstendigheter, og i henhold til dommen kan tekniske problemer som oppdages under
vedlikehold ikke defineres som ekstraordinære omstendigheter. Norwegian kan bekrefte at
flyselskapet følger alle vedlikeholdsprogram pålagt av myndighetene og flyprodusenten, og at
det tekniske problemet oppstod under drift og utenfor planlagt vedlikehold.

Norwegian hadde dessverre ingen reservemaskiner å sette inn på flyvningen.

På grunnlag av ovennevnte kan Norwegian dessverre ikke imøtekomme klagers krav.

Nemnda bemerker:

Nemnda legger på bakgrunn av de foreliggende opplysninger til grunn at klager ankom det
endelige bestemmelsesstedet, Wien, om lag 17 timer forsinket.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå forsinkelsen.

Forsinkelsen skyldtes i dette tilfellet en lekkasje i nesehjulsystemet.

Saken er forelagt Luftfartstilsynet som ikke har innvendinger til flyselskapets beskrivelse av
den tekniske feilen eller den fremlagte dokumentasjon.

Nemnda legger på bakgrunn av de foreliggende opplysninger til grunn at feilen oppsto uten
forvarsel til tross for at rutinemessig teknisk vedlikehold var gjennomført.

I den foreliggende situasjon var det etter nemndas vurdering ikke praktisk mulig å treffe tiltak
for å unngå feilen eller forsinkelsen. Forsinkelsen gir derfor ikke rett til standarderstatning
etter EU-forordningen.

Ved forsinkelser på minst fem timer skal flyselskapet tilby refusjon av billettprisen dersom
passasjeren velger å avbryte reisen, jf. forordningen artikkel 6nr 1 iii). Flyselskapet har ingen
plikt til å omrute passasjerene med eget eller annet selskap. Nemnda bemerker dog at
flyselskapet kan bli ansvarlig for tap kunden blir påført som følge av forsinkelsen med mindre
selskapet godtgjør at det har tatt alle forholdsregler som med rimelighet kan kreves for å
unngå forsinkelsen, jf. luftfartsloven § 10-20 og Montrealkonvensjonen artikkel 19.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.