Vedtak i Transportklagenemnda - Fly

Sammendrag

Krav om full standarderstatning.

Dato
24.11.2022

Saksnummer
2022-01079

Tjenesteytere
SAS

Klager har i det vesentlige anført

Klager med reisefølge (til sammen fire personer) skulle reise med SAS fra Oslo til
Haugesund kl. 19:55 den 3. desember 2021 (SK320).  Flyet ble kansellert, og klager ble
ombooket til et fly med avgangstid kl. 17:00. Beskjeden ble gitt pr SMS kl. 15:45.  Det var
umulig for familien å komme seg til flyplassen og sjekke inn på så kort tid. 

Klager har fått medhold i sitt krav om standarderstatning for uregelmessigheten, men
SAS har kun utbetalt halv standarderstatning (totalt 500 EUR for hele familien (125 EUR
pp)). Det er fremsatt krav om full standarderstatning (250 EUR pp). Klager viser til reglene
som fremgår av EU-forordning 261/2004, og mener at SAS ikke har anledning til å avkorte
erstatningen i dette tilfellet.

Tjenesteyterne har i det vesentlige anført
SAS har ikke fremmet tilsvar til Transportklagenemnda.

Til klager direkte har SAS svart at siden de har booket om klager til en tidligere flyvning
som ikke var forsinket, så er de kun ansvarlig for å betale ut 50% kompensasjon. 

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. SAS har tross
oppfordring ikke avgitt uttalelse til nemnda.

Det er ikke bestridt at klager har krav på standarderstatning i denne saken. Spørsmålet
er utmålingen.

Klagers reise fra Oslo til Haugesund den 3. desember 2021 ble kansellert og klager
ble omrutet til en flyvning med avgangstid kl. 17:00, og ankomst i Haugesund kl.17:55.
Opprinnelig avgang og ankomsttid på den opprinnelige kansellerte flyvningen var kl.
19:55-20:50.  Nemnda mener at utmålingsregelen i artikkel 7 ikke kommer til anvendelse
i tilfeller der klager blir omrutet til en flyvning med ankomst 2 timer og 55 minutter
tidligere enn den opprinnelige flyvningen.  En slik reduksjon kan kun skje ved omruting
i henhold til artikkel 8 som gjør at ankomsttiden ikke går ut over planlagt ankomsttid på
den opprinnelige reserverte flyvningen med henholdsvis to/tre/fire timer (avhengig av
distansen).

På bakgrunn av ovenstående anbefaler nemnda at SAS utbetaler ytterligere 125 EUR pp
(totalt 500 EUR).

Forbrukerrepresentantene bemerker at klager også vil kunne kreve refusjon av
opprinnelig billett og eventuelt mellomlegg mellom opprinnelig og ny billett.

Vedtak

Transportklagenemnda anbefaler at SAS utbetaler ytterligere 125 EUR pp (totalt 500
EUR), slik at klager har mottatt full standarderstatning på 250 EUR for alle i reisefølget.