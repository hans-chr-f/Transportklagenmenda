Vedtak i Transportklagenemnda - Fly

Sammendrag

Krav om standarderstatning og refusjon av andre kostnader grunnet kanselleringen.

Dato
25.01.2023

Saksnummer
2022-01818

Tjenesteytere
SAS

Klager har i det vesentlige anført

Klager med reisefølge (til sammen to personer) skulle reise med SAS fra Oslo til Los
Angeles via København den 2. juli 2022 (SK1461 og SK931). Planlagt retur var fra San
Francisco til Oslo via København den 22. - 23. juli 2022.

Klokka 22:36 dagen før planlagt avreise (som var kl. 06:00 på morgenen) fikk klager
beskjed om at flyvningen fra Oslo til København (SK1461) var kansellert. Klager fikk
senere samme kveld beskjed om at SAS ikke kunne omrute dem. Klager hadde telefonisk
kontakt med SAS. Første tilgjengelige ombooking var om 14 dager. Det ble avtalt
at klager kunne kjøre til København for å rekke SK931 (CPH-LAX), og tilsvarende på
hjemreisen for hjemkjøring av privatbil. 

Klager bemerker at flybillettene var fra Oslo, og samme på returen. Endelig
bestemmelsessted på hjemreisen var imidlertid Arendal, endog med privatbil fra Oslo til
Arendal som transportmiddel. Da kanselleringen på utreisen skjedde var klager allerede
i Oslo. Det er derfor reisen med bil startet i Oslo. Siden hjemreisen likevel måtte ha
skjedd med bil fra København, og klager skulle til Arendal, vurderte de det til at det var
bedre å gjennomføre reisen via Danmark. Det ble for klager færre kjørte kilometer og i
større grad bruk av ferge. Skulle klager kjørt på samme måte som på utreisen ville det ha
vært en reise med København-Oslo på 6,5 timer, og deretter Oslo-Arendal på tre timer
(totalt 9,5 timer ren kjøring uten pauser). Dette ville krevd overnatting da de ankom på
formiddagen etter en lang interkontinental reise med tidsforskjell. 

Det er fremsatt krav om dekning av ekstrakostnader grunnet kanselleringen (relatert
til transport, overnatting, mat), samt standarderstatning i henhold til EU-forordning
261/2004. Det kreves i tillegg forsinkelsesrenter. Klager har i klagen beskrevet at
det primært kreves dekket reiseruten som beskrevet over, subsidiært med samme
reisekostnader som København-Oslo med privatbil som på turen ned (fratrukket fergene
på retur (endog ikke overnatting som var nødvendig).  Det vises til fremlagt detaljert
kostnadsoversikt med dokumentasjon på kostnadene.

Pr. dags dato har SAS kun refundert 363 NOK per person for skatter og avgifter for
det ubenyttede segmentet OSL-CPH. SAS har i sin siste dialog tilbudt seg å refundere
bompassering (659 NOK), men slik klager tolker det vil de ikke refundere det ettersom
det ikke overstiger beløpet for allerede refunderte skatter og avgifter. SAS har heller ikke
godtatt klagers forklaring/dokumentasjon på kjøring med bil.

Tjenesteyterne har i det vesentlige anført
SAS har ikke fremmet tilsvar til Transportklagenemnda.

Til klager direkte har SAS avslått krav om standarderstatning. Passasjeren er berettiget
standarderstatning når ombooking er 1 time før det opprinnelige avgangstidspunktet.
I dette tilfellet var det ikke noen ombooking for SK1461. Klager med reisefølge gikk
ombord på SK931. Det var derfor ingen forsinkelse på endelig destinasjon. SAS kan
derfor ikke utbetale standarderstatning. 

Når det gjelder parkeringsutgifter refunderer ikke SAS dette. De kan heller ikke refundere
hotellkostnaden den 24. juli som oppsto ved retur av bil, da dette også går inn under
kostnad forårsaket av parkering. 

SAS har videre skrevet til klager at så fort han får ubenyttet SAS-billett refundert, så vil
de refundere alternativ transportkostnad ved å trekke fra refundert beløp med alternativ
transport fra Oslo til København.

I siste kommunikasjon med klager har SAS skrevet at de ikke kan refundere noe for
kostnadene til biltransport basert på klagers fremlagte dokumentasjon.

Nemnda bemerker

SAS har ikke fremmet tilsvar. Nemnda vurderer saken basert på opplysningene som har
fremkommet tidligere i saken, jf. transportklagenemndforskriften § 5-3 (3).

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7.

SAS har i sitt svar til klager anført at klager ikke har rett på standarderstatning, da de ikke
ankom endelig bestemmelsessted med noen forsinkelse. Som en følge av kanselleringen
av SK1461 fra Oslo til København måtte klager imidlertid omrutes for dette segmentet.
Klager har rett på standarderstatning for kanselleringen av denne flyvningen. SAS
har ikke dokumentert at innstillingen skyldes ekstraordinære omstendigheter som
ikke kunne vært unngått selv om alle rimelige tiltak var truffet. Klager med reisefølge
har derfor krav på standarderstatning med 600 EUR per person (totalt 1200 EUR) for
kanselleringen av SK1461. Selv om klager kom frem til endelig bestemmelsessted
til planlagt tid, så måtte han starte reisen lenge før han hadde måttet hvis han fløy
strekningen, jf. forordningen art 5, 1 ledd bokstav c nr 3. 

Ved flykansellering har passasjeren i tillegg rett på full refusjon eller omruting snarest
mulig. SK1461 fra Oslo til København den 2. juli 2022 ble kansellert. Det følger av fast
nemndpraksis og av EU-kommisjonens tolkningsveileder til forordningen at klager kan
kreve refusjon av utgifter til omruting gjort på egenhånd dersom selskapets tilbud og
assistanse ikke kan regnes som tilstrekkelig etter forordningen. Slike utgifter til omruting
skal ikke samordnes med standarderstatningen. I denne saken har klager opplyst at
første tilbud med fly var 14 dager senere, og at de derfor falt på løsningen om å kjøre
egen bil til København for å fly videre som planlagt derfra. Nemnda mener at klagers
forklaring er rimelig og sannsynliggjort. Nemnda mener SAS i henhold til EU-forordning
261/2004 artikkel 8 plikter å erstatte klagers omrutingsutgifter for å komme seg frem til
København (bruk av privatbil og bompasseringer pålydende 3646,75 NOK). Det kan ved
refusjon gjøres fratrekk for allerede refundert beløp for ubenyttet segment OSL-CPH den
2. juli 2022. 

Nemnda vil videre vurdere kostnadene til parkering av bilen i København, samt
kostnader til retur fra København til Arendal på returen. Slik nemnda ser det er utgiftene
til parkering og transport hjem en konsekvens av omrutingen på strekningen til
København. Nemnda mener derfor at utgiftene til parkering og hjemtransport også
anses som omrutingskostnader. Nemndas oppfatning er at det foreligger påregnelig
årsakssammenheng mellom kanselleringen av OSL-CPH og klagers tap. SAS har ikke
fremmet tilsvar, og har således ikke godtgjort at det selv og dets folk har tatt alle
forholdsregler som med rimelighet kan kreves for å unngå tapet, eller at dette ikke
har vært mulig for dem. Nemnda mener med dette at klager har rett på dekning av
parkeringsutgiftene i København. Nemnda har kommet frem til samme konklusjon for
utgiftene til transport/mat og overnatting fra København til Arendal.

I følge klagers forklaring har klager hatt følgende kostnader knyttet til sin omruting:
NOK 4039 NOK for parkering i København, og 9444 NOK for transport/hotell/mat for
hjemreisen (totalt 13 483 NOK). Nemnda legger dette til grunn.

Klager har også har krav på forsinkelsesrente iht. forsinkelsesrenteloven.

Bransjerepresentant Maglasang fikk uventet forfall, og de øvrige medlemmene
fant det forsvarlig å behandle saken med bare én bransjerepresentant, jf.
transportklagenemndforskriften § 5-5 femte ledd.

Vedtak

Transportklagenemnda anbefaler at SAS utbetaler 600 EUR per person (totalt 1200 EUR),
omrutingskostnader fra Oslo og frem til København den 2. juli 2022 med 3647 NOK,
med fratrekk for allerede refundert sum på ubenyttet segment, samt 13 483 NOK for
omrutingskostnadene knyttet til hjemreisen. Klager har i tillegg rett på forsinkelsesrenter
i henhold til forsinkelsesrenteloven.