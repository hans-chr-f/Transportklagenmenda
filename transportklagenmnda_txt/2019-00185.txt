Vedtak i Transportklagenemnda
- Kollektivreiser

Sammendrag

For sen validering av billett

Dato
11.03.2019

Saksnummer
2019-00185

Tjenesteytere
Ruter

Klager har i det vesentlige anført

Klager ble ilagt gebyr på bussen fordi hun ikke hadde aktivert sin billett.

Klager viser til at hun var opptatt med å trøste sønnen og glemte å validere kortet da hun
gikk ombord i bussen. Da klager kom på at hun måtte aktivere billetten var det for sent
fordi kontrollen hadde startet. Klager forsøkte å forklare situasjonen til kontrolløren, men
ble ilagt gebyr. 

Klager ber Ruter frafalle gebyret.

Tjenesteyterne har i det vesentlige anført
Klager ble ilagt gebyr fordi hun ikke hadde aktivert sin billett. 

Billetten må aktiveres som det første en gjør når man går om bord. Det er ikke adgang til
å sette seg ned eller gjøre andre ting før man velger å aktivere billetten. 

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble ilagt gebyr under en billettkontroll 21. desember 2018 på buss 74 ved
Bekkelagshjemmet fordi hun manglet gyldig billett.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager har vist til at hun hadde tenkt å validere kortet da hun ble stoppet av kontrolløren.

Nemnda viser til at klager kunne ikke vise billett og vilkårene for å ilegge gebyr var til
stede. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at gebyret
frafalles.