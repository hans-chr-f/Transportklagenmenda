Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
08.10.2019

Saksnummer
2018-04352

Tjenesteytere
SAS

Klager har i det vesentlige anført

Klager skulle reise fra Bergen til Ålborg via København den 20. oktober 2018 kl 18.45 med
ankomst kl 21.45. SK2869 ble forsinket slik at klager mistet sin videreforbindelse. Hun ble
booket om til neste fly påfølgende dag kl 09.15.

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
SK2869 ble forsinket 104 minutter som følge av ATC-restriksjoner på tidligere flyvning,
Flymaskinen skulle operere på følgende strekninger: 

SK2652 200CT18 GOA CPH
SK2872 200CT18 CPH BGO 
SK2869 200CT18 BGO CPH

SK2652 Genoa (GOA) - København (CPH) ble forsinket grunnet forhold på flyplassen i
Genoa; et strømbrudd resulterte i at innsjekkingssystemet mistet all informasjon om
passasjerene og alle prosedyrer måtte gjøres manuelt. Når alle passasjerer var bekreftet
om bord på SK2652 måtte flyet tildeles en ny slottid. 

55 minutter av forsinkelsen var på grunn av strømbrudd og manuell registrering av
alle passasjerer, og 49 minutter var på grunn av ny slott tid samt ATC restriksjoner over
Tyskland.

Forsinkelsen av SK2652 skapte følgeforsinkelse for de to neste flygningene, inkludert
klagers avgang med SK2869.

Hendelsen var forhold utenfor SAS' kontroll og anses som ekstraordinær i henhold til EU-
forordning 261/2004. 

SAS kan ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Flyselskapet SAS har fremlagt dokumentasjon med beskrivelse av hendelsen som
opplyser at forsinkelsen skyldtes strømbrudd på flyplassen i Genoa på tidligere flyvning.
Dette medførte at all innsjekk av passasjerer måtte gjøres manuelt. Forsinkelsen skapte
følgeforsinkelse for de to neste flygningene.   

Slik nemnda ser det har SAS godtgjort at verken forsinkelsen eller de ekstraordinære
omstendighetene kunne vært unngått selv om alle rimelige tiltak var truffet. Forsinkelsen
skyldtes at SAS fulgte pålegg fra  ATC - Air Traffic Control. Dette pålegget hadde ikke
flyselskapet kontroll over. Klager har etter dette ikke rett til erstatning.

Vedtak

Transportklagenemnda - fly anbefaler ikke at klager gis medhold.