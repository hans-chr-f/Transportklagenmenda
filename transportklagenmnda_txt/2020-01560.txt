Vedtak i Transportklagenemnda - Fly

Sammendrag

Krav om erstatning og refusjon grunnet kansellering.

Dato
16.02.2021

Saksnummer
2020-01560

Tjenesteytere
SAS

Klager har i det vesentlige anført

Klager med reisefølge (til sammen tre personer) skulle fly fra Kiev til London via Oslo den
25. februar 2020. Flyvningene var med SAS (SK4299 og SK811). SK4299 fra Kiev til Oslo
ble kansellert, noe som medførte at de mistet sin videreforbindelse fra Oslo til London.

Klager anfører at været var perfekt på avgangstidspunktet. Det var andre flyvninger som
gikk på samme tidspunkt. 

Klager har anført at de ikke ble tilbudt omruting av SAS, og at de følgelig måtte kjøpe
nye flybilletter på egenhånd. Dette kostet over 6000 UAH og klager krever dette dekket.
Klager måtte også ta inn på hotell, men har ikke kvitteringen for dette. Klager har
godkjent at saken viderebehandles uten kvitteringen.  Det er i tillegg fremsatt krav om
standarderstatning på 600 euro per person i henhold til EU-forordning 261/2004.

Tjenesteyterne har i det vesentlige anført
SAS har ikke fremmet tilsvar for Transportklagenemnda. Til klager har SAS svart at klager
ikke er berettiget kompensasjon, ettersom kanselleringen skyldtes værforhold, nærmere
bestemt en sandstorm. SAS skriver i tillegg at klager ble booket om til en alternativ
flyvning samme dag, og at de ikke kan imøtekomme klagers krav om dekning av hotell.

Nemnda bemerker

SAS har ikke inngitt tilsvar til nemnda. Nemnda treffer derfor vedtak basert på
opplysningene som er fremkommet tidligere i saken, jf. transportklagenemndforskriften
§ 5-3 tredje ledd. Nemnda legger således til grunn at flyvningen SK4299 fra Kiev til Oslo
den 25. februar 2020 ble kansellert. 

Kansellering gir rett til standarderstatning med mindre flyselskapet kan godtgjøre at
kanselleringen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5. 

SAS har i dette tilfellet ikke godtgjort at kanselleringen skyldtes ekstraordinære
omstendigheter. På bakgrunn av dette legger nemnda til grunn at klager har rett på
standarderstatning etter forordningen. Korrekt utmålt beløp er 400 euro per person, jf.
forordningens artikkel 7 punkt 1 bokstav b. 

Ved kansellering har passasjeren også valget mellom refusjon av den fulle billettprisen
eller omruting snarest mulig til bestemmelsesstedet på tilsvarende transportvilkår, jf
artikkel 8. Flyselskapets plikt til å omrute kan strekke seg utover omruting innenfor eget
selskap og samarbeidspartnere, jf. kommisjonens veiledning av 15.06.2016 punkt 4.2.

Spørsmålet for nemnda er om SAS har oppfylt kravet til omruting «snarest mulig» jf. EU-
forordning 261/2004 art 8 nr. 1 bokstav a.

Klager har opplyst at de ikke fikk assistanse fra flyselskapet, og måtte ordne nye billetter
selv. I sitt avslag til klager har SAS skrevet at klager fikk omruting. Dette er imidlertid ikke
nærmere dokumentert eller spesifisert for nemnda. Nemnda mener derfor at SAS ikke
har sannsynliggjort at selskapet har oppfylt omrutingskravet i EU-forordning 261/2004.
Klager har derfor krav på å få erstattet sine utgifter til nye billetter. Dersom SAS eventuelt
allerede har refundert ubenyttede billetter, kan det gjøres fratrekk med denne summen,
slik at mellomlegget dekkes. 

Når det gjelder klagers utgift til hotell i ventetiden finner ikke nemnda denne utgiften
sannsynliggjort da klager ikke har fremlagt dokumentasjon på disse utgiftene. Nemnda
kan med dette ikke anbefale at klager  får dekket noen utgift knyttet til dette.

Vedtak

Transportklagenemnda-fly anbefaler at SAS utbetaler standarderstatning på 400 euro
per person (til sammen 1200 euro), samt dekker klagers kostnader til nye flybilletter
(6887 UAH - ukrainsk hryvnja). Det kan gjøres fratrekk for eventuell allerede refundert
billettbeløp.