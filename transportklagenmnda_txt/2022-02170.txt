Vedtak i Transportklagenemnda - Fly

Sammendrag

Erstatning for skadet koffert.

Dato
17.02.2023

Saksnummer
2022-02170

Tjenesteytere
Norwegian Air Shuttle

Klager har i det vesentlige anført

Klager reiste med Norwegian fra Düsseldorf til Oslo den 27. juni 2022 (DY1151).

Klagers innsjekkede koffert ble skadet på reisen.

Kofferten var i hardplast. Det ene hjørnet på kofferten var knust og borte. Det var også
skader langs langsidene på kofferten. Kofferten var for knust til å kunne repareres.

Klager mottok skaderapport fra Oslo Lufthavn. 

Kofferten ble kjøpt i august 2020. Den var av merket "Pierre". Dimensjonene er 70 x 45 x
25 cm, med mulighet for 10 centimeters utvidelse.

Klager har ikke kvitteringen fra kofferten kjøpt i 2020 eller annen konkret dokumentasjon
på den. Klager har imidlertid lastet opp bilde av tilsvarende koffert hvor pris fremgår.
Tilbudsprisen er litt nærmere den ødelagte koffertens verdi enn fullprisen, da den
ødelagte kofferten kostet rett i overkant av 2000 NOK. 

Klager har fremsatt krav om erstatning for den skadede kofferten, samt innkjøp av ny
koffert, da klager aldri hørte noe fra Norwegian eller sitt forsikringsselskap.

Tjenesteyterne har i det vesentlige anført
Klager reiste med Norwegian DY1151 27.06.2022 Fra Düsseldorf til Oslo. Etter ankomst
rapporterte klager skadet bagasje til Norwegian sine representanter i ankomsthallen og
fikk skaderapport.

Klager sendte et krav til Norwegian 04.07.2022.  Norwegian og andre flyselskap har hatt
utfordringer på ulike flyplasser i Europa sommeren og sensommeren 2022. Norwegian
har derfor mottatt mange henvendelser, og har dessverre lenger behandlingstid enn
normalt. Norwegian har forståelse for at dette har skapt frustrasjon hos klager.

Den 20.10.2022 ble saken behandlet av Norwegian sin saksbehandler og et svar ble
sendt til klager. Flyselskapets ansvar ved skadet bagasje er begrenset iht. gjeldende
luftfartsbestemmelser og transportvilkår.

Flyselskapet hefter for verdien av den skadede bagasjen på tidspunktet skaden oppstod.
Vi reduserer bagasjens angitte verdi med 20%, og deretter 10 % pr. påbegynte år
mot gyldig dokumentasjon. Dersom alder, verdi og merke ikke kan dokumenteres, vil
erstatningsbeløpet være fastsatt til NOK 500. dette beløpet er overført til klagers konto.

I kravet sendt til Norwegian mottok flyselskapet bilder av koffertens skader og merke.
Norwegian får dessverre ikke opp dette merket med pris ved et google-søk. Norwegian
kan se at NRF også etterspør dokumentasjon fra klager, og Norwegian har sett nærmere
på tilsendte bilder og skjermbilder av lignende koffert. Disse skjermbildene viser dog ikke
samme merke som den kofferten som ble skadet.

Da Norwegian ikke kan se at det er fremlagt ytterligere dokumentasjon som kan bekrefte
alder og verdi på skadet koffert, kan flyselskapet dessverre ikke endre sin beslutning i
saken. Til informasjon ble NOK 500 bekreftet overført til klager 24.11.2022.

Nemnda bemerker

Det følger av luftfartsloven § 10-18 / Montrealkonvensjonen artikkel 17 nr. 2 at fraktfører
i utgangspunktet er ansvarlig for skader på reisegods som ble forårsaket mens godset
var i fraktførerens varetekt.

Klager har fått tilbud fra Norwegian om en erstatning på 500 NOK, og dette beløpet er
overført ham. 

Slik nemnda ser saken er det ikke bestridt at kofferten ble skadet mens den var i
Norwegian sin varetekt. Uenigheten gjelder utmålingen av erstatningen. 

Klager har i denne saken ikke originaldokumentasjon på kjøp av den skadede kofferten.
Det er imidlertid fremlagt informasjon om kofferten, samt skjermbilde fra nettside med
lignende koffert. Klager mener den kostet rett i overkant av 2000 NOK.   Klager har også
fremlagt kvittering for kjøp av ny koffert pålydende 699 NOK.  

Nemnda finner det godtgjort at kofferten ikke var reparerbar. Ved totalskade må
erstatningen i utgangspunktet baseres på gjenanskaffelsesverdien – det vil si det beløpet
passasjeren må betale for å skaffe seg en tilsvarende koffert. Passasjeren skal imidlertid
ikke tjene på skaden, og det gjøres derfor fradrag for slitasje og verdiforringelse ellers på
den skadede gjenstanden.

Klager har skrevet i klageskjemaet at han krever refusjon for den skadede kofferten,
samt innkjøp av ny koffert. Nemnda bemerker at klager ikke har rett på full refusjon
både av verdien for den skadede kofferten og i tillegg ny koffert, da dette ville medført en
berikelse for klager. 

Klager mener at den ødelagte koffertens gjenanskaffelsesverdi er cirka 2000 NOK. Klager
har ikke dokumentert dette, og det fremlagte bildet av en koffert til 2000 NOK er ikke lik
den kofferten som ble ødelagt. Klager har fremlagt kvittering for kjøp av ny koffert til 699
NOK. I mangel av dokumentasjon for verdien av den ødelagte kofferten, mener nemnda
at klager skal ha dekket sine utgifter til kjøp av ny koffert med NOK 699. 

Klager har allerede fått refundert 500 NOK.  Nemnda anbefaler med dette at Norwegian
refunderer ytterligere 199 NOK til klager.

Vedtak

Transportklagenemnda anbefaler at Norwegian refunderer ytterligere 199 NOK til klager
for den skadede kofferten.