Vedtak i Transportklagenemnda - Fly

Sammendrag

Krav om erstatning etter nektet ombordstigning.

Dato
23.05.2023

Saksnummer
2022-02236

Tjenesteytere
Finnair

Klager har i det vesentlige anført

Klager (åtte personer) hadde bestilt reise med Finnair fra Oslo til Delhi via Helsinki t/r for
reise 21. februar - 26. april 2022. Pris kroner 38 748 til sammen for fire voksne, to barn
og to spedbarn (kroner 4 283 per barn/spedbarn x 4, og kroner 5 504 per voksen x 2, og
kroner 5 304 per voksen x 2). 

Klager forsøkte å fylle ut innreiseskjema til India (Air Suvidha form), men grunnet
tekniske problemer på nettsiden lot det seg ikke gjøre. Klager ringte den indiske
ambassaden og fikk informasjon om at man ikke måtte møte til innsjekk med ferdig
utfylt innreiseskjema til India, og at skjemaet kunne fylles ut ved ankomst India.  

Den 17. februar ringte klager til Finnair for å sjekke reglene rundt covid-19 pandemien.
Klager fikk beskjed om at det ikke var nødvendig å ta covid-19 test. Klagerne valgte
likevel å ta covid-19 tester, pris kroner 600 per person. Videre ble klager forklart at
innreiseskjema kunne fylles ut underveis på reisen.

Da klager møtte til innsjekk på avreisedagen ble de nektet ombordstigning, da de ikke
hadde ferdig utfylt innreiseskjema til India. Klager stiller seg kritisk til dette, da de hadde
blitt informert om at dette ikke var nødvendig.   

Klager ble lovet at flyselskapet ville dekke mellomlegget mellom opprinnelige og nye
flybilletter. 
Klager har i ettertid mottatt full refusjon av de ubenyttede flybillettene med Finnair,
kroner 38 748. 

Klager kjøpte nye flybilletter med annet selskap med avreise 23. februar. Pris kroner 49
572,41 for seks personer (bestilt hos Bravofly), og kroner 19 798 for to personer (bestilt
hos Travelis), til sammen kroner 69 370. 

Da covid-19 testene til klager hadde utløpt, måtte de ta nye tester på flyplassen før
avreise den 23. februar, pris kroner 1 895 per person for fire voksne og to barn, til
sammen kroner 11 370.  

Klager pådro seg også utgifter til to drosjer til flyplassen om morgenen den 23. februar,
pris kroner 1 485 og kroner 745. 

Klager krever refusjon av mellomlegg mellom de opprinnelige og nye flybilletter med
kroner 30 622 (kroner 69 370 minus kroner 38 748). Videre krever klager refusjon av
utgifter til drosjer til sammen kroner 2 230, samt refusjon av nye covid-19 tester kroner
11 370.

Tjenesteyterne har i det vesentlige anført
Da klagers reisedokumenter ble kontrollert ved innsjekk, fant agenten at innreiseskjema
til India manglet. 

Finnair tok beslutningen om å nekte klager og reisefølget ombordstigning på grunn av
utilstrekkelig dokumentasjon basert på flyselskapets transportvilkår, artikkel 13.1.1: You
are responsible for obtaining all required travel documents and visas and for complying
with all laws, regulations, orders, demands and travel requirements of countries to be
flown from, into or through which you transit.
13.1.2 We shall not be liable for the consequences to any passenger resulting from his or
her failure to obtain such documents or visas or to comply with such laws, regulations,
orders, demands, requirements, rules or instructions.

Videre kommer det frem at flyselskapene plikter å nekte ombordstigning til de
passasjerene som ikke oppfyller reisekravene.  

Finnair viser til utskrift av telefonsamtalen den 17. februar. Her spør klager om det er
nødvendig med noen dokumenter utover flybillettene. Agenten svarer at det ikke er
nødvendig med verken covid-19 tester eller innreiseskjema til Finnland, da klager kun er i
transitt her. Videre forklarer han at dersom klager skulle forlate flyplassen i Finnland, må
han forholde seg til de innreisereglene som gjelder for Finnland.

Finnair har av godvilje refundert klagers flybilletter, men kan ikke imøtekomme klagers
krav utover dette.

Nemnda bemerker

Med "nektet ombordstigning" menes avvisning av passasjerer på en flyvning som har
møtt til innsjekk iht. EU-forordning 261/2004 artikkel 3 nr. 2, unntatt når det er rimelig
grunn til avvisningen, for eksempel fordi reisedokumentene er utilstrekkelige. 

Dersom passasjerer nektes ombordstigning mot sin vilje, skal flyselskapet i henhold til
EU-forordning 261/2004 artikkel 4 nr, 3 umiddelbart gi dem erstatning i samsvar med
forordningens artikkel 7, samt assistere dem i samsvar med artikkel 8 og 9, det vil si
tilby refusjon av billetter eller omruting snarest mulig til bestemmelsesstedet, samt
tilby passasjerene måltider og forfriskninger som står i rimelig forhold til ventetiden og
eventuelt hotellinnkvartering om nødvendig.   

Nemnda legger til grunn at klager møtte til innsjekk med gyldige flybilletter, men uten
ferdig utfylt innreiseskjema til India. 

Klager hevder han ble forklart per telefon med Finnair den 17. februar at det ikke var
nødvendig med ferdig utfylt skjema, så lenge skjemaet ble utfylt før ankomst India. 

Nemnda bemerker at klagers manglende innreisedokumenter i utgangspunktet ga
Finnair rimelig grunn til å avvise klager. Finnair har videre fremlagt lydopptak av den
aktuelle telefonsamtalen, som viser at samtalen dreide seg om covid-tester, og ikke
om innreisedokumenter til India. Finnair kan derfor ikke holdes ansvarlig for at klager
manglet slike dokumenter. 

Nemnda kan etter dette ikke anbefale at klager gis medhold. 

Bransjerepresentant Maglasang fikk uventet forfall, og de øvrige medlemmene
fant det forsvarlig å behandle saken med bare én bransjerepresentant, jf.
transportklagenemndforskriften § 5-5 femte ledd.

Vedtak

Transportklagenemnda anbefaler ikke at klager gis medhold.