Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
25.08.2020

Saksnummer
2020-00012

Tjenesteytere
Widerøe

Klager har i det vesentlige anført

Klager skulle reise fra Førde til Mo i Rana via Oslo og Bodø den 2. desember 2019.
Flyvningen fra Førde med WF180 kl 06.25 til Oslo ble kansellert. Klager ble booket om
til WF184 som hadde avgang fra Førde kl 09.10, men ankom ikke Mo i Rana før kl  15.25
istedenfor kl. 11.10.

Klager krever standarderstatning på 250 euro i henhold til EU-forordning 261/2004.

Tjenesteyterne har i det vesentlige anført
Flymaskinen som skulle operere WF180 kl 06.25 den 2. desember 2019 ble innstilt
grunnet værforhold dagen i forveien:

WF173 fra Oslo til Ørsta/Volda (HOV) den 1. desember ble omdirigert til Ålesund grunnet
snøbyger i Ørsta/Volda. Neste flyvning fra Ørsta/Volda til Oslo (WF174) som skulle gått
kl 16.10 ble kansellert, og dette skapte følgeforsinkelser utover dagen. Da flymaskinen
tok opp ruteprogrammet igjen senere på dagen med WF195 (STD 17.40 ATD 19.15) var
forsinkelsen blitt på 1 time og 35 minutter. På grunn av pålagt hviletid for crewet måtte
Widerøe kansellere WF180 påfølgende morgen.

Widerøe booket om de berørte passasjerer fra WF180 til WF184 med avgang kl 09.10. Det
var ikke hensiktsmessig å få inn reserve-crew da flyvningen uavhengig av dette ville fått
like lang/lengre forsinkelse da det vil ta noe tid å få reserve-crew på plass.

Flyselskapet har lagt med dokumentasjon som metar, metar decoder og operative logger
som bekrefter de ekstra ordinære forholdene. De påpeker at duggpunkt og temperatur
er likt, noe som tilsier tåke.

Widerøe kan ikke imøtekomme klagers krav.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf EU-forordning 261/2004 artikkel 5 og 7. 

Værforhold som påvirker flytrafikken ved at det ikke er mulig å lande/ta av, kan være en
ekstraordinær omstendighet som medfører at den reisende ikke har krav på erstatning.
Dette må vurderes konkret.  

Flyselskapet Widerøe har fremlagt en logg som sier at WF173 og WF174 den 1. desember
2019 ble henholdsvis omdirigert og kansellert, grunnet snøbyger. Videre har flyselskapet
fremlagt en METAR fra 2. desember som er dagen etter at uregelmessighetene oppstod.
Widerøe hevder videre det ikke var hensiktsmessig å skaffe reservecrew på WF180 den 2.
desember kl 06.25, da forsinkelsen ville blitt like lang, muligens lengre. 

Nemnda mener at forsinkelsen ikke hadde blitt kortere dersom reservecrew hadde blitt
tilkalt.  

Nemnda mener etter dette at klager ikke har krav på erstatning.

Vedtak

Transportklagenemnda - fly anbefaler at klager ikke gis medhold