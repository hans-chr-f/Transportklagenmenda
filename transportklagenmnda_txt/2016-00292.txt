Vedtak i Transportklagenemnda - Fly

Sammendrag

Krav om refusjon av taxiutgifter som følge av forsinket flyvning.

Dato
28.11.2016

Saksnummer
2016-00292

Tjenesteytere
Norwegian

Klager har i det vesentlige anført

Klager skulle reist fra København til Oslo den 18. januar 2016 kl. 22:15 med DY0951. 

Grunnet forsinkelser på Kastrup flyplass landet flyet på Gardermoen kl. 02:10, og ikke kl.
23:25 som var planlagt ankomsttid. Klager måtte ta drosje fra flyplassen, og fikk dermed
en ekstrakostnad på kroner 1 292. 

Klager krever at Norwegian refunderer utgiften til taxi. 

Tjenesteyterne har i det vesentlige anført
Flyvningen med DY951 fra København til Oslo den 17. januar, ble dessverre forsinket
med 2 timer og 45 minutter grunnet en indikasjonsfeil ved en tidligere avgang. 

Dette var en ekstraordinær omstendighet som ikke kunne unngås, selv om alle rimelige
tiltak ble truffet. Som følge av at det er tale om en ekstraordinær omstendighet, kan
kravet om refusjon av taxi utgiftene ikke gis medhold. Dette følger av artikkel 19 i
Montrealkonvensjonen. 

Norwegian kan ikke imøtekomme klagers krav om refusjon av ekstrakostnaden til taxi.

Nemnda bemerker

Nemnda legger på bakgrunn av de foreliggende opplysninger til grunn at flyet kom 
2 timer og 45 minutter forsinket til Gardermoen, noe som førte til at tok taxi fra
flyplassen og hjem.

Norwegian er i henhold til luftfartsloven § 10-20 ansvarlig for tap som følge av
forsinkelse, med mindre selskapet godtgjør at det har tatt alle forholdsregler som med
rimelighet kan kreves for å unngå tapet, eller dette ikke har vært mulig for dem.

Norwegian har opplyst at forsinkelsen skyldtes en "indikasjonsfeil" på tidligere flygning.
Norwegian har ikke gitt noen nærmere opplysninger om dette. Opplysningen gir ikke
noe grunnlag for å vurdere om forsinkelsen kunne ha vært unngått. Norwegian har
således ikke godtgjort at de har tatt alle forholdsregler som med rimelighet kan kreves
for å unngå tapet eller dette ikke har vært mulig for dem. Forsinkelsen gir følgelig rett til
erstatning.

Klager ble påført drosjeutgifter på 1 292 kroner. Norwegian har ikke bestridt
nødvendigheten av å ta taxi. De har heller ikke kommentert klagers opplysning om at
hun fikk beskjed om at hun kunne ta taxi, og at utgiftene ville bli refundert.

Nemnda anbefaler at Norwegian erstatter klagers taxiutgifter.

Vedtak

Transportklagenemnda-fly anbefaler at Norwegian erstatter klagers taxiutgifter.