Vedtak i Transportklagenemnda - Fly

Sammendrag

Krav om erstatning for kjøp av ny billett.

Dato
19.09.2022

Saksnummer
2022-00897

Tjenesteytere
SAS

Klager har i det vesentlige anført

Klager kjøpte en SAS-billett som var tur retur Oslo – Houston – Oslo med avreise Oslo
den 6. november 2021 og retur fra Houston den 11. november 2021.

Den 24. oktober ble klager klar over at innreise til USA ikke var tillatt før den 8.
november, måtte klager derfor kansellere utreisen den 6. november. Utreisen var en
ikke-refunderbar billett, mens hjemreisen var en business billett. Utreisen ble kansellert
i god tid før reisen. Det ble kjøpt ny billett med Lufthansa med utreise den 8. november
2021. 

Klager var i god tro om at alt var i orden da utreisen var kansellert og hjemreisen fortsatt
var aktiv. Det ble ikke mottatt noen informasjon om at kanselleringen av utreise ikke
var gått i orden. Det ble heller ikke mottatt noen informasjon at kanselleringen måtte
godkjennes i et senere steg. 

Den 10. november skulle klager forberede travel ready center via United Airlines, ble det
oppdaget at returreisen den 11. november var kansellert. Reise lå fortsatt tilgjengelig i
klagers SAS app med status «notopen for check-in», og så helt normal/aktiv ut.

Klager viser til et eksempel ved kansellering av en reise på sas.no nettsiden. Det er det
samme som var gjeldene da han selv kansellerte reisen for den 6. november. 

Stegene er som følgende – velger «søk om refusjon» og her får man opp hvilken rute
som man skal søke refusjon på (utreise eller hjemreise). Klager valgte utreise og valgte
videre «fortsett» hvor så dette fremkom i teksten «er du sikker på at du vil kansellere
denne delen av bestillingen din?». Det så valgt «søk om refusjon». 

Det gis ingen informasjon i denne prosessen om at bestillingen ikke kanselleres. Det
står derimot det motsatte, at bestillingen kanselleres. Det står ikke noe om at det ikke
er mulig å kansellere kun utreise, og skjermbildene indikerer helt tydelig at det er kun
utreisen som kanselleres når man kun velger utreisen.

Klager får heller ikke senere informasjon om at «ønsket om kansellering avslås», eller om
at reisen i sin helhet blir kansellert.

Klager har snakket med kundeservice på SAS den 10. november og det hevdes at
kanselleringen ikke ble godkjent, og at det heller ikke er mulig å kun kansellere en vei på
denne typen reise. Klager hevder at han ikke hadde noen informasjon om at returreisen
ble kansellert. 

For at klager skulle komme seg tilbake til Norge måtte han kjøpe seg en ny billett som
kostet 2126 USD med Lufthansa. Retur billetten han hadde med SAS var billigere. 

Klager mener at det er SAS som har gjort feil, da han har gjort akkurat det som sas.no sin
nettside opplyser han om. Det fremkom ingen informasjon i søknaden om refusjon på at
valgt utreise kansellerte hele reisen. Det ble heller ikke informert om at kanselleringen
ble avslått eller at klager ble registrert som «no-show» i etterkant. 

Klager krever erstatning for ekstrakostnad på returbilletten på 2126 USD, samt
kompensasjon for tapt eurobonus som følge av at det var færre stopp og ikke business.

Tjenesteyterne har i det vesentlige anført
SAS har ikke avgitt uttalelse til nemnda, men opplyst til klager at klager selv har
kansellert hjemreisen og at han derfor ikke har krav på erstatning.

Nemnda bemerker

Nemnda bemerker at det fremstår uklart hva som er skjedd i saken. Klager har opplyst
at han kansellerte utreisen på nettsiden til SAS, men SAS har til klager opplyst at det var
hjemreisen han kansellerte. 

Det er vanskelig for nemnda å avgjøre en klage der påstand står mot påstand, og
sakens faktum ikke kan dokumenteres. Nemnda finner at saken avvises i henhold
til transportklagenemndforskriften §6-2 bokstav d da den reiser bevisspørsmål som
vanskelig kan klarlegges under saksbehandlingen.

Vedtak

Saken avvises