Vedtak i Pakkereisenemnda

Sammendrag

Reise til Hellas, Corfu, hotell Dassia Chandris, 3. - 10. september
2010. Krav om refusjon av utgifter for rom med havutsikt.

Dato
..

Saksnummer
274/10

Tjenesteyter
Apollo Reiser AS

Klager: X

Turarrangør: Apollo Reiser AS

Antall reisende: 2

Reisens pris: 8.426

Saken gjelder:

Reise til Hellas, Corfu, hotell Dassia Chandris, 3. - 10. september 2010.

Krav om refusjon av utgifter for rom med havutsikt.

Klager har i det vesentlige anført:

Reisen ble bestilt på nettet. For å være sikre på at de fikk havutsikt, ringte klager til Apollo og
snakket med en dame som bekreftet at det helt sikkert var i orden.

På billetten/bekreftelsen står det under romkategori bl.a. «terrasse el. markbalkong».

Ved ankomst fikk klagerne rom på baksiden av hotellet. Klagerne ble fortalt at det var
bestilt rom med Mountains view. Det viste seg videre at rommene på baksiden kun har
små balkonger. Rom med havutsikt har terrasser og kun rommene på marknivå har såkalte
balkonger.

Klagerne fikk flytte til rom med havutsikt mot å betale et mellomlegg på 90 euro.

Beløpet kreves refundert. Klagerne krever videre 15 euro for første kvelden og natten som ble
helt ødelagt. Til sammen NOK 842.

Det vises for øvrig til klagers brev.

Apollo har i det vesentlige anført:

På hotellet finnes det noen rom med havutsikt og noen rom uten. På rommene med havutsikt
tilkommer et tillegg for dette.

Klagerne har bestilt rom med balkong eller terrasse uten utsikt. Det er mulig det kom kun opp
en romkategori da klager bestilte. Det betyr i så fall at rom med havutsikt var utsolgt.

Da klagerne ikke var tilfreds med det tildelte rommet, ordnet de direkte med hotellet et annet
rom mot tillegg.

Apollo kan ikke se at det har vært mangler ved det tildelte bostedet og finner derfor ikke
grunnlag for å imøtekomme kravet om refusjon og kompensasjon.

Nemnda bemerker:

Nemnda legger på bakgrunn av de foreliggende opplysninger til grunn at klagerne ikke
bestilte rom med havutsikt. Nemnda viser til den fremlagte billett.

Her fremkommer ikke noe tillegg for havutsikt, hvilket det ville gjort dersom klagerne hadde
bestilt rom med havutsikt.

Som Apollo har påpekt, er det mulig at Apollo på bestillingstidspunktet ikke hadde igjen rom
med havutsikt, slik at klagerne ikke kunne velge dette.

Dersom Apollo likevel på telefon kort tid etter opplyste at klagerne hadde bestilt rom med
havutsikt, måtte klagerne kunne stole på dette.

Det har i utgangspunktet formodningen mot seg at en Apollo representant skal ha opplyst at
klagerne hadde bestilt havutsikt. Nemnda viser til at representanten ved en slik henvendelse
vil gå inn på bestillingen. Der ville representanten se at det ikke var betalt noe tillegg til
grunnprisen, noe som tilsier at det ikke var bestilt havutsikt og at klagerne ikke kunne regne
med å få dette. Nemnda antar at informasjonen om «balkong, terrasse eller markbalkong»
ikke ville gitt representanten noen informasjon om rommets beliggenhet.

På den annen side er det ikke grunn til å tvile på at klager oppfattet informasjonen slik at de
fikk leilighet med havutsikt. Nemnda kan ikke se bort fra at det har oppstått en misforståelse
på dette punkt, men finner ikke sannsynliggjort at Apollo kan lastes for dette.

Nemnda er etter en samlet vurdering av den oppfatning at klagerne fikk leilighet i samsvar
med det avtalte. Det er følgelig ikke grunnlag for prisavslag eller kompensasjon.

Vedtak:

Reklamasjonsnemnda for pakkereiser finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Pål Martin Andersen, Forbrukerrådet

Marianne Strømme, Solia AS

Vigdis Fiske, Amisol AS