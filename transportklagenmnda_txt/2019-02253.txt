Vedtak i Transportklagenemnda
- Kollektivreiser

Sammendrag

Frafall av ilagt gebyr ved reise med T-bane

Dato
16.10.2019

Saksnummer
2019-02253

Tjenesteytere
Ruter

Klager har i det vesentlige anført

Klager reiste med T-banen fra Stortinget til Majorstuen 8. mai 2019. Han kjøpte billett
like før han gikk inn i kontrollsonen, og skyndte seg ned på perrongen hvor han rakk T-
banen som var klar til avgang . Straks han var inne på T-banen ble han stoppet i kontroll,
hvor kontrolløren mente at klager hadde kjøpt billett for sent fordi billetten bare hadde
vært aktiv i 57 sekunder. Klager har anført at billetten var gyldig da han ble stoppet i
kontrollen, og at billett ble kjøpt før inntreden i kontrollsone. 

På overnevnte grunnlag har klager fremsatt krav om frafall av ilagt gebyr.

Tjenesteyterne har i det vesentlige anført
Ruter har anført at gebyr ble ilagt fordi klager kjøpte billett for sent. Billetten må være
bekreftet og nedtellingen startet før passasjeren går om bord på T-banen. Klagers billett
ble kjøpt under kontrollen. 

På bakgrunn av overnevnte har Ruter avvist klagers krav om frafall av ilagt gebyr.

Nemnda bemerker

Klager ble ved kontroll på T-banen 8. mai 2019 ilagt gebyr fordi han kjøpte billett for sent.

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning eller inntreden i kontrollsone. 

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig. 

Nemnda bemerker at ifølge gebyrrapport er kontroll om bord registrert startet ved
Jernbanetorget kl. 19.19. og gebyr er registrert ilagt kl. 19.20. 
Klagers billett er registrert kjøpt kl. 19.19.27.

Klager hevder at han kom på T-banen på Stortinget, dvs. holdeplassen etter
Jernbanetorget. 

Nemndas flertall, nemndas leder og bransjerepresentantene legger vekt på at det
fremgår av gebyrrapporten at klager under kontrollen opplyste at han hadde kjørt 1-2
holdeplasser, og at han kjøpte billett under kontrollen. 

Vilkårene for å ilegge gebyr var dermed tilstede og flertallet kan ikke se at det er grunnlag
for å anbefale at gebyret frafalles.  

Nemndas mindretall – forbrukernes representanter – er av den oppfatning at klager bør
få medhold i sitt krav om frafall av gebyret. Mindretallet viser til at klager har forklart
at han kom på ved Stortinget, og han har hele tiden holdt fast ved denne forklaringen.
Selskapet har ikke fremlagt sanntidslogg, en slik logg ville kunne klarlagt nærmere i
hvilket tidsrom det var mulig å stige på T-banen på Stortinget stasjon, og hvordan dette
samsvarer med klagers billettkjøp og forklaring.

Nemnda finner ikke å kunne anbefale at gebyret frafalles.

Vedtak

Transportklagenemnda for kollektivtransport finner ikke å kunne anbefale at klager gis
medhold