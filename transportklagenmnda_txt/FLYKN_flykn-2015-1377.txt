Vedtak i Transportklagenemnda - Fly

Sammendrag

Krav om standarderstatning m.m. grunnet forsinkelse.

Dato
31.10.2016

Saksnummer
1377/15F

Tjenesteyter
KLM

Klager har i det vesentlige anført:

Klager skulle reist fra Fort Lauderdale til Sandefjord via Atlanta og Amsterdam den 10 august.
2015 kl. 18:45 med KL5718. Flyvningen mellom Fort Lauderdale og Atlanta ble forsinket på
grunn av dårlig vær. Flyet fra Atlanta til Amsterdam sto fortsatt ved gate da klager kom til
gaten, men gaten var stengt. KLM nektet å åpne gaten selv om det var mange passasjerer som
ikke var kommet med. Klager mener at KLM burde ha åpnet gaten.

Klager ble booket om til en flyvning fra Atlanta 24 timer senere, hvorpå det ble en 8 timer
venting i Amsterdam. Flyet klager ble booket om til fra Amsterdam landet på Gardermoen og
ikke i Sandefjord som bestilt.

Hele reisen var booket med KLM og klager kunne ikke se at noen av flyvningene skulle flys av
Delta Airlines.

Klager fant selv hotell i Atlanta og mottok ingen forpleining.

De forhåndsbetalte setene kunne ikke benyttes på flyet fra Atlanta til Amsterdam da de fløy
med en annen type fly. Denne flyvningen blir forsinket med 2 timer på grunn av teknisk feil.
Klager mottok ingen forpleining i Amsterdam.

Den ene kofferten til klager var ødelagt ved ankomst Gardermoen.

Klager krever standarderstatning, erstatning for tapt arbeidsfortjeneste og erstatning av
utgifter.

Det vises for øvrig til klagers brev.

KLM har i det vesentlige anført:

Flyvningen KL5718, operert av Delta Airlines (DL1527), var forsinket på grunn av dårlig vær,
totalt 107 minutter. Det ble tilbudt klager ombooking på første ledige fly og tilsvarende klasse
om bord.

Ved bestilling av billetter så fremgår det av reservasjonen detaljer på hvilke flyselskap som
opererer på hvilke flyvninger. Dette fremgår også på klagers billett.

EU-forordningen gjelder ikke for flyvninger internt i USA. Flyet som var forsinket var operert av
et flyselskap som ikke er registrert i et EU-land.

KLM har erstattet klagers utgifter med kroner 2&nbsp;987 med tillegg av kroner 1&nbsp;193
for transport Oslo - Sandefjord samt refundert setegebyret.

KLM kan ikke imøtekomme klagers krav om erstatning.

Det vises for øvrig til KLM sine brev.

Nemnda bemerker:

KLM har sagt seg villig til å erstatte klagers utgifter til hotell, mat, setegebyr samt transport
mellom Oslo og Sandefjord. Nemnda antar at disse utgiftene er refundert. Dersom de ikke er
refundert, anbefales det gjort.

KLM har avvist klagers krav om standarderstatning og erstatning for tapt arbeidsfortjeneste.

Flygningen fra Fort Lauderdale til Atlanta ble forsinket med den følge at klagerne ikke rakk
sin videreforbindelse til Amsterdam. Det fremgår av klagers bestillingsbekreftelse og billett
at flygningen Fort Lauderdale-Atlanta opereres av Delta Airlines. Det er således Delta Airlines
som har ansvaret for denne flygningen, og et erstatningskrav må rettes mot dette selskap.
Dersom forsinkelsen skyldtes vanskelige værforhold, antar nemnda imidlertid at selskapet er
fritatt for ansvar (behandles etter USA-regler, som nemnda ikke kjenner).

EU-forordning 261/2004 om passasjerers rettigheter ved forsinkelser mv. kommer ikke til
anvendelse i dette tilfellet, da forsinkelsen skjedde på en innenlands flygning i USA med
et amerikansk selskap. Dette endres ikke ved at Delta er et samarbeidene selskap med
KLM, og at billetten er solgt gjennom KLM. I henhold til forordninger er det det opererende
luftfartsselskapet som er ansvarlig.

Nemnda legger til grunn at klagerne (og flere andre passasjerer) kom frem til KLMs gate i
Atlanta etter at gaten var stengt. KLM var således berettiget til å avvise klagerne. Etter at flyets
papirer er klarert, vil det kunne medføre forsinkelser om man gjenåpner gaten, noe som
igjen vil kunne få konsekvenser for andre passasjerer/flygninger. Nemnda antar at dette var
bakgrunnen for at KLM valgte ikke å gjenåpne gaten.

Nemnda finner etter dette ikke å kunne anbefale at klager gis medhold i sitt krav om
erstatning.

Vedtak:

Transportklagenemnda-fly finner ikke å kunne anbefale at klager gis medhold i sitt krav om
erstatning.

Vedtaket var enstemmig.