Vedtak i Transportklagenemnda - Fly

Sammendrag

Krav om refusjon av flybillett og standarderstatning grunnet kansellering. Covid-19.

Dato
30.06.2021

Saksnummer
2020-03556

Tjenesteytere
Norwegian Air Shuttle

Klager har i det vesentlige anført

Klager skulle reise med DY1102 fra Oslo til Berlin den 13. november 2020, men
flyvningen ble kansellert og klager har fremsatt krav om standarderstatning på 250 euro.

Tjenesteyterne har i det vesentlige anført
Norwegian har ikke avgitt kommentar til nemnda. I selskapets svar til klager er det
informert av kanselleringen kom på grunn av nasjonale restriksjoner som følge av
Covid-19, og at selskapet ikke kan imøtekomme klagers krav.

Nemnda bemerker

Norwegian har ikke avgitt noen uttalelse til nemnda. Nemnda treffer vedtaket
på grunnlag av opplysningene som er fremkommet tidligere i saken, jf.
transportklagenemndforskriften § 5-3 tredje ledd.

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Norwegian har ikke avgitt uttalelse til nemnda. Til klager har flyselskapet forklart at
kanselleringen skyldtes covid-19: "This disruption was caused by the travel restrictions
imposed by national authorities as a result of COVID-19." Nemndas flertall, lederen og
bransjerepresentantene, finner det på denne bakgrunn sannsynliggjort at kanselleringen
skyldes nasjonale restriksjoner som følge av covid-19. Covid-19 er en slik omstendighet
som fritar for standarderstatning etter forordningen, og flertallet mener at flyselskapet
har sannsynliggjort at kanselleringen ikke kunne vært unngått selv om alle rimelige tiltak
var truffet. Flertallet mener derfor at det ikke er grunnlag for standarderstatning. 

Mindretallet, forbrukerrepresentanten, mener at selskapet ikke har godtgjort at
kanselleringen skyldtes ekstraordinære omstendigheter, jf. EU-forordning 261/2004
artikkel 5 nummer 3, og at klager derfor har krav på standarderstatning, jf. artikkel
7. Det er ikke fremlagt konkret dokumentasjon som viser årsaken til kanselleringen.
Selv om mange kanselleringer i denne perioden skyldtes pandemien, vil det fremdeles
være slik at kanselleringer kan ha andre årsaker som ikke fritar selskapene for
standarderstatningsansvar. Mindretallet kan derfor ikke se at en generell forklaring
med henvisning til restriksjoner fra myndighetene er tilstrekkelig til å godtgjøre at
kanselleringen skyldtes ekstraordinære omstendigheter.

Det er usikkert for nemnda om klager har fått billettprisen refundert, og derfor kun har
krevd standarderstatning, eller om også refusjon av billetten er krevd. 

Ved kansellering har passasjeren krav på omruting eller refusjon av billetten, jf. EU-
forordningen artiklene 5 og 8. Dersom klager ikke allerede har fått refundert billettprisen,
anbefaler nemnda at klager får tilbakebetalt 406 kroner for flybilletten fra Oslo til Berlin.

Forbrukerrepresentant Sandvik fikk uventet forfall, og de øvrige medlemmene
fant det forsvarlig å behandle saken med bare én forbrukerrepresentant, jf.
transportklagenemndforskriften § 5-5 femte ledd. 

Vedtaket er fattet med den dissensen som fremgår ovenfor.

Vedtak

Transportklagenemnda anbefaler at Norwegian refunderer klagers ubenyttede billett
med kr 406 dersom dette ikke er gjort. Ut over det anbefales at klager ikke gis medhold.