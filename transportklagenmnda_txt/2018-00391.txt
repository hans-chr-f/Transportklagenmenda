Vedtak i Transportklagenemnda - Fly

Sammendrag

Krav om refusjon av nye flybilletter grunnet nektet ombordstigning.

Dato
25.09.2018

Saksnummer
2018-00391

Tjenesteytere
Norwegian

Klager har i det vesentlige anført

Klager og en medreisende ble nektet ombordstigning på Norwegians flygning DY548
fra Oslo (OSL) til Stavanger (SVG) 2. januar 2018 for bruk av kampanjekoden "UNDER26"
ved bestilling av reise der fire av seks passasjerer var under 26 år. Klager antok at
billettbestillingsprogramvaren ville forstå at kampanjekoden kun skulle gjelde for de
reisende som var under 26 år da alle reisende hadde registrert fødselsdato i brukerprofil
hos Norwegian. 

Klager måtte betale for tre nye billetter på flygningen, og krever denne kostnaden til
kroner 8 283 refundert av Norwegian

Klager foreslo å betale mellomlegget mellom lavprisbilletten og billetter bestilt med
kampanjekoden, men ble avvist. Klager følte seg presset til å kjøpe to nye billetter til
fullpris.

Klager ble ikke stoppet ved ombordstigning på øvrige flygninger på bestillingen, selv om
disse også ble bestilt med kampanjekoden "UNDER26".

Tjenesteyterne har i det vesentlige anført
Klager har benyttet kampanjekode for unge "UNDER26" for hele bestillingen, inkludert
reisende over 26 år. Kampanjekoder må brukes i egen booking for gjeldende passasjerer,
selv når det skal bookes billetter for samme flygning. 

Passasjeren er selv ansvarlig for å bestille riktig billettype, og må krysse av for at
all oppgitt informasjon er korrekt ved bestilling, samt at man har lest og akseptert
Norwegians vilkår. Norwegian avviser på ovennevnte grunnlag klagers krav om refusjon.

Nemnda bemerker

Klager ble nektet ombordstigning med sine opprinnelige flybilletter, da tre av billettene
var bestilt på feil rabattkode. Klager måtte kjøpe tre nye fullprisbilletter for å komme med
flyet.

Klager har opplyst at de bestilte billetter til hele familien via profilen til klager. De
benyttet koden Under26, og tok det for gitt at systemet kun ville registrere passasjerene
under 26 år, da alle fødselsdatoene ligger inne på profilen.

Nemnda kan forstå klagers antakelse. Det er vanskelig å forstå hvorfor feilen først ble
avdekket i gaten, og ikke allerede ved billettbestillingen. 

Norwegian har i sitt tilsvar opplyst: 

"Kampanjekoder må brukes i egen booking for gjeldende passasjerer. Dersom det
skal bookes billetter for samme flyvning for andre passasjerer må dette gjøres i egen
booking.

For å forhindre at det gjøres feil, har vi lagt inn et steg i prosessen hvor man manuelt må
krysse av for at all informasjon er korrekt, samt at man har lest og aksepterer våre vilkår.
Passasjeren har også ansvar for å påse at man bestiller riktig billettype". 

For nemnda er dette lite informativt. Nemnda kan ikke vurdere hvor tydelig
informasjonen om selve bruken av rabattkoden er, da Norwegian ikke har dokumentert
dette nærmere. Graden av klagers egen uoppmerksomhet ved bestillingen er derfor ikke
belyst.

Nemnda mener videre at Norwegians krav om at klager måtte kjøpe helt nye
fullprisbilletter virker lite rimelig i den oppståtte situasjonen. Klagerne benyttet en
rabattkode det ikke var grunnlag for, og de fikk dermed billigere billetter enn de hadde
krav på. Nemnda mener at den naturlige løsningen da må være at klagerne dekker
mellomlegget mellom alminnelig Lowfare-billetter og billigbillettene.

Vedtak

Transportklagenemnda - fly anbefaler at Norwegian refunderer klagers utgifter til nye
billetter på kroner 8 232, fratrukket mellomlegget til Lowfare-billetter som klager skal
dekke.