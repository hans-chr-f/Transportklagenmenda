Vedtak i Transportklagenemnda
- Kollektivreiser

Sammendrag

Fikk ikke åpnet RuterBillett appen under kontroll - ilagt gebyr

Dato
15.10.2019

Saksnummer
2019-00522

Tjenesteytere
Vy

Klager har i det vesentlige anført

Klager reiste 24. januar 2019 med tog fra Nationaltheatret til Kolbotn, da hun ble ilagt
gebyr fordi hun ikke kunne vise noen gyldig billett. 

Klager fastholder at hun på kontrolltidspunktet hadde gyldig billett, men at hun ikke fikk
vist frem billetten fordi hun slet med å åpne RuterBillett appen. Dette så kontrolløren,
men hvorfor han ikke noterte noe om dette i gebyret er ukjent for klager.  Klager viste
frem kvittering fra Vipps som bekreftet betalt billett, men ble likevel ilagt gebyr på 1150
kroner. 

NSB har i sitt tilsvar vist til at man selv er ansvarlig for å sørge for gyldig billett. Klager er
klar over dette, men en uventet teknisk feil i RuterBillett appen er ikke noe man legger
med i beregningen. I så fall må alle kunder med 30 dagers billett alltid sitte i betjente
vogner. 

Klager pendler til jobb og kan vise til månedlig billetthistorikk for flere år tilbake i tid. Når
det gjelder NSBs bemerkning om hennes bostedsadresse, er det riktig at den er utenfor
Ruters takstområde og at billetten det vises til er for sone 2S. Det er uansett uvesentlig
for denne saken da kontrollen skjedde like før Kolbotn, der klager skulle av og som er
innen for sone 2S. 

NSB viser til at alle Ruters billetter er upersonlig, men klager mener at det ikke er mulig
å flytte billett over i en annen app uten at det registreres på noen måte. Dersom klager
skulle flyttet billetten til en annen telefon hadde Ruter registrert dette hos seg. Klager har
selv snakket med Ruter og ifølge de var det ikke registrert noen feil i RuterBillett appen
den dagen, men det var ikke ukjent  at det kunne skje tekniske feil med RuterBillett
appen enkeltvis, uten at det nødvendigvis ble registrert hos Ruter. 

Krever at NSB frafaller gebyret på 1150 kroner.

Tjenesteyterne har i det vesentlige anført
Klager ble ilagt gebyr ved kontroll på tog 1915, etter avgang fra Oslo S, fordi hun ikke
kunne fremvise gyldig billett for reisen hun benyttet seg av. 

De utbetjente vognene på toget er tydelig merket ut- og innvendig med at det kreves
gyldig billett ved ombordstigning i vognen. Man bør derfor forsikre seg om at billett er
i orden og at den kan fremvises før man påstiger en ubetjent vogn, uansett om man
benytter app, reisekort eller papirbillett. Alternativt er det mulig å ta plass i betjent vogn
på toget. 

Klager har i ettertid av kontrollen vist til en Ruter periodebillett for sone 1 til sone 2S,
hvor billettbærer er Ruter sin mobilapplikasjon. NSB bemerker at klager har i vedlegg 004
opplyst til nemnda at hun har adresse i Spydeberg, som er et stoppested for tog 1915, og
som er utenfor Ruter sitt takstområde. 

Uansett om billettbærer er app, reisekort eller papir, så er alle Ruters billetter upersonlig.
Dersom man i ettertid kan vise til at man har betalt for en billett som var gyldig på
kontrolltidspunktet, så endrer det ikke på at billetten er upersonlig og at klager ikke
kunne fremvise gyldig billett ved kontroll. Når det fremvises billett i ettertid, så vet NSB
ikke hvem eller hvilken enhet som har disponert denne på kontrolltidspunktet. Dette
gjelder for så vidt også papirbilletter og billetter på reisekort. 

Før NSB svarte klager ble Ruter kontaktet, og de kunne opplyse om at det ikke er logget
noen feil med RuterBillett appen denne dagen, og det er ikke notert noe spesielt fra
kontrollør.

På grunnlag av ovennevnte opprettholder NSB gebyret i denne saken.

Nemnda bemerker

Klager ble ved kontroll på toget etter Oslo S i retning Kolbotn påtruffet i en ubetjent vogn
og ble ilagt gebyr da hun ikke kunne vise gyldig billett.

Det fremgår av NSBs transportvilkår § 4 C at passasjerer som ved kontroll ikke kan
fremvise gyldig billett, vil bli ilagt et gebyr. Bestemmelsen er objektiv. Gebyr kan således
ilegges selv om passasjeren ikke har opptrådt klanderverdig.

Nemnda bemerker at klager ikke kunne vise gyldig billett og vilkårene for  å ilegge gebyr
var til stede.

Klager har i ettertid fremlagt dokumentasjon som viser kjøp av en 30- dagers billett for
sone 1 og 2S den 4. januar 2019.

Det er uklart hva som er årsaken til at klager ikke fikk fram billetten på telefonen under
kontrollen. NSB har opplyst at ifølge Ruter er det ikke  registrert noen feil med Ruter
appen den aktuelle dagen. 

Ruter har etter anmodning fra nemndas sekretariat under klagebehandlingen gitt
følgende kommentar: 
" Billetten har ikke vært overført til andre apper, eller blitt
overført fra en annen app til den som er oppgitt. Den er altså kjøpt og har ligget i oppgitt
app hele tiden. Når det er sagt, så vet jo ikke Ruter hvem som eier den oppgitte appen,
den er ikke knyttet til noen form for personalia, adresse eller telefonnummer. Vanskelig
å si hva som er årsak til at hun ikke klarte å åpne appen, det er ikke noe Ruter har noen
mulighet til å se hos oss."  

Vy ( NSB) har deretter gitt følgende kommentar: 
"Igjen, vi vet ikke hvilken enhet eller hvem som har disponert en
enhet på kontrolltidspunktet når det gjøres henvisning i ettertid, at
en billett ikke er overført endrer ikke på det, eller på at det ikke
ble presentert billett ved kontroll , og vi frafaller generelt ikke
gebyr mot at det fremvises billett i ettertid og kan ikke se at det
er noen hjemmel for å skulle gjøre det. Forespurt kontrollseddel og
elektronisk lagret informasjon fremkommer i vedlegg «bong»." 

Nemndas flertall - forbrukernes representanter og bransjerepresentant Hege Forsberg
Krogh – er av den oppfatning at gebyret grunnet sakens spesielle omstendigheter og
innhentede faktaopplysninger bør frafalles. Flertallet peker på at det klare utgangspunkt
er at man må kunne fremvise gyldig billett i ubetjent vogn.  Den reisende må også
være ansvarlig for at egen mobiltelefon fungerer som den skal. Flertallet er imidlertid
enig med klageren i at den reisende ikke kan råde over tekniske feil som oppstår i
billettapplikasjonen eller manglende dekning, når man først har satt seg på toget. Hva
som var den konkrete årsaken i dette tilfellet er uklart. Klager opplevde problemer
med å få åpnet applikasjonen. Rapporten Vy har fremlagt sier ikke noe om dette, kun
at årsak til gebyrileggelsen var «ingen billett». Flertallet finner det ut fra fremlagte
dokumenter sannsynliggjort at klager har kjøpt en 30-dagersbillett for sone 2S og 1 den
04.01.2019, tilhørende oppgitt App-ID. Videre fremgår det av tilbakemelding fra Ruter
hvor det bekreftes at «billetten har ikke vært overført til andre apper, eller blitt overført
fra en annen app til den som er oppgitt …». Totalt sett finner flertallet det tilstrekkelig
sannsynliggjort at klager på tidspunktet for ileggelse av gebyr var i besittelse av en 30-
dagersbillett som var gyldig på strekningen hun ble ilagt gebyr, men at det var tekniske
problemer som forhindret henne fra å vise frem denne til kontrolløren.

Nemndas mindretall - nemndas leder og bransjerepresentant Heidi Hansen - finner
etter en samlet vurdering å måtte holde fast ved prinsippet om at det er klagers ansvar
å kunne vise gyldig billett. Den reisende kan lett sjekke billetten  på telefonen før
påstigning på toget og gå på betjent vogn dersom det er problemer. Det er også klagers
ansvar at telefonen fungerer derunder blant annet at det er tilstrekkelig dekning på
telefonen. 

Mindretallet har forståelse for at gebyret oppleves som en streng reaksjon. Av hensyn til
reiseforetakenes behov er det imidlertid nødvendig å ha en konsekvent praksis da det er
ulike årsaker til at reisende ikke kan vise gyldig billett.

Vedtak

Transportklagenemnda Kollektivtransport anbefaler at klager gis medhold.