Vedtak i Pakkereisenemnda

Sammendrag

Krav om prisavslagets størrelse ved avbrutt studieår i utlandet.

Dato
18.06.2020

Saksnummer
2020-00837

Tjenesteytere
EF Education First AS

Klager har i det vesentlige anført

Klagen gjelder kurset "Et studieår i utlandet", Nice for en person i perioden fra
15.09.2019. Varighet 36 uker. Totalpris 144 108 kroner.

Under en utdanningsmesse rundt årsskifte 2018/2019 fikk klagers barnebarn utlevert
to brosjyrer fra EF; ”Språk i utlandet” og ”Studieår i Utlandet”, en oransje og en grønn
brosjyre. Begge refererer til studieår i utlandet til en pris av 139 900 kroner, og begge
avsluttes med generelle betingelser med tilnærmet identisk innhold, bortsett fra at den
oransje versjonen gir hel refusjon av ikke benyttede uker ved forkortning, mens den
grønne velger å kun gi 50 % av studentservicedelen.

Klagers barnebarn skrev kontrakt med EF-språkskolen i anledning påmelding kurset
”Studieår i utlandet”. Det svarte ikke helt til forventningene, og hun avsluttet kurset etter
14 av de 36 ukene kurset skulle vart. Ifølge katalogen ”Studieår i utlandet”, en grønn
utgave, skulle hun da få igjen penger for resterende uker av kurset, minus halvparten av
studentservicedelen, noe hun har fått. 

Klagers spørsmål gjelder det faktum at da hun ble introdusert til kurset, fikk hun
også en annen katalog, ”Språk i utlandet”, en oransje utgave, som, slik klager ser
det, beskriver nøyaktig det kurset hans barnebarn har gått på. Samme pris, samme
timeantall, samme timefordeling, samme kurslengde, samme starttidspunkt, samme
innholdsbeskrivelse, samme kursnavn, samme kurssted. Alt er det samme, bortsett fra at
her sier de generelle reglene at hele det resterende kursbeløpet skal tilbakebetales, uten
begrensningen av halve studentservicedelen. Forskjellen utgjør ca. 20 - 2 5 000 kroner,
noe som utgjør en vesentlig forskjell.

Klager bestrider ikke at hans barnebarn har skrevet under på en kontrakt som viser
til den grønne utgaven hun fikk tilsendt av EF. Imidlertid mener klager at den andre
katalogen ville gjort samme nytten og gitt brukeren en mer fordelaktig avtale. Klager
stiller spørsmål ved om EF kan markedsføre to identiske tilbud med så forskjellige
økonomiske konsekvenser. Ettersom administrative kostnader som påmeldingsavgift,
avbestillingsbeskyttelse og forsikring allerede er betalt, og ikke kreves refundert, ser
klager ikke noen utgifter som pålegges skolen, da den obligatoriske oppsigelsesfristen på
fire uker før avslutning ble fulgt. Klager mener derfor at de i overkant av 20 000 kronene
derfor synes å være uten motytelse.

Klager anfører at han mener å gjenkjenne studentens kurs i katalogen EF "Språk i
utlandet", mens EF mener det går klart frem at dette er to forskjellige kurs. 

Klagers krav: 84 566 kroner basert på 100 % av studentservicedel og undervisningsdelen
for resterende del av kurset.

Det vises for øvrig til korrespondanse fra klager.

Tjenesteyterne har i det vesentlige anført
EF Education First har flere programmer, blant annet språkreiser for barn og ungdom,
utveksling på videregående og språkkurs/studier i utlandet. Studenten har fått tilsendt
brosjyrer fra to av deres programmer, EF Språkkurs og EF Studieår i Utlandet. Sistnevnte
er programmet denne studenten valgte å melde seg opp til. Det er viktig å skille mellom
disse programmene i denne saken. Det er riktig at man kan reise med EF Språkkurs i
et år, men det vil alltid gagne studenten som reiser i 5 måneder eller lengre å velge EF
Studieår. Pris for 36 uker med EF Språkkurs vil ha en høyere kursavgift enn kursavgiften
til EF Studieår. Pristilbudet sendt til studenten den 25.04.2018 gjaldt 36 uker hos EF
Studieår i Utlandet, og det er dette programmet studentens kursavgift er basert på ved
påmelding.

Før melding om terminering ble bekreftet fikk studenten tilbud om tilrettelegging.
Dette valgte studenten å ikke benytte seg av. EF Education First har dermed ikke hatt
muligheten til å rette opp det studenten var misfornøyd med. Den 22.11.2019 mottok
EF skriftlig beskjed fra skolen om terminering av kurs. Studenten har også signert at
hun forstår at refundering blir gjort i henhold til lokale betingelser. Dette dokumentet
har EF lagt ved i tilsvaret. Den 26.11.2019 fikk studenten påminnelse om at generelle
betingelser for terminering av kurs følger generelle betingelser.

EF Education First viser til generelle betingelser for nedkorting av studieopphold ved EF
Nice. Studenten har signert en studentkontrakt hvor de generelle betingelsene er forstått
og akseptert. Denne kontrakten er tidligere lastet opp av klager.

For terminering av kurs etter kursstart gjelder følgende: Alle avmeldinger må gjøres
skriftlig. For undervisningsdelen vil du motta full refusjon for alle ukene etter 4 uker fra
kanselleringsdatoen og 50 % av studentserviceavgiften for resterende uker. En delvis
passert uke ansees som en full uke. Dersom studenten avbryter programmet etter de
gitte fristene listet under avsnittet om studiekalender i EFs generelle betingelser, vil EF
beholde gjenværende undervisnings- og studentservicedel av studiet og ingen refusjon
vil bli gitt. EF er ikke forpliktet til å refundere studenter hvis kurs er avsluttet grunnet
brudd på EF s regler eller lokale lover på studiestedet.

Refusjonsdato for studieår med oppstart 16.09.2019 er den 20.12.2019. Studenten sa fra
før denne fristen og fikk derfor refundert på bakgrunn av generelle betingelser.

EF kan ikke se at det foreligger grunnlag for ytterligere prisavslag.

Det vises for øvrig til korrespondanse fra EF Education First AS.

Nemnda bemerker

Klager har fremmet krav om full refusjon for reises kostnader. 

Etter nemndas vurdering omfattes ikke studiereise av pakkereiselovens bestemmelser jf.
pakkereiseloven § 5 bokstav b. 

Det fremgår av Prop 54 L at bosetting omfatter innkvartering som skjer «med tanke
på bosetting», altså langvarig innkvartering. Hva som anses som «langvarig» er ikke
presisert. En retningslinje vil være om innkvarteringen, for eksempel ved et språkkurs,
går utover lengden på hva som kan anses som en «normal» ferie, jf. kommisjonen
i ekspertgruppemøte. Innkvartering i forbindelse med langvarige språkkurs bør
derfor ikke anses som reisetjeneste, i henhold til fortalen. "Når det her er snakk om
studieopphold over en lengre periode som ikke har ferie som hovedformål, kommer ikke
pakkereiselovens bestemmelser til anvendelse på forholdet." Saken skal da avvises.

Vedtak

Pakkereisenemnda anbefaler at saken avvises.