Vedtak i Transportklagenemnda - Fly

Sammendrag

Krav om standarderstatning som følge av
kansellert avgang på grunn av mangel på crew.

Dato
10.11.2020

Saksnummer
2020-01111

Tjenesteytere
Widerøe

Klager har i det vesentlige anført

Klager og hennes reisefølge skulle reise med WF516 den 8. januar 2020 fra Bergen kl.
17.05 og ankomme Molde kl. 18.00. Flyvningen ble kansellert som følge av mangel på
crew. De ble ombooket til Molde via Oslo med SAS. De ankom Molde med en forsinkelse
på mer enn tre timer.

Klager krever 250 euro pr. person i standarderstatning i henhold til EU-forordning
261/2004 for forsinket ankomst.

Tjenesteyterne har i det vesentlige anført
Klagers fly kom fra Haugesund til Bergen som WF506 og skulle gå fra Bergen til Molde
som WF516. Rett før avgang kl. 15.58 fra Haugesund meldte styrmannen seg syk. Etter
ankomst Bergen gikk han derfor av. Det ble forsøkt å skaffe ny styrmann uten hell. Dette
var såpass nær avgangstiden fra Bergen at det uansett ville ført til en større forsinkelse.
Crew om blir kalt ut har krav på 90 minutters utkalling og 45 minutter innsjekk, totalt 2
timer og 15 minutter. Det var ingen igjen på stand by crew i Bergen på grunn av en rekke
hendelser og Widerøe fikk heller ingen respons på sms da de forsøkte å skaffe crew.

Kanselleringen av WF516 skyldtes plutselig oppstått sykdom hos et besetningsmedlem
og Widerøe kan ikke imøtekomme klagers krav om standarderstatning.

Nemnda bemerker

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.

Widerøe har opplyst at kanselleringen av WF516 skyldtes at styrmannen meldte seg syk
rett før avgang på innkommende flyvning til Bergen og derfor måtte gå av i Bergen da
han ikke kunne fly videre til Molde.

Sykdom blant besetningen kan være en ekstraordinær omstendighet som medfører
at den reisende ikke har krav på erstatning. Sykdom hos besetningen oppstår fra tid
til annen. Flyselskapet må være forberedt på dette, og må ha en beredskapsplan for
håndtering av påregnelig sykdom. Sykdom kan likevel oppstå så plutselig eller i et slikt
omfang at flyselskapet ikke har mulighet til å unngå innstilling av en eller flere avganger.
Dette må vurderes konkret.

Widerøe har fremlagt trafikkloggen som viser at styrmannen meldte seg syk rett før
avgang på foregående flyvning fra Haugesund til Bergen. Widerøe har forklart og lagt
ved dokumentasjon på at alt av stand by crew var brukt opp. Det er ikke noe krav om
at flyselskapene har full bemanning på alle flyplasser til enhver tid for å ta høyde for
forsinkelser eller kanselleringer. 

Nemnda legger på bakgrunn av dette til grunn at selskapet har godtgjort at
kanselleringen ikke kunne vært unngått selv om alle rimelige tiltak var truffet.
Kanselleringen gir etter dette ikke rett til standarderstatning, og nemnda anbefaler at
klager gis medhold i sitt krav.

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda - fly anbefaler at klager ikke gis medhold.