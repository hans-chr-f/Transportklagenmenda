Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
29.01.2019

Saksnummer
2018-01938

Tjenesteytere
Norwegian

Klager har i det vesentlige anført

Klager reiste med Norwegians flyvning D88436 fra Tromsø (TOS) til London - Gatwick
(LGW) 18. mars 2018 kl. 19.45. Flyvningen ble imidlertid forsinket med cirka tre og en halv
time. Klager har på bakgrunn av forsinkelsen fremsatt krav om standardkompensasjon i
henhold til EU-forordning 261/2004 på 400 euro.

Tjenesteyterne har i det vesentlige anført
Norwegians flyvning D88436 fra Tromsø til London - Gatwick 18. mars 2018 ble forsinket
med tre timer og 29 minutter. Forsinkelsen skyldtes blant annet værforholdene i
Tromsø denne dagen. Selskapet viser til fremlagt logg hvor det fremgår at 20 minutter
av forsinkelsen skyldtes værforholdene og 28 minutter skyldtes restriksjoner fra
flyveledertjenesten (ATC). Slike restriksjoner blir gjerne iverksatt ved værproblemer, da
det kreves ekstra arbeid på flyplassen i forbindelse med brøyting, avising av fly eller
lignende. Dette er restriksjoner som ikke flyselskapene kan påvirke. 

Værforholdene og restriksjonene på flyplassen må anses som ekstraordinære
omstendigheter i henhold til EU-forordning 261/2004. Dersom de nevnte forsinkelsene
trekkes fra, er den totale forsinkelsen to timer og 39 minutter. Forsinkelsen vil da være
under tre timer, og passasjeren vil ikke ha rett til kompensasjon, jf, EU-forordning
261/2004 og EU-domstolens avgjørelser i C-402/07 (Sturgeon) og C-315/15 (Pešková).
Den sistnevnte avgjørelsen gir flyselskapene adgang til å trekke fra forsinkelse som
skyldtes ekstraordinære omstendigheter. Kompensasjon skal kun betales i de tilfeller
hvor forsinkelsen, med fradrag for ekstraordinære hendelser, overstiger tre timer ved
ankomst til endelig destinasjon. 

Norwegian anfører at de ovennevnte forhold utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
forsinkelsen ikke kunne vært unngått selv om alle rimelige tiltak ble truffet. Selskapet
avviser på dette grunnlag klagers krav om standardkompensasjon.

Nemnda bemerker

Norwegians flyvning D88436 fra Tromsø til London - Gatwick 18. mars 2018 ble forsinket
med tre timer og 29 minutter ved ankomst til London. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

På bakgrunn av fremlagt dokumentasjon i saken legger nemnda til grunn at totalt 48
minutter av forsinkelsen skyldtes værforhold og restriksjoner ved flyplassen i Tromsø.
Det er ikke forklart hva resten av forsinkelsen skyldtes. 

Det følger av EU-dom C-315/15 (Pešková) at i tilfeller der en forsinkelse ikke alene skyldes
ekstraordinære omstendigheter som ikke kunne vært unngått selv om alle rimelige
tiltak var truffet, skal man ved vurderingen trekke den del av forsinkelsen som skyldes
ekstraordinære forhold fra den samlede forsinkelsen. 

Nemnda legger til grunn at 48 minutter av forsinkelsen skyldtes værforhold og
restriksjoner ved flyplassen, mens de resterende 161 minuttene ikke er dokumentert. 

Nemnda mener at forsinkelsen som følge av værforhold og restriksjoner ved flyplassen
må anses som en ekstraordinær omstendighet i forordningens forstand. Nemnda mener
videre at forsinkelsen ikke kunne vært unngått selv om alle rimelige tiltak ble truffet.
Når denne forsinkelsen trekkes fra den samlede forsinkelsen, gir det ikke grunnlag for
erstatning i henhold til forordningen, da denne forsinkelsen ikke overstiger tre timer. 

Nemnda kan ikke se at klager har krav på standarderstatning eller erstatning på annet
grunnlag.

Vedtak

Transportklagenemnda  - fly anbefaler ikke at klager gis medhold.