Vedtak i Transportklagenemnda - Fly

Sammendrag

Krav om refusjon av nyinnkjøpte togbilletter.

Dato
24.05.2022

Saksnummer
2022-00424

Tjenesteytere
Norwegian Air Shuttle

Klager har i det vesentlige anført

Klager skulle reise med Norwegian fra Stavanger til Stockholm via Oslo den 5. januar
2022. Avgang var kl. 06:30 og ankomst kl. 09:30.
DY521 fra Stavanger til Oslo ble kansellert den 15. desember 2021. 

Klager ble booket om til ny avgang fra Stavanger kl. 09:25 med ankomst Stockholm kl.
16:00.
Klager hadde bestilt togbilletter fra Arlanda til Linköping som korresponderte
med opprinnelig ankomst Stockholm, og måtte kjøpte nye billetter som følge av
ruteendringen med Norwegian.

Klager krever refusjon av de nyinnkjøpte togbillettene.

Tjenesteyterne har i det vesentlige anført
Vedrørende flyvning DY521 05.01.2022 fra Stavanger (SVG), via Oslo (OSL) til Arlanda
(ARN) for 1 passasjer. 
Klager krever erstatning for nye togbilletter som følge av at flyvning DY521 05.01.2022
ble kansellert, og klager booket om til en annen flyvning senere på dagen. Kravet er på
604 NOK.

Utgiftene til nye togbilletter er pådratt etter at flyvningen var gjennomført, det er
dermed utgifter som ikke kan dekkes med hjemmel i forordning (EF) nr. 261/2004.
Passasjerer kan likevel ha krav på å få slike utgifter dekket etter nasjonale regler eller
Montrealkonvensjonen artikkel 19. 

Nye togbilletter fremstår som en påregnelig utgift for klager. Slik det fremgår av
klagers vedlegg, ble klager informert om kanselleringen og den nye avgangen allerede
15.12.2021. Det var dermed ingen grunn til at klager ikke kunne avbestilt sine togbilletter
og kjøpt nye til en tilsvarende pris allerede på dette tidspunktet. Klager valgte derimot
å vente med dette helt til ankomst ved Arlanda flyplass, og kjøpte nye togbilletter på
dette tidspunktet slik klager redegjør for. Når Norwegian informerer om en ruteendring
mer enn 2 uker i forkant av flyvningen, har passasjeren mulighet til å planlegge andre
reiseplaner på et tidlig tidspunkt. Klager kan dermed ikke anses å ha hatt noe tap som
Norwegian kan holdes ansvarlig for, da dette tapet kunne vært unngått hvis klager hadde
foretatt seg endringer da de fikk beskjed om den nye avgangen.

Klagers togbilletter er dermed ikke å anse som et upåregnelig tap grunnet den sene
ankomsten. Norwegian kan således ikke imøtekomme krav om erstatning for nye
togbilletter.

Videre har Norwegian tatt stilling til om klager kan ha rett på standarderstatning etter
EU forordning 261/2004 om flypassasjerers rettigheter. Det følger av forordning (EF) nr.
261/2004 artikkel 5 punkt 1 bokstav c) at passasjerer har krav på standarderstatning ved
kanselleringer, med mindre de blir informert om kanselleringen 2 uker før avgang, jf.
underpunkt (i). I vår sak ble klager informert om kanselleringen og den nye avgangen
15.12.2021, slik som nevnt tidligere. Da klager ble informert om ruteendringen mer enn 2
uker før avgang, har passasjerene ikke krav på erstatning etter forordningen.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7. Regelen
gjelder ikke dersom passasjeren har fått informasjon om endringen minst to uker
før planlagt avgangstid. I dette tilfellet fikk klager beskjed om kanselleringen den
2. september 2021, mer enn to uker før avgang. Klager har etter dette ikke krav på
standarderstatning

Klager krever refusjon av nye togbilletter fra Arlanda til Linköping til 604 SEK som følge av
at flyselskapet endret opprinnelig avgangstid.

På grunn av endring til senere avgangstid fra Norwegians side kunne ikke klager
nyttiggjøre seg av forhåndsbetalte togbilletter og måtte kjøpe nye togbilletter. Slike
utgifter er det ikke grunnlag for å kreve dekket etter EU-forordningen. Et flyselskap er
imidlertid ansvarlig etter luftfartsloven § 10-20 for tap som er en direkte følge av en
forsinkelse, med mindre selskapet godtgjør at det har tatt alle forholdsregler som med
rimelighet kan kreves for å unngå tapet. Etter nemndas syn må dette gjelde tilsvarende
der et flyselskap påfører en passasjer et tap ved å endre avgangstid. Nemnda finner ikke
grunnlag for å konkludere med at flyselskapet hadde gjort alt som med rimelighet kunne
kreves for å unngå tapet. Nemnda mener derfor at Norwegian Air Shuttle må dekke
klagers utgifter til ny togbillett med SEK 604.

Vedtak

Transportklagenemnda anbefaler at Norwegian Air Shuttle må erstatte klagers nye
togbillett med SEK 604.