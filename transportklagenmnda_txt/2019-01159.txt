Vedtak i Transportklagenemnda
- Kollektivreiser

Sammendrag

Manglet gyldig billett

Dato
13.05.2019

Saksnummer
2019-01159

Tjenesteytere
Ruter

Klager har i det vesentlige anført

Klager har fremsatt klage på gebyr ilagt av Ruter 3. februar 2019. 

Klager viser til at føreren av bussen ikke ville la han betale for billett i form av kontanter,
og da han oppsøkte Ruters personell på bussen ble han ilagt gebyr for manglende
billett. 

Hele situasjonen med kontrollørene opplevde klager som truende, og han følte seg
trakassert. Klager ble kalt idiot og dyttet av bussen, noe som resulterte i at han holdt på
å falle og grep etter det første som var innen rekkevidde. Dessverre var dette skjerfet til
den ene kontrolløren, som reagerte med å slå til klager. Situasjonen kom ut av kontroll
og klager ba kontrollørene tilkalle politi. Politiet ankom stedet og klager anmeldte saken.
Klager viser her til vedlagt beskrivelse av hele hendelsesforløpet. 

Klager understreker at han ikke under noen omstendighet akter å betale gebyret. Han
gjorde det klart fra han steg ombord i bussen at han ønsket å betale billett kontakt hos
føreren, men ble isteden behandlet som en kriminell fordi han ikke hadde elektronisk
billett, noe som heller ikke er påkrevd av Ruter. 

Klager krever at Ruter frafaller gebyret.

Tjenesteyterne har i det vesentlige anført
Klager ble ilagt gebyr på bussen 3. februar 2019 fordi han ikke hadde gyldig billett. Billett
kan kjøpes av fører om bord. Ruter har ingen krav om bruk av elektronisk billett, og på
selskapets nettside står det blant annet: 

"Om bord

Buss og båt
Rekker du ikke kjøpe billett før du reiser, kan du kjøpe enkeltbillett om bord på buss og
båt. Husk at det er dyrere enn om du kjøper den på forhånd. Du må betale kontant og vi
tar ikke imot større sedler enn 200 kroner."

Hendelsesforløpet i denne kontrollen spriker noe på punktet om hva som ble sagt og
gjort foran hos fører. Kontrollør og fører opplyser at klager ønsket å betale med en 500
kroners seddel, noe fører sa at han ikke kunne ta i mot, og at klager ikke hadde mindre
beløp. Ifølge dem informerte klager først i ettertid at han hadde mynter til å betale med.
Ruter forholder seg til opplysninger fra kontrollør og fører i denne saken. 

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble ved kontroll på bussen 3. februar 2019 ilagt gebyr fordi han ikke hadde noen
gyldig billett. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Nemnda bemerker at klager og kontrollørene på noen punkter har ulike forklaringer. 

Nemnda finner følgende faktum sannsynliggjort: Klager ville kjøpe billett med en
femhundre kroner seddel. Sjåføren sa han ikke kunne ta imot sedler større enn tohundre
kroner og spurte om klager hadde noe mindre. Klager gikk imidlertid innover i bussen og
hadde ikke billett da kontrollørene kom.

Vilkårene for å ilegge gebyr var dermed til stede. 

Nemnda har merket seg at klager under kontrollen greide å finne tilstrekkelig med
mynter, men dette var for sent. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.