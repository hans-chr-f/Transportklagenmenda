Vedtak i Transportklagenemnda - Fly

Sammendrag

Krav om erstatning grunnet kansellering.

Dato
05.06.2018

Saksnummer
2017-02230

Tjenesteytere
Supersaver
Alitalia

Klager har i det vesentlige anført

Klager skulle reise hjem fra Roma til Bergen via Amsterdam den 20. mars 2017 med
Alitalias flight AZ108 og KLMs flight KL1189. Mens klager befant seg i Roma fikk hun
beskjed om at AZ108 mellom Roma og Amsterdam kl 08.30 var kansellert, og at hun
var satt opp på samme fly et døgn tidligere. Avgangen mellom Amsterdam og Bergen
var midlertidig ikke booket om, og klager fikk beskjed av reisebyrået om å skaffe hotell i
Amsterdam selv.

Klager stiller seg sterkt kritisk til behandlingen hun har mottatt av Supersaver.
Reisebyrået nektet å hjelpe klager med ombooking av siste strekning, og hun ble bare
henvist til flyselskapene. Klager mener at Supersaver er den som bør ta ansvar og
ordne opp med flyselskapene ved uregelmessigheter, og ikke overføre ansvaret på sine
kunder. 

I samtale med KLM kunne flyselskapet fortelle at KL1189 var blitt kansellert av
Supersaver. 

Klager endte opp med å kjøpe seg ny billett fra Amsterdam til Bergen via Oslo, pris
kroner 1 443, og hun pådro seg telefonutgifter. Klager krever også erstatning for tort og
svie fra Supersaver. 

Det vises for øvrig til klagers brev.

Tjenesteyterne har i det vesentlige anført
Nemnda har bedt Alitalia om uttalelse, men flyselskapet har ikke avgitt uttalelse
vedrørende saken.

Supersaver/Gotogate har i det vesentlige anført:

Gotogate er en formidler av flybilletter og står ikke ansvarlig for selve utførelsen av
reisen. Før klager fikk gjennomført sin bestilling på Gotogates nettside krysset hun av
for å ha lest regler og vilkår. Her kommer det frem at flyselskapet på kort varsel kan
kansellere en flyvning. 

Samme dag som klager reiste fra Bergen til Roma den 16. mars, kansellerte Alitalia
sin flight AZ108 mellom Roma og Amsterdam, det vises til fremlagt utskrift av
bookinghistorien. Samme dag sendte Gotogate epost til klager med informasjon
om kanselleringen og ombookingen flyselskapet kunne tilby, og ba henne bekrefte
endringen slik at Gotogate fikk oppdatert billettene. Klager skrev tilbake påfølgende dag
og ba om annet alternativ da hun ikke ønsket å tilbringe en natt i Amsterdam. I tillegg
ringte klager til Gotogate den 18. mars, hun ble da henvist til Alitalia siden det kun er de
som kan tilby andre alternativ. 

Klager anfører at KLM hevdet at Gotogate hadde kansellert KLM flyvningen mellom
Amsterdam og Roma, dette stemmer ikke. KL1189 var hele tiden bekreftet i
bestillingen.   

Ettersom klager ikke benyttet strekningen mellom Amsterdam og Bergen har Gotogate
sendt refusjonssøknad til Alitalia som står som eiere av billetten. Alitalia har ikke svart.
Flyselskapet har på nåværende tidspunkt stoppet alle utbetalinger grunnet økonomiske
problemer. Gotogate kan ikke si når flyselskapet vil gjenoppta utbetalinger. 

Gotogate kan på grunnlag av ovennevnte ikke imøtekomme klagers krav.

Det vises for øvrig til Gotogates brev.

Nemnda bemerker

Ruteendring forekommer hos de fleste flyselskap fra tid til annen. En ruteendring som
her, innebærer kansellering av en avtalt flygning, jf EU-forordning 261 / 2004 artikkel 2
bokstav l). Kansellering gir grunnlag for standarderstatning etter artiklene 5 og 7 med
mindre flyselskapet kan bevise at passasjeren har fått informasjon om endringen minst 2
uker før planlagt avgangstid. Dette gjelder enten flyreisen er kjøpt direkte fra flyselskapet
eller fra en formidler, jf EU-domstolens dom av 11.05.2017 (Krijgsman - SLM). I dette
tilfellet skjedde kanselleringen samme dag som den planlagte flygningen. Det vises til
utskrift av bookinghistorien. 

Samme dag sendte selskapet epost til klager med informasjon om kanselleringen og
ombookingen flyselskapet kunne tilby, og ba henne bekrefte endringen slik at de fikk
oppdatert billettene. Klager skrev tilbake påfølgende dag og ba om annet alternativ da
hun ikke ønsket å tilbringe en natt i Amsterdam. Da klager ringte til selskapet ble hun
henvist til Alitalia som var den som kunne tilby andre alternativ. 

Det er flyselskapene som er ansvarssubjekter etter forordningen. Formidlere av
flybilletter vil kunne bli holdt ansvarlig for tap som følge av mangelfull formidling av
informasjon på alminnelig erstatningsrettslig grunnlag. 
I dette tilfellet kan nemnda ikke se at Supersaver/Gotogate kan bebreides for mangelfull
formidling av informasjon eller annen uaktsom adferd som har påført klager et tap.
Supersaver/Gotogate er følgelig slik nemnda ser det ikke erstatningsansvarlig i denne
saken.

Før saken behandles i nemnda, skal partene gis mulighet til å uttale seg om både
faktiske- og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. forskrift om klagenemnd for flypassasjerer § 5-3.
Klagen er forelagt Alitalia som ikke har svart på henvendelsen. 

Kanselleringen gir etter nemndas syn grunnlag for standarderstatning etter artiklene 5
og 7 med 250 euro da flyselskapet ikke har godtgjort at passasjeren fikk informasjon om
ruteendringen minst 2 uker før planlagt avgangstid. Klager krever erstattet utgifter til
ny billett fra Amsterdam til Bergen via Oslo, pris kroner 1 443, og for telefonutgifter hun
pådro seg.

Nemnda legger til grunn at reisen klager kjøpte med SAS var omruting etter Artikkel 8, og
at hun følgelig har krav på å få erstattet denne utgiften i tillegg til standarderstatning på
250 euro. 

Vedtaket er enstemmig.

Vedtak

Transportklagenemnda - fly anbefaler at Alitalia betaler standarderstatning med 250
euro og erstatning for ny flybillett kr 1443 til klager.