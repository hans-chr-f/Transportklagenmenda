Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
10.04.2018

Saksnummer
2017-00983

Tjenesteytere
SAS

Klager har i det vesentlige anført

Klager skulle reise fra Kirkenes til Bergen via Oslo den 24. april 2017 kl 11.30. SK4473 fra
Kirkenes til Oslo ble forsinket frem til kl 16.16 grunnet værforhold i Oslo. Klager gjorde
SAS oppmerksom på muligheten til å ombooke ham, men fikk avslag. Klager mener
mulighetene til ombooking var tilstede, og at SAS derfor ikke har iverksatt alle rimelige
tiltak for å begrense forsinkelsen. Det var ingen tvil om at flyet ville bli vesentlig forsinket.

Ettersom SAS valgte å ikke iverksette disse tiltakene kan de ikke hevde at hendelsen var
ekstraordinær og at alle rimelige tiltak ble truffet. At det oppstår værutfordringer et sted,
kan ikke godtgjøre at alle følgefeil er ekstraordinære. 

Klager mener videre at mangel på besetning på en så stor basestasjon som Gardermoen
ikke kan anses å være ekstraordinær. 

Klager iverksatte selv tiltak for å minimere forsinkelsen, og kjøpte ny billett via Tromsø
og Trondheim med avgang kl 11.45, han unngikk dermed Gardermoen og kaoset der. På
det tidspunktet klager kjøpte billetten var ikke flyet som skulle operere SK4473 tatt av fra
Oslo enda, klager visste derfor at forsinkelsen ville bli på minst to timer. Klager stiller seg
kritisk til at SAS ikke kunne tilby ombooking til denne avgangen.

Klager stiller seg videre kritisk til at SAS heller ikke kunne tilby ombooking til et ekstrafly,
SK6300, som var satt opp til Stockholm. Dette flyet skulle gå fra Kirkenes kl 10.15, men
ble forsinket til kl 11.22. SAS hevder at klager ikke fikk være med dette flyet da det var
ferdig boardet i henhold til rutetid. Dette stemmer ikke. Da klager ankom flyplassen ca kl
09.45 spurte han SAS om han fikk være med dette flyet, men fikk avslag. Men ca kl 10.15
åpnet SAS for at ytterligere passasjerer kunne sjekke inn på dette flyet. 

Klager krever standarderstatning 400 euro i henhold til EU-forordning 261/2004. Videre
krever han refusjon av ny billett, kroner 5 629.

Det vises for øvrig til klagers brev.

Tjenesteyterne har i det vesentlige anført
SK4473 ble dessverre forsinket da avgangen før, Oslo - Kirkenes, måtte vente på
mannskap som kom fra Bergen. Det var kraftig snøvær i Oslo denne dagen som førte til
forsinkelser og hele 65 kanselleringer. SAS viser til fremlagt dokumentasjon. Værforhold
som forårsaker så mange kanselleringer vil medføre store konsekvenser for trafikkbildet
og mannskapskabalen.  

Klokken 11.20 kjøpte klager seg en ny billett via et reisebyrå, på et fly med avgang kl
11.45. På dette tidspunktet var det ikke klart hvor lang forsinkelsen ville bli, og om
det ville ble iverksatt tiltak som eventuelt å sette inn ekstrafly. Klager ble ikke tilbudt
ombooking fordi han reiste fra Kirkenes kun 15 minutter etter opprinnelig avgang med
SAS. På dette tidspunktet hadde ikke klager krav på ombooking.  

SAS har refundert klagers opprinnelige billett, kroner 1 569, men kan ikke imøtekomme
hans krav om standarderstatning eller refusjon av ny billett. 

Det vises for øvrig til SAS' brev.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Nemnda mener at flyselskapet SAS har godtgjort at verken forsinkelsen eller de
ekstraordinære omstendighetene kunne vært unngått selv om alle rimelige tiltak var
truffet:

SAS har fremlagt dokumentasjon med forklaring som viser at SK4473 fra Kirkenes til Oslo
ble forsinket grunnet kraftig snøvær på Gardermoen. At hele 65 flyvninger ble kansellert
denne dagen gir etter nemndas syn et tydelig bilde på følgene av værforholdene. SAS
kunne ikke gjort noe for å forhindre værforholdene. Forsinkelsen gir etter dette ikke rett
til standarderstatning.

Klager anfører at SAS hadde mulighet til å booke ham om på avgangen kl 11.45 eller på
et ekstrafly som var satt opp til Stockholm rundt samme tidspunkt. 

En passasjer har krav på ombooking snarest mulig til endelig bestemmelsessted i de
tilfeller en flyvning på mer enn 1 500 km er forsinket med mer enn tre timer, jf. EU-
forordning 261/2004 artikkel 6 og 8. Klager valgte å avbryte kontrakten med SAS og kjøpe
ny billett hos et annet selskap med avgang kun 15 minutter etter opprinnelig avgang.
Klager hadde på dette tidspunktet ikke krav på ombooking. 

Nemnda mener klager selv må bære utgiften til ny billett.

Vedtak

Transportklagenemnda - fly anbefaler ikke at klageren gis medhold.