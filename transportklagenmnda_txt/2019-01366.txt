Vedtak i Transportklagenemnda
- Kollektivreiser

Sammendrag

Krav om frafall av gebyr ved reise med buss

Dato
08.11.2019

Saksnummer
2019-01366

Tjenesteytere
Ruter

Klager har i det vesentlige anført

Klager reiste 22. februar 2019 med buss fra Helsfyr til Carl Berner. 

Med en gang klager gikk om bord i bussen begynte han å ta frem månedskortet som lå
i ryggsekken. Akkurat da han var på vei til å aktivere reisekortet kom det en kontrollør
bort og spurte om billett. Ifølge kontrolløren skulle klager aktivert billetten med en gang
han kom inn i bussen, men klager rakk ikke det fordi han løp til bussen og billetten lå i
ryggsekken. 

På ovennevnte bakgrunn har klager fremsatt krav om frafall av ilagt gebyr.

Tjenesteyterne har i det vesentlige anført
Klager ble ilagt gebyr på bussen 22. februar 2019 fordi han ikke hadde aktivert sin billett.
Billetten må aktiveres som det første man gjør ved ombordstigning. Det er ikke adgang til
å sette seg ned eller gjøre andre ting før man velger å aktivere billetten. 

Klager ble ilagt gebyr kl. 20.34. Dette tidspunktet kan ikke endres i ettertid av
kontrollørene. Billetten til klager ble aktivert kl. 20.36 som etter at gebyret var ilagt og for
sent.

Klager ble også stoppet i oktober med en billett som ikke var aktivert. Den gang valgte
kontrollørene å ikke ilegge han et gebyr, og informerte om viktigheten av å aktivere
billetten. Ruter mener derfor at klager var klar over hvor viktig det er å ha gyldig billett,
og ser ikke noen grunn til å frafalle gebyr denne gang.

Nemnda bemerker

Klager ble under kontroll på bussen 22. februar 2019 ilagt gebyr som følge av for sen
aktivering av billett.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig. 

Klager har vist til at han måtte hente frem billetten fra ryggsekken, men at han var på vei
til å aktivere billetten da kontrolløren kom. 

Ifølge fremlagt gebyrrapport startet kontrollen ved holdeplass Helsfyr T Ruters
sanntidslogg viser at bussen forlot holdeplassen kl. 20.34.28. Klager billett ble aktivert kl.
20.36.00. Vilkårene for å ilegge gebyr var dermed til stede.

Nemndas flertall, nemndas leder og bransjerepresentantene, bemerker at billetter må
aktiveres umiddelbart etter at man er kommet på bussen. 
Nemndas flertall kan ikke se at det er grunnlag for å anbefale at gebyret frafalles.

Nemndas mindretall – forbrukernes representanter – er av den oppfatning at klager
bør få medhold. Passasjeren må etter mindretallets syn få noe tid til å områ seg før
billetten blir aktivert. Etter mindretallets syn er det avgjørende hvor lang tid det tar fra
dørene lukkes til klager har blitt konfrontert med at han har vært for sent ute med å
aktivere billetten. Ut fra opplysningene som er fremlagt for nemnda legger mindretallet
til grunn at klager ble kontrollert samme minutt som bussen forlot Helsfyr, og at selve
aktiveringen ble utsatt grunnet billettkontrollen.

Vedtak fattes i samsvar med flertallets syn.

Vedtak

Transportklagenemnda Kollektivtransport finner ikke å kunne anbefale at klager gis
medhold.