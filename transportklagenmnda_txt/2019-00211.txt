Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
05.11.2019

Saksnummer
2019-00211

Tjenesteytere
Lufthansa German Airlines

Klager har i det vesentlige anført

Klager skulle reise fra Trondheim til Dublin via Oslo og Frankfurt den 3. oktober 2018 kl
17.00 med ankomst kl 22.45. Lufthansas flight LH867 fra Oslo til Frankfurt ble forsinket
slik at klager mistet sin videreforbindelse. Han ble booket om og ankom endelig
bestemmelsessted mer enn tre timer forsinket. 

Lufthansa hevder årsaken til forsinkelsen var birdstrike, klager kan imidlertid ikke se at
flyselskapet har dokumentert dette.

Klager krever standarderstatning 400 euro i henhold til EU-forordning 261/2004.

Tjenesteyterne har i det vesentlige anført
LH867 ble forsinket grunnet sent innkommet fly som følge av birdstrike på foregående
flyvning, LH858 Frankfurt-Oslo. 

Hendelsen er ikke kompensasjonsberettiget da årsaken var ekstraordinære
omstendigheter utenfor Lufthansas kontroll. 

Lufthansa kan ikke imøtekomme klagers krav.

Nemnda bemerker

Forsinkelse som medfører at passasjerene kommer mer enn 3 timer senere enn
planlagt frem til det endelige bestemmelsesstedet, utløser plikt for flyselskapet til å
betale standarderstatning med mindre selskapet godtgjør at forsinkelsen skyldtes
ekstraordinære omstendigheter som ikke kunne vært unngått selv om alle rimelige
tiltak var blitt truffet, jf EU-forordning 261/2004 artiklene 5, 6 og 7, og EU-domstolens
avgjørelser i sak Sturgeon-Condor av 19.11.2009 (C-402/07) og Nelson med flere av
23.10.2012 (C-581/10). 

Lufthansa har uttalt samt dokumentert at forsinkelsen skyldtes kollisjon med fugl
på innkommende flyvning LH858. Flymaskinen måtte av sikkerhetsmessige årsaker
gjennomgå en kontroll på Gardermoen før det kunne fortsette som LH867. 

Kollisjon med fugl er en ekstraordinær omstendighet i forordningens forstand, jf EU-
domstolens avgjørelse i saken Peskova med flere av 04.05.2017 (C-315 / 15) avsnitt 26.
Klager har etter dette ikke krav på standarderstatning.  

Nemnda kan etter dette ikke anbefale at klager gis medhold.

Vedtak

Transportklagenemnda-fly anbefaler ikke at klager gis medhold.