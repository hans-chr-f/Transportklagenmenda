Vedtak i Transportklagenemnda - Fly

Sammendrag

Krav om refusjon av billetter grunnet nektet ombordstigning.

Dato
10.03.2020

Saksnummer
2019-02671

Tjenesteytere
SAS

Klager har i det vesentlige anført

Klager med reisefølge (tilsammen to personer) skulle reise fra Oslo til New York den 23.
april 2019 med SAS. Klager ble nektet ombordstigning med den begrunnelse av at det
var problemer med ESTA (Electronic System for Travel Authorization). Klager måtte søke
på nytt og mistet dermed flyavgangen. 

Klager stiller seg kritisk til at han måtte betale for to nye flybilletter (kroner 4 270 per
billett). Han mener det er ok å betale et endringsgebyr, men ikke nye billetter.

Klager krever refusjon av to nye flybilletter, tilsammen kroner 8 540.

Det vises for øvrig til klagers brev.

Tjenesteyterne har i det vesentlige anført
Reisen som klager ble booket om til hadde en høyere pris enn den opprinnelige, da det
kun var ledige billetter i en dyrere bookingklasse. Mellomlegget for disse billettene var
kroner 4 270 per person. Da klagers billetter i utgangspunktet ikke var ombookingsbare,
tilkom også et endringsgebyr. Dette er beskrevet i vilkårene klager krysset av for å ha lest
ved bestilling av reisen. 

Det er klager og hans reisefølge som står nærmest i å bære ansvaret for disse utgiftene
da de møtte til innsjekk med ugyldig ESTA. Navnet på den ene passasjerens billett stemte
ikke overens med navnet i ESTA.  

SAS kan ikke imøtekomme klagers krav.

Nemnda bemerker

Passasjerene plikter selv å sørge for å ha nødvendige reisedokumenter, herunder visum.
Manglende visum eller innreisetillatelse kan føre til at passasjeren ikke får reise inn
i vedkommende land. Flyselskapet er ansvarlig for å kontrollere at passasjeren har
nødvendige reisedokumenter. Dersom selskapet tar med passasjerer som ikke har
papirene i orden, kan selskapet bli ilagt en bot av vedkommende lands myndigheter.
Selskapet må videre besørge retur av passasjeren.

Alle norske statsborgere trenger innreisetillatelse til USA. Klagers navn i
innreisetillatelsen stemte ikke overens med navnet i passet, og han måtte derfor søke om
innreisetillatelse på nytt før han fikk sjekke inn. Dermed mistet han flyavgangen.

Passasjerer må selv undersøke pass- og visumregler og sørge for å ha gyldige
dokumenter ved avreise. Da selskapet kontrollerte reisedokumentene på Gardermoen
og fant at klager manglet innreisetillatelse til USA, var det korrekt å nekte ham
ombordstigning. 

I forholdet mellom passasjeren og flyselskapet eller reiseselskapet er det etter nemndas
vurdering passasjeren som har ansvaret for å ha gyldige reisedokumenter. 

Reisen som klager ble booket om til hadde en høyere pris enn den opprinnelige, da det
kun var ledige billetter i en dyrere bookingklasse. Mellomlegget for disse billettene var
kroner 4 270 per person. Da klagers billetter i utgangspunktet ikke var ombookingsbare,
tilkom også et endringsgebyr. Dette er beskrevet i vilkårene klager krysset av for å ha lest
ved bestilling av reisen.

Ved bestilling av en flyreise på internett, er man selv ansvarlig for at informasjonen
som blir lagt inn er riktig. Det er viktig å sjekke at navn på reisende, kontaktinformasjon,
destinasjon, tidspunkt og liknende er riktig før bestillingen bekreftes. Det er likeledes
viktig å undersøke vilkårene nøye før bestilling av flyreisen bekreftes. Når tilbudet er
akseptert, er avtalen bindende. Når en kunde gjør en feil som i dette tilfellet, har han
ingen rettigheter utover det avtalen gir anvisning på.

Nemnda forstår at det kan virke formalistisk at det ikke uten kostnad kan foretas en
endring av en flybillett ved hendelser som i dette. Imidlertid er reglene som nevnt over,
og nemnda kan ikke se at SAS i dette tilfellet har opptrådt klanderverdig. 

Nemnda er av den oppfatning at SAS ikke er ansvarlig for at klager ikke fikk sjekket inn på
Gardermoen og finner ikke å kunne anbefale at han gis medhold.

Vedtak

Transportklagenemnda - fly finner ikke å kunne anbefale at klager gis medhold.