Vedtak i Transportklagenemnda - Fly

Sammendrag

Krav om standarderstatning grunnet ruteendring.

Dato
10.09.2019

Saksnummer
2018-03232

Tjenesteytere
Eurowings
Kiwi.com

Klager har i det vesentlige anført

Klager med reisefølge (tilsammen to personer) skulle reise fra Oslo til Bergamo via
Hamburg den 15. juni 2018 med Eurowings flight EW7195 kl 10.00 med ankomst kl 15.25.
Avgangen ble kansellert, og klager ble booket om til å reise via Berlin til Milano med
avgang kl 15.00 og ankomst kl 20.20.

Klager krever standarderstatning 400 euro per person i henhold til EU-forordning
261/2004.

Tjenesteyterne har i det vesentlige anført
Kiwi.com har ikke avgitt uttalelse til nemnda.

Eurowings har i det vesentlige anført:

Klager hadde bestilt sin reise hos Kiwi.com. Det ble meldt fra om ruteendring på EW7195
til samtlige reisebyråer den 22. mai 2018.

Hendelsen er ikke kompensasjonsberettiget i henhold til EU-forordning 261/2004, da det
ble meldt fra om ruteendringen mer enn 14 dager før avreise.  

Eurowings kan ikke imøtekomme klagers krav.

Nemnda bemerker

En ruteendring innebærer kansellering av en avtalt flygning. Kansellering gir grunnlag
for standarderstatning etter artiklene 5 og 7 med mindre flyselskapet kan bevise at
passasjeren har fått informasjon om endringen minst 2 uker før planlagt avgangstid.

Dette gjelder enten flyreisen er kjøpt direkte fra flyselskapet eller fra en formidler, jf EU-
domstolens dom av 11.05.2017 (Krijgsman - SLM).

Det er ikke bestridt at Eurowings ga beskjed til Kiwi.com om ruteendringen i tide, men
reisebyrået unnlot å videreformidle informasjonen til klager.

Det er i henhold til dom avsagt av EU-domstolen C-302/16 flyselskapene som er
ansvarssubjekter etter forordningen, også om billetten er kjøpt av et online reisebyrå
som har unnlatt å videreformidle beskjed om kanselleringen til passasjeren. Flyselskapet
er i henhold til dommen i disse tilfellene henvist til å søke regress hos den ansvarlige for
at passasjeren ikke ble informert hvis nasjonal rett åpner for det. 

Etter dette er det nemndas syn at Eurowings er erstatningsansvarlig i dette tilfellet.
Nemnda anbefaler at klager gis medhold i sitt krav på 400 euro per person.

Vedtak

Transportklagenemnda - fly anbefaler at klager gis medhold og at Eurowings betaler 400
euro per person.