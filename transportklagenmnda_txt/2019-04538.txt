Vedtak i Transportklagenemnda - Fly

Sammendrag

Krav om standarderstatning grunnet kanselleringer.

Dato
25.08.2020

Saksnummer
2019-04538

Tjenesteytere
Widerøe

Klager har i det vesentlige anført

Klager med reisefølge (tilsammen syv personer) skulle reise t/r Dublin - Sørkjosen via
London, Oslo og Tromsø den 28. juli - 3. august 2017. Widerøes flight WF946 fra Tromsø
til Sørkjosen den 28. juli (avg kl 19.20 - ank kl 19.45) ble kansellert, og begrunnelsen som
ble gitt var tåke. Klager stiller seg undrende til dette da det ikke var meldinger om tåke
noen steder i Norge på tidspunktet. Reisefølget måtte skaffe egen transport til Skjervøy,
kostnad 153 euro per person. 

WF971 fra Sørkjosen til Tromsø den 3. august (avg kl 07.20 - ank kl 07.45) ble også
kansellert. Årsaken som ble oppgitt var at flyet var forsinket på tidligere rute. 

Klager med reisefølge ble booket om og innlosjert på hotell i Tromsø. De ankom Dublin
påfølgende dag, et døgn forsinket.    

Klager krever 250 euro per person for hver av kanselleringene. Videre krever reisefølget
153 euro per person i utgifter til transport. 

Det vises for øvrig til klagers brev.

Tjenesteyterne har i det vesentlige anført
WF946 den 28. juli 2017 ble kansellert grunnet dårlige værforhold, tåke i Sørkjosen. Det
vises til fremlagt dokumentasjon.

Hendelsen er ikke kompensasjonsberettiget da årsaken var ekstraordinære
omstendigheter utenfor Widerøes kontroll. 

Widerøe kan ikke imøtekomme klagers krav.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande/ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Flyselskapet Widerøe har forklart at kanselleringen av WF946 ble kansellert som følge av
tåke i Sørkjosen. Det er fremlagt dokumentasjon på at det var tåke på tidspunktet. Sikten
var under minimumsverdiene for når det er tillatt å lande i Sørkjosen. 

Klager har etter dette ikke rett til standarderstatning for reisen til Sørkjosen.

Nemnda legger videre til grunn av klagers flyvning med WF971 den 3. august ble
kansellert. Widerøe har verken avgitt uttalelse eller dokumentert årsaken til denne
kanselleringen. Nemnda mener at flyselskapet med dette ikke har godtgjort at
kanselleringen ikke kunne vært unngått selv om alle rimelige tiltak var truffet. 

Klager har etter dette rett til standarderstatning 250 euro  for flyvningen den 3. august. 

Klager anfører at han pådro seg utgifter til transport mellom Tromsø og Skjervøy. Tapet
er ikke dokumentert. Widerøe har fremlagt dokumentasjon på at det ble satt opp
buss på strekningen mellom Tromsø og Sørkjosen. Det er uklart for nemnda hvorfor
reisefølget ikke var med bussen.  

Standarderstatningen er ment å dekke både økonomisk og ikke-økonomisk tap.
Standarderstatningen overstiger utgiftene til transport mellom Tromsø og Skjervøy (153
euro). Disse utgiftene må derfor uansett anses dekket av standarderstatningen.

Vedtak

Transportklagenemnda-fly anbefaler at Widerøe utbetaler 250 euro per person
tilsammen 1750 euro.