Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
31.01.2017

Saksnummer
2016-00337

Tjenesteytere
Norwegian

Klager har i det vesentlige anført

Klager reiste fra Tromsø (kl. 08:00) til Oslo 16. desember 2015 med DY381 og fra Oslo (kl.
11:30) til Gdansk samme dag med DY1052. 
Klager skulle landet kl. 12:55 i Gdansk men på grunn av forsinkelse så landet flyet rundt
midnatt. 

Klager krever standarderstatning på 400 Euro i henhold til EU-forordning 261/2004.

Tjenesteyterne har i det vesentlige anført
Norwegian Air Shuttle ASA har ikke avgitt uttalelse til klager. Til nemnda har Norwegian i
det vesentlige anført:

DY381 fra Tromsø til Oslo 16. desember 2015 ble forsinket med 6 timer og 40 minutter,
grunnet sent ankomst til Tromsø kvelden før grunnet vanskelige værforhold. Berørte
passasjerer mottok forpleining i form av matkuponger. 

Forsinkelsen på DY381 medførte at klager mistet sin videreforbindelse fra Oslo til
Gdansk. Norwegian booket klager om til ny avgang samme dag med SAS. 

Det vises til METAR-rapport, Movement Log og rapport fra operasjonssentralen.

Planlegging av en flymaskin over flere sektorer, som i dette tilfellet, er vanlig for å sikre
god økonomisk utnyttelse av flymaskinen. Dette understrekes i en dom i en tysk domstol
(X ZR 121/13).

I henhold til dom C-402/07 i EU-domstolen (Sturgeon-dommen), er flyselskapene
unntatt fra videre kompensasjon hvis forsinkelsen er under 3 timer, eller årsaken til
forsinkelsen er ekstraordinære omstendigheter utenfor flyselskapets kontroll som
forhindrer flyvningen. En omstendighet som er utenfor Norwegians kontroll er hendelser
som ikke er forårsaket av en handling eller unnlatelse av flyselskapet. 

Norwegian kan ikke imøtekomme klagers krav om EU-kompensasjon da hendelsen faller
under ekstraordinære omstendigheter.

Nemnda bemerker

DY381 fra Tromsø til Oslo 16. desember 2015 ble forsinket med 6 timer og 40 minutter.
Dette førte til at klager ikke rakk sin videreforbindelse til Gdansk. Han skulle opprinnelig
ha ankommet Gdansk kl. 12:55, men landet ikke før kl. 23:00, det vil si en forsinkelse på
ca. 10 timer.

Det er opplyst at klager ble tilbudt forpleining.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7, jf artikkel 5 nr. 3, jf. EU-
domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

På bakgrunn av opplysningene i saken, herunder fremlagte rapporter, legger nemnda til
grunn at årsaken til forsinkelsen var vanskelige værforhold i Alta kvelden i forveien. Flyets
forutgående avgang til Alta måtte kanselleres, og flyet returnerte til Tromsø. Besetningen
måtte da ha nødvendig hviletid. Planlegging av en flymaskin over flere sektorer er vanlig
for å sikre god økonomisk utnyttelse av flymaskinen. 

Nemndas flertall, nemndsleder og flyselskapenes representanter, mener at forsinkelsen
som følge av værforholdene må anses som ekstraordinære omstendigheter, som ikke
kunne vært unngått til tross for at alle rimelige tiltak var iverksatt. Klager har derfor ikke
rett til standarderstatning i henhold til forordningen.

Nemndas mindretall etterlyser en dokumentasjon fra Norwegian om hvorfor det var
nødvendig med 18 timers hviletid for crewet, og om hvilke tiltak som eventuelt var
iverksatt for å sette inn ekstramannskaper. Derfor mener mindretallet at det ikke er
godtgjort at alle rimelige tiltak var iverksatt.

Vedtak

Transportklagenemnda - fly anbefaler ikke at klager gis medhold i sitt krav om
standarderstatning.