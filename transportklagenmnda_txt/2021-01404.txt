Vedtak i Transportklagenemnda - Fly

Sammendrag

Krav om refusjon av flybillett grunnet kansellering som følge av covid-19 pandemien.

Dato
06.12.2021

Saksnummer
2021-01404

Tjenesteytere
Flightfinder.no
Turkish Airlines

Klager har i det vesentlige anført

Klager hadde bestilt reise hos Flightfinder med Türkish Airlines t/r Oslo - Thessaloniki via
Istanbul for reise 4. - 13. april 2020, pris kroner 3 629.

Noen dager før avreise fant klager ut ved å logge seg på flyselskapets nettside med
billettnummer, at hans flyvninger var kansellerte.  

Klager har fremlagt krav om full refusjon av flybilletten.

Tjenesteyterne har i det vesentlige anført
Flightfinder har ikke avgitt uttalelse til nemnda. Til klager har reisebyrået i det vesentlige
anført:

Flightfinder har sendt refusjonssøknad til flyselskapet. Så snart refusjonen mottas vil
denne overføres til klager med fradrag av Flightfinders administrasjonsgebyr på kroner
395. 

Türkish Airlines har i det vesentlige anført:

Türkish Airlines har refundert klagers billett til reisebyrået Flightfinder. Klager bes
henvende seg til sitt reisebyrå.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

I denne saken er det ikke fremmet krav om standarderstatning. Etter fast nemndspraksis
vurderer likevel nemnda om klager har krav på standarderstatning. 

Flyselskapet har ikke kommentert hva som var årsaken til kanselleringen, og nemnda kan
da ikke se at flyselskapet har godtgjort hva som var årsaken til kanselleringen. Klager har
etter nemndas syn derfor krav på standarderstatning på 400 euro. 

Klager krever refusjon av billetten, noe han har krav på ved kansellering i henhold til
EU-forordning artikkel 8 nummer 1 dersom han velger dette fremfor omruting. I dette
tilfellet har flyselskapet forklart at flybillettene er refundert reisebyrået Flightfinder.   

Det er i henhold til dom avsagt av EU-domstolen C-302/16 flyselskapene som er
ansvarssubjekter etter forordningen, også om billetten er kjøpt av et online reisebyrå.
Flyselskapet er i slike tilfelle henvist til å søke regress hos den ansvarlige hvis nasjonal
rett åpner for det. Dette gjelder selv om flyselskapet har utbetalt refusjonsbeløpet til
reisebyrået. 

Nemnda mener derfor at Türkish Airlines må refundere klagers billettutgifter direkte til
klager.

Vedtak

Transportklagenemnda anbefaler at Türkish Airlines utbetaler 400 euro til klager, samt
refunderer hans flybillett direkte til klager med kroner 3 629.