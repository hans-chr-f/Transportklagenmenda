Vedtak i Transportklagenemnda - Fly

Sammendrag

Krav om erstatning som følge av forsinket bagasje.

Dato
24.03.2010

Saksnummer
247/09F

Tjenesteyter
Widerøe's Flyveselskap AS

Krav om erstatning som følge av forsinket bagasje.

Klager har i det vesentlige anført:

Klager reiste 15. juli 2009 kl 10.15 med WF932 fra Tromsø til Mehamn. Ved ankomst i Mehamn
kl 12.15 manglet 1 kolli av klagers bagasje. Den savnede bagasjen kom ikke til rette før neste
dag kl 06.30. Dette medførte at klager ikke fikk reist videre, og en hel dags ferie ble spolert.
Dette ønsker klager kompensert med 250 Euro i følge EU forordningen.

Klager mener også han bør få dekket påløpne utgifter da hans bagasje ikke kom til rette før
neste dag og ikke bare erstatning for hygieneartikler slik Widerøe tilbyr ham. Det Widerøe
tilbyr er ikke dekkende for en hel dags spolert ferie for ham og hans reisefølge, samt det
merarbeidet manglende bagasje medførte for ham, og i tillegg venting i Mehamn.

Klager måtte overnatte en natt på hotell i Mehamn i påvente av sin bagasje. Widerøe ordnet
dette for klager, men han ønsker refusjon av sine utlegg, ett måltid og en taxitur til flyplassen.

Widerøe har i det vesentlige anført:

Widerøe har forholdt seg til gjeldende regelverk som gjelder ved forsinket bagasje, og klager
er blitt tilbudt standard kompensasjon i henhold til dette.

Kompensasjon i henhold til EU forordningen gjelder ikke ved forsinket bagasje.

Widerøe erstatter ikke for tapt tid for de reisene ved forsinket bagasje.

Widerøe's erstatningsansvar gjelder først etter at bagasjen anses som tapt, etter 21 dager.

Nemnda bemerker:

Widerøe er ansvarlig for tap som følge av forsinkelse, jf luftfartsloven § 10-20. Ansvaret gjelder
umiddelbart fra forsinkelsens start, forutsatt at tap er lidt.

Klager skulle på ferie og måtte vente på den forsinkede bagasje. Han ble ved dette påført
utgifter til hotell m.v. Widerøe har dekket utgifter til hotell. De plikter også å erstatte klagers
utgifter til mat samt taxi til flyplassen. Dette utgjør til sammen kr 324.

Kompensasjon etter EU forordninger er ikke aktuelt i et slikt tilfelle. Det gis kun ved
kansellering.

Vedtak:

Flyklagenemnda anbefaler at Widerøe erstatter klagers tap på kr 324.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, leder

Elise Korsvik, Forbrukerrådet

Sverre Åril, Forbrukerombudet

Vibeke Krogh Erikstad, Norwegian Air Shuttle ASA

Rolf Forsdahl, Reiselivsdirektør, HSH