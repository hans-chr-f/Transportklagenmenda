Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
06.11.2018

Saksnummer
2017-02902

Tjenesteytere
Ryanair

Klager har i det vesentlige anført

Klager og hans reisefølge på fire personer skulle reise fra Torp til Krakow den 1. mai 2017
med flight FR8507. Avgangen ble mer enn fem timer forsinket.

Klager krever standarderstatning 250 euro pr. person i henhold til EU-forordning
261/2004.

Tjenesteyterne har i det vesentlige anført
Ryanair har ikke avgitt uttalelse til nemnda. Til klager har flyselskapet i det vesentlige
anført:

FR8507 ble kansellert som følge av sikkerhetsmessige årsaker. Klager med reisefølge ble
booket om til neste avgang med FR8505.

Hendelsen er ikke kompensasjonsberettiget i henhold til EU-forordning 261/2204 da
årsaken var ekstraordinære omstendigheter utenfor Ryanairs kontroll. 

Ryanair kan ikke imøtekomme klagers krav.

Nemnda bemerker

Flyselskapet Ryanair har tross oppfordring ikke avgitt uttalelse til nemnda. Nemnda
treffer vedtaket på grunnlag av opplysningene som er fremkommet tidligere i saken, jf
transportklagenemndforskriften § 5-3 tredje ledd.

Nemnda legger således til grunn at klager og reisefølget (til sammen fire personer) kom
mer enn tre timer forsinket frem til sitt endelige bestemmelsessted Krakow. Klager har
fremsatt krav om standardkompensasjon i henhold til EU-forordning 261/2004. 

En passasjer som kommer mer enn tre timer forsinket frem til sitt endelige
bestemmelsessted har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon (C-402/07) og Nelson (C-581/10).

Ryanair har som nevnt ikke avgitt uttalelse til nemnda. Til klager har selskapet uttalt at
forsinkelsen ble forårsaket av sikkerhetsmessige årsaker. Uttalelsen er ikke nærmere
forklart eller dokumentert. Selskapet har følgelig ikke godtgjort at forsinkelsen skyldtes
en ekstraordinær omstendighet som ikke kunne vært unngått. Klager har etter nemndas
syn derfor krav på standardkompensasjon på 250 euro per person.

Vedtak

Transportklagenemnda - fly anbefaler at Ryanair betaler standarderstatning til klager
med 250 euro per person, totalt 1 000 euro for fire passasjerer.