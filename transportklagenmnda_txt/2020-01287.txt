Vedtak i Transportklagenemnda - Fly

Sammendrag

Krav om refusjon av taxiutgifter som følge av forsinket ankomst på Gardermoen.

Dato
15.12.2020

Saksnummer
2020-01287

Tjenesteytere
Norwegian Air Shuttle

Klager har i det vesentlige anført

Klager og en medpassasjer reiste med DY1875 fra Roma til Oslo den 24. september 2019.
Flyet skulle gå fra Roma kl. 20.50 og lande i Oslo kl. 23.55. Det ble imidlertid forsinket og
landet i Oslo først kl. 00.21. Klager anfører at han snakket med Norwegians personale i
Roma, som ga beskjed om at utgifter til alternativ transport hjem fra Gardermoen ville
bli dekket dersom de mistet siste buss/tog. Klager henvendte seg også til Norwegian ved
ankomst på Gardermoen, og fikk bekreftet at slike utgifter ville bli dekket. Klager anfører
videre at det ble satt opp ekstra buss til Oslo fra Gardermoen, men han og flere andre
passasjerer fikk ikke plass på denne.

Klager krever refusjon av utgifter til taxi fra Gardermoen pålydende 2000 kroner, minus
utgifter til flytoget på totalt 440 kroner.

Tjenesteyterne har i det vesentlige anført
Passasjerer kan ha krav på standarderstatning ved forsinkelser på over tre timer, jf. EU-
domstolens avgjørelse i saken C-402/07 (Sturgeon). Ettersom forsinkelsen i denne saken
er på under tre timer, har klager ikke krav på standarderstatning.

Hva gjelder transportkostnadene som oppstod ved ankomst, anføres det at utgifter til
transport fra flyplassen og hjem / til jobb er en kostnad som er forutsett og forventet,
som er fleste passasjerer må dekke etter ankomst. Ifølge EU-forordning 261/2004
er det ingen krav om at flyselskapene må refundere ekstra utgifter til transport på
ankomststedet, da slike utgifter ikke kan anses som forpleining. Norwegian vil derfor ikke
refundere transportkostnadene etter ankomst.

Nemnda bemerker

Det fremgår av luftfartsloven § 10-20 at fraktføreren er ansvarlig for tap som følge av
forsinkelse med mindre det godtgjøres at alle forholdsregler som med rimelighet kan
kreves for å unngå tapet, er tatt, eller at dette ikke har vært mulig.

Norwegian har ikke opplyst hva som var årsaken til forsinkelsen. Nemnda kan dermed
ikke se at det er godtgjort at selskapet tok alle forholdsregler som kunne kreves for å
unngå tapet, eller at det ikke var mulig å ta slike forholdsregler i dette tilfellet.

Klagers opprinnelige ankomst var kl. 23.55. Dette er såpass sent at klager burde ha hatt
en plan om alternative transportkostnader hjem. Det er noe uklart når siste offentlige
kommunikasjon gikk fra Oslo lufthavn. Nemnda er under tvil kommet til at klager har
krav på refusjon av differansen mellom klagers taxiutgifter og hva det ville ha kostet å ta
flytoget. Klager har fremlagt kvittering på at han betalte 2000 kroner for taxituren hjem
fra Oslo lufthavn. Fratrukket påregnelige utgifter til flytogtransport fra flyplassen blir
beløpet 1560 kroner.

Vedtak

Transportklagenemnda - fly anbefaler at Norwegian utbetaler 1560 kroner til klager.

Forbrukerrepresentant Maite de Geus-Cossard, Forbruker Europa, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.