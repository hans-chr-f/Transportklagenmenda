Vedtak i Transportklagenemnda
- Kollektivreiser

Sammendrag

Krav om sletting av gebyr for manglende billett.

Dato
06.12.2012

Saksnummer
43/12 J

Tjenesteyter
NSB

Krav om sletting av gebyr for manglende billett.

Klager har i det vesentlige anført:

Klager gikk på Kambo stasjon den 20.06.12 kl. 08.19 for å reise mot Oslo og hun skulle kjøpe
billett om bord. Klager synes vognene så ganske like ut og satte seg ned i en som så ut som
turistklasse. Da konduktøren kom ba klager om å få kjøpe billett, men han utstedte i stedet et
gebyr uten å forklare skikkelig hvorfor.

Klager er ikke fra Norge og har ikke reist så mye med kollektivtransport her. Klager var ikke
klar over forskjellen på betjente og ubetjente vogner og synes hun burde fått en advarsel før
det ble utstedt et gebyr. Klager krever gebyret slettet/refundert.

NSB har i det vesentlige anført:

Som det fremgår av NSBs transportvilkår vil passasjerer som ved kontroll ikke har
stemplet eller på annen måte gyldig kontrollert billett, bli ilagt gebyr fastsatt av
Samferdselsdepartementet. Passasjerene kan kjøpe billett i betjent vogn. En eventuell
kontroll i betjent vogn vil ikke gjennomføres før alle kunder har fått anledning til å kjøpe
billett av konduktøren når han/hun går gjennom vognen. Det er både utvendig og innvendig
i togsettene godt synlig merket at passasjerene må ha gyldig billett for å oppholde seg i
ubetjent vogn.

Klager ble påtruffet i ubetjent vogn den 20. juni og fikk altså gebyr basert på det objektive
kriteriet at hun ikke hadde gyldig billett. NSB finner ikke grunnlag for å ettergi gebyret klager
ble ilagt.

Nemnda bemerker:

Det fremgår av NSBs transportvilkår § 4 C at passasjerer som ved kontroll ikke kan fremvise
gyldig billett vil bli ilagt et gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig.

Selv om grunnen til at klager ikke hadde gyldig billett skyldtes at hun hadde tenkt å kjøpe
billett om bord, endrer dette ikke det faktum at klager ikke kunne fremvise gyldig billett under
billettkontrollen i en ubetjent vogn. NSBs kontrollører kunne derfor ilegge henne et gebyr i
henhold til transportvilkårene.

Det er passasjerens ansvar å ha gyldig billett. Nemnda mener det må være den reisende selv
som må lese skiltingen på vognene før man går på toget og tar plass i en betjent eller ubetjent
vogn. Skiltingen på dørene utenfor vognene og inne i togsettene er tydelig. Teksten er både
på engelsk og norsk slik at klager ville ha fått informasjonen om hun hadde lest på skiltene.
Nemnda kan ikke se at ileggelse av gebyr var feil i denne saken.

Nemnda har forståelse for at klager oppfatter det som en streng reaksjonsform å bli ilagt
gebyr i dette tilfellet. På den annen side burde klager etter nemndas vurdering ha lest
skiltingen på dørene før hun gikk på en ubetjent vogn. NSB har i slike tilfeller en rett til å
ilegge gebyr. Det må være opp til NSB eventuelt å vurdere om man i et slikt tilfelle vil frafalle
gebyret av rimelighetsgrunner. Gebyrets størrelse er godkjent av Samferdselsdepartementet
og nemnda finner ikke grunn til å vurdere dette.

Nemnda finner etter dette ikke grunnlag for å anbefale at NSBs gebyr for ugyldig billett
slettes.

Vedtak:

Transportklagenemnda - jernbane finner ikke å kunne anbefale at klager gis medhold.

Vedtaket er enstemmig.