Vedtak i Transportklagenemnda
- Kollektivreiser

Sammendrag

Frafall av ilagt gebyr ved bussreise

Dato
29.08.2019

Saksnummer
2019-02238

Tjenesteytere
Ruter

Klager har i det vesentlige anført

Klager reiste med buss fra Majorstuen til Carl Berners plass da han ble ilagt gebyr for
manglende billett. Ifølge klager var han på vei til å kjøpe mobilbillett, men ble forhindret
av at sønnen spilte på mobilen. Klager hevder at kontrollørene så dette, men likevel
valgte å ilegge klager et gebyr. 

Klager har på overnevnte grunnlag fremsatt krav om frafall av ilagt gebyr.

Tjenesteyterne har i det vesentlige anført
Klager ble ilagt gebyr på bussen 20. april 2019 fordi han ikke kunne vise noen billett.
Billetten må være bekreftet før man går om bord. Det er ikke adgang til å sette seg ned
eller gjøre andre ting før man velger å kjøpe billett. 

Klagers forklaring til nemnda spriker noe fra det som ble oppgitt som årsak til Ruter.
Uansett er det ingen av disse forklaringene som tilsier at klagers gebyr skal frafalles. 

Ruter kan på bakgrunn av dette ikke se noen grunn til å endre standpunkt i saken.

Nemnda bemerker

Klager ble 20. april 2019 ilagt gebyr på bussen fordi han ikke kunne fremvise noen billett.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig. 

Klager kunne ikke vise noen gyldig billett og vilkårene for å ilegge gebyr var til stede.

Klager opplyste ifølge gebyrrapporten at han skulle til å kjøpe, men hadde problemer
med telefonen. I klagen til nemnda viser han til at sønnen spilte på telefonen og at han
ville ikke ta telefonen fra ham med makt foran folk. 

Nemnda viser til at billett skal være kjøpt før ombordstigning og kan ikke se at noen av
de oppgitte årsaker kan gi grunnlag for å anbefale at gebyret frafalles.

Vedtak

Transportklagenemnda for kollektivtransport finner ikke å kunne anbefale at klager gis
medhold