Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
18.08.2022

Saksnummer
2022-00668

Tjenesteytere
SAS

Klager har i det vesentlige anført

Klager skulle reise fra Longyearbyen til Bodø via Tromsø den 29. mars 2022. SK4425 fra
Longyearbyen til Tromsø ble forsinket slik at klager mistet sin videreforbindelse. Hun ble
booket om og ankom endelig bestemmelsessted mer enn tre timer forsinket.

Klager krever standarderstatning i henhold til EU-forordning 261/2004.

Tjenesteyterne har i det vesentlige anført
SAS har ikke avgitt uttalelse til nemnda. Til klager har flyselskapet i det vesentlige uttalt:

Hendelsen er ikke kompensasjonsberettiget da SK4425 fra Longyearbyen til Tromsø var
forsinket under tre timer (1 time og 28 minutter).

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3.

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Flyselskapet SAS har ikke avgitt uttalelse til nemnda. Til klager har flyselskapet uttalt at
SAS ikke er erstatningspliktig da forsinkelsen var under tre timer. Klager ankom imidlertid
endelig bestemmelsessted mer enn tre timer forsinket, og har etter nemndas syn derfor
krav på erstatning. 

Nemnda anbefaler at SAS utbetaler 250 euro til klager.

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at SAS utbetaler 250 euro til klager.