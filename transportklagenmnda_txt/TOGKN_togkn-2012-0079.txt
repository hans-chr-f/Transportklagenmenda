Vedtak i Transportklagenemnda
- Kollektivreiser

Sammendrag

Krav om sletting av gebyr for manglende billett.

Dato
04.07.2013

Saksnummer
79/12 J

Tjenesteyter
NSB

Krav om sletting av gebyr for manglende billett.

Klager har i det vesentlige anført:

Den 26.09.12 tok klager toget fra Holmlia til Oslo S. Allerede på buss nr. 80 Åsbråten, som
går til togstasjonen, fikk klager feilmelding om at reisekortet ikke fungerte. Da toget kom og
konduktøren kom ut, forklarte klager fort at hun hadde fått feilmelding på bussen, men at
hun helst ville slippe å kjøpe enkeltbillett i og med at hun hadde månedsbillett. Konduktøren
sjekket klagers kort, men der var det ingen billett. Han sa det var greit for denne gangen og ba
klager henvende seg til Trafikanten/Ruter i Oslo.

Klager gikk på den aller fremste vognen, da dette blir den nærmeste for utgangen på Oslo
S, og i de fleste tilfellene også en ubetjent vogn. Kontrolløren kom 4 minutter senere. Klager
forsøkte å forklare hva som var skjedd, men møtte ingen forståelse og fikk et gebyr for
manglende billett.

Klager mener hun ikke kan noe for at hun fikk dette gebyret og finner ikke grunn til å betale.

NSB har i det vesentlige anført:

Som det fremgår av NSBs transportvilkår § 4 C vil passasjerer som ved kontroll ikke
har stemplet eller på annen måte gyldig kontrollert billett, bli ilagt et gebyr fastsatt av
Samferdselsdepartementet. Passasjerene kan kjøpe billett i betjent vogn. En eventuell
kontroll i betjent vogn vil ikke gjennomføres før alle kunder har fått anledning til å kjøpe
billett av konduktøren når han/hun går gjennom vognen. Det er både utvendig og innvendig
i togsettene godt synlig merket at passasjerene må ha gyldig billett for å oppholde seg i
ubetjent vogn.

Klager sier hun tidligere den aktuelle dagen fikk en feilmelding på bussen om at reisekortet
ikke fungerte. Ved kontakt med konduktør ble klager også gjort oppmerksom på at det ikke
var noen gyldig billett på kortet. Kunden må da naturlig nok sette seg på en betjent vogn for å
kunne kjøpe billett.

Klager ble påtruffet i ubetjent vogn uten billett, og fikk altså gebyr basert på det objektive
kriteriet at hun ikke hadde gyldig billett. NSB finner ikke grunnlag for å ettergi gebyret klager
ble ilagt.

Nemnda bemerker:

Det fremgår av NSBs transportvilkår § 4 C at passasjerer som ved kontroll ikke kan fremvise
gyldig billett vil bli ilagt et gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig.

Selv om klager mente hun hadde en månedsbillett på kortet, endrer dette ikke det faktum
at klager ikke kunne fremvise gyldig billett under billettkontrollen i en ubetjent vogn. NSBs
kontrollører kunne derfor ilegge henne et gebyr i henhold til transportvilkårene.

Det er passasjerens ansvar å ha gyldig billett. Nemnda mener det må være den reisende selv
som må lese skiltingen i vognene før man tar plass i en ubetjent vogn. Skiltingen på dørene
utenfor vognene og inne i togsettene er tydelig. Nemnda kan ikke se at ileggelse av gebyr var
feil i denne saken.

Nemnda har forståelse for at klager oppfatter det som en streng reaksjonsform å bli ilagt
gebyr i dette tilfellet. På den annen side burde klager etter nemndas vurdering ha lest
skiltingen på dørene før hun satte seg i en ubetjent vogn. Klager har opplyst at konduktøren
hun snakket med før hun gikk inn på toget, ikke fant noen billett i kortet hennes, men sa at det
var greit for denne gang og at hun måtte sjekke dette opp når hun kom til Oslo S. Klager visste
hun ikke hadde gyldig billett og burde derfor ikke satt seg i en ubetjent vogn der skiltingen
tydelig viser at man må ha stemplet eller validert gyldig billett for å kunne ta plass i vognen.

Det må være opp til NSB eventuelt å vurdere om man i et slikt tilfelle vil frafalle gebyret av
rimelighetsgrunner. Gebyrets størrelse er godkjent av Samferdselsdepartementet og nemnda
finner ikke grunn til å vurdere dette.

Nemnda finner etter dette ikke grunnlag for å anbefale at klager gis medhold.

Vedtak:

Transportklagenemnda - jernbane finner ikke å kunne anbefale at klager gis medhold.

Vedtaket er enstemmig.