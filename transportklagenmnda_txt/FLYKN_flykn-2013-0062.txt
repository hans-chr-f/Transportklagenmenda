Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
09.07.2013

Saksnummer
062/13F

Tjenesteyter
SAS

Krav om standarderstatning grunnet kansellering.

Klager har i det vesentlige anført:

Klager skulle reise fra Oslo til Brüssel den 29. oktober 2012 med SK4745 kl. 16:15. Etter flere
timers venting på Gardermoen fikk hun melding om at flyet var kansellert. Klager ble booket
om til neste ledige fly dagen etter kl. 08:15, og ankom Brüssel 16 timer forsinket.

Klager mener flyet ble kansellert av operasjonelle årsaker. SK4745 til Brüssel ble ikke
kansellert som følge av vær, men i stedet omdirigert til en annen destinasjon, Stockholm. Det
var ikke dårlige værforhold i Brüssel denne dagen.

SAS valgte å kansellere flygningen til Brüssel til fordel for å fly til Stockholm, et valg innenfor
SAS kontroll.

Klager krever standarderstatning i henhold til EU-forordning 261/2004. Videre krever hun
refusjon av mat- og bussutgifter, kroner 170.

Det vises for øvrig til klagers brev.

SAS har i det vesentlige anført:

SK4745 ble kansellert som følge av værforholdene på Gardermoen, som førte til flere
kanselleringer og forsinkelser. Det vises til rapport. Hendelsen var utenfor SAS kontroll.

Klager ble ombooket til neste dag og innlosjert på hotell.

Klager hevder flyet ble omdirigert til Stockholm. Det er ingenting som tyder på dette i SAS
sine systemer. Dersom en flygning blir kansellert som følge av restriksjoner i luftrommet til en
bestemt destinasjon, vil man kunne benytte maskinen på en annen strekning hvor det ikke er
noen restriksjoner.

Det er OSL som kontrollerer informasjonen på skjermene på flyplassen. At det på skjermen
kom opp at det skulle gå et fly til Stockholm fra samme gate som flyet til Brüssel skulle gått
fra, betyr ikke at klagers fly til Brüssel ble omdirigert til Stockholm. Det vises til logg som viser
at et slikt flybytte ikke fant sted.

Forholdene var ekstraordinære, og det var ingen forhåndsregler SAS kunne tatt for å unngå
denne kanselleringen.

SAS ønsker å dekke klagers utgifter til buss og hotell, men kan ikke imøtekomme krav utover
dette.

Det vises for øvrig til SAS brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda finner på bakgrunn av de fremlagte opplysninger og den fremlagte dokumentasjon
sannsynliggjort at kanselleringen av klagers flygning skyldtes væreforholdene på Gardermoen.
Kanselleringen gir da ikke rett til standarderstatning.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.