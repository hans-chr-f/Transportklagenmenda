Vedtak i Transportklagenemnda
- Kollektivreiser

Sammendrag

Bruk av forfalsket billett / klagerett til selskapet

Dato
05.03.2020

Saksnummer
2019-05004

Tjenesteytere
Ruter

Klager har i det vesentlige anført

Klager reiste med bussen den 16.november 2019 da han ble ilagt gebyr. Klager forklarer
at han er 15 år og bor med moren sin. Klager anfører at han ikke hadde råd til billett
og derfor gjorde et dumt valg med å bruke en forfalsket billett. Klager forklarer at han
ikke har råd til å betale gebyret på 2000 kr. Klager håper han skal få slippe unna med en
advarsel denne gangen. Han lover at det ikke skal skje igjen.

Klager krever frafall av gebyr på 2000 kr.

Tjenesteyterne har i det vesentlige anført
Klager ble ilagt gebyr på bussen den 16.november 2019 fordi billetten han fremviste var
forfalsket. Ruter forklarer at denne billetten var lastet ned fra en annen nettsiden enn
RuterBillett. 

Ruter anfører at klager har forklart at han ikke hadde råd til billett og at dette var
grunnen til at han ikke kunne vise noen gyldig billett. Videre forklarer Ruter at klager var
inneforstått med at billetten var falsk og at han tok en sjanse. 

Ifølge Ruter sine reisevilkår er det er den reisende sitt ansvar å sørge for å ha gyldig
billett. Dersom man ikke har muligheten til å betale for en tjeneste må man avstå fra
denne tjenesten. Ruter kan ikke se at denne saken skulle vært behandlet annerledes,
siden klager ikke hadde gyldig billett. Ruter ser på saker med forfalskede billett som
meget alvorlig. 

Ruter kan ikke se noen grunn til å endre standpunkt i denne saken.

Nemnda bemerker

Klager ble ilagt tilleggsavgift på bussen den 16.november 2019 fordi billetten han viste
var forfalsket, dvs. lastet ned fra nettsiden RuterTop. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner. 

Det følger av reisevilkårene punkt 6.2 første avsnitt at passasjerer som ved kontroll ikke
kan vise gyldig billett, vil bli ilagt gebyr. Bestemmelsen er objektiv. Gebyr kan således
ilegges selv om passasjeren ikke har opptrådt klanderverdig.

Det følger videre av punkt 7 at passasjerer som reiser med en falsk eller forfalsket billett
ilegges en tilleggsavgift.

Klager har erkjent forholdet og vist til at han tok et dumt valg. 

Nemnda kan ikke se at det forhold at klager har lite penger kan gi grunnlag for å
anbefale at tilleggsavgiften frafalles.

Vedtak

Transportklagenemnda for kollektivtransport finner ikke å kunne anbefale at klager gis
medhold.