Vedtak i Transportklagenemnda - Fly

Sammendrag

Krav om erstatning for ødelagt bagasje.

Dato
13.12.2011

Saksnummer
131/11F

Tjenesteyter
Norwegian Air Shuttle ASA

Krav om erstatning for ødelagt bagasje.

Klager har i det vesentlige anført:

Klagerne skulle reise fra Milano til Oslo den 4. januar 2011.

Da de kom sist inn i flyet var det ikke ledig plass til håndbagasjen i bagasjehyllene, en Louis
Vuittone- og en Burberry trillekoffert. Klagerne fikk beskjed av flyvertinnen at bagasjen måtte
sendes i bagasjerommet. Klagerne hadde lite lyst til dette grunnet koffertenes verdi, men fikk
beskjed om at de måtte godta dette om de ville være med flyet.

Klagerne ønsker å rette en sterk kritikk mot kabinpersonalet. Det var umulig å snakke de
til fornuft ved at noen andres billigere kofferter kunne sendes i bagasjerommet i stedet for
deres. De måtte jo forstå at det ville bli billigere for Norwegian å erstatte en billig koffert, enn
klagernes dyre kofferter. Klagerne mener videre at det burde være enkelt å rydde bort noen
tax free poser og ytterklær for å få plass til deres to kofferter.

Begge koffertene fikk skader som riper og sliteskader i skinnet.

Klagerne krever begge koffertene erstattet med full pris, totalt NOK 22 590.

Norwegian har i det vesentlige anført:

Det er begrenset plass inne i kabinen og dersom det ikke er plass til all håndbagasje kan
flyselskapet kreve at bagasjen blir lagt i lasterommet.

Det er kun påvist mindre skrapemerker på håndtakene til koffertene. Dette anses ikke som en
skade som går ut over koffertenes funksjon og dekkes derfor ikke av flyselskapet. I henhold til
Montreal konvensjonen har flyselskapene begrenset ansvar for skader på bagasje.

Norwegian beklager hendelsen, men kan dessverre ikke imøtekomme klagers krav.
Flyselskapet avviser at dette har noen sammenheng med koffertenes verdi.

Nemnda bemerker:

Det fremgår av Norwegians nettsider at det er tillatt med kun ett kolli kabinbagasje per
person. Bagasjen skal være innenfor angitt størrelse og vekt. Nemnda er av den oppfatning
at Norwegians informasjon må forstås slik at passasjerene har rett til å ha med ett stykk
kabinbagasje.

Nemnda legger til grunn at klagerne hadde med seg ett stykk håndbagasje per person, og at
det således var i strid med vilkårene at klagerne ikke fikk anledning til å ha håndbagasjen i
kabinen.

Klagerne gjorde Norwegians personale oppmerksom på at håndbagasjen var spesielt kostbar
og ømfintlig og protesterte mot at den skulle fraktes i flyets bagasjerom. Norwegian valgte å
overhøre klagernes protester.

Det er en kjent sak at bagasje som fraktes i flyets bagasjerom blir utsatt for til dels store
ytre belastninger. Skjør bagasje egner seg således ikke til transport i flyets bagasjerom med
mindre det er forsvarlig innpakket. Nemnda er av den oppfatning at det på denne bakgrunn
var uaktsomt av Norwegians personale å plassere klagernes kostbare håndbagasje i flyets
bagasjerom. Nemnda er av den oppfatning at Norwegian plikter å betale klager erstatning for
eventuell skadet bagasje.

Det står påstand mot påstand om skaden på håndbagasjen. Klagerne påstår at det «på begge
kofferter var meget synlige og mange ripe- og sliteskader i skinnet rundt hele kofferten og
håndtak», mens Norwegian anfører at det bare var mindre skrapemerker på håndtaket.

Nemnda har studert de fremlagte fotografier av håndbagasjen. Nemnda har ved vurderingen
av disse delt seg i et flertall og et mindretall.

Nemndas flertall, lederen og flyselskapenes representanter, finner ikke sannsynliggjort
annet enn mindre riper i håndbagasjen, og det synes etter flertallets vurdering usikkert
om ripene helt eller delvis er påført under denne transporten. Flertallet er videre av
den oppfatning at ripene ikke innebærer noen verdireduksjon av koffertene, slik at
det uansett ikke er grunnlag for erstatning. Flertallet kan heller ikke se at forholdet gir
grunnlag for erstatning for ikke-økonomisk skade.

Nemndas mindretall, forbrukernes representanter, finner det mest sannsynlig at
håndbagasjen ble skadet under transporten og er av den oppfatning at skaden
medfører en forringet verdi av håndbagasjen. Etter mindretallets vurdering bør
Norwegian erstatte dette tapet.

På bakgrunn av flertallets vurdering traff nemnda slikt

Vedtak:

Flyklagenemnda finner ikke å kunne anbefale at klager gis erstatning.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Pål Martin Andersen, Forbrukerrådet

Janne Grethe Soløy, Widerøe's Flyveselskap AS

Olav Grøttland, SAS