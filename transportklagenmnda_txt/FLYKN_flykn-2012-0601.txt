Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
15.03.2013

Saksnummer
601/12F

Tjenesteyter
TAP Portugal

Krav om standarderstatning grunnet forsinkelse.

Klager har i det vesentlige anført:

Klager skulle reise fra Oslo til Lisboa den 3. august 2012 med TP761.

Flyet ble mer enn 4 timer forsinket, og klager krever standarderstatning i henhold til EU
forordning 261/2004.

TAP Portugal har ikke avgitt uttalelse til nemnda. Til klager har flyselskapet i det
vesentlige anført:

TP761 ble forsinket som følge av mangel på mannskap grunnet sykdom.

I henhold til EU forordning 261/2004 har ikke passasjerer krav på standarderstatning ved
forsinkelse, kun ved kansellering eller overbooking.

Passasjerer har ved forsinkelse krav på care og om nødvendig overnatting. TAP Portugal
ønsker å erstatte klagers utgifter i ventetiden, men kan dessverre ikke imøtekomme hans krav
om standarderstatning.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt TAP Portugal ved nemndas brev av 22. oktober 2012 med frist til 3.
desember 2012 for eventuelle bemerkninger. I brevet opplyses det bl.a. om at flyselskapet
har bevisbyrden ved påberopelse av ekstraordinære omstendigheter som kan gi grunnlag
for fritak for ansvar. Det fremgår videre at nemnda vil legge passasjerens opplysninger til
grunn dersom disse ikke imøtegås av flyselskapet. Det blir også opplyst at saken vil bli forelagt
nemnda selv om flyselskapet ikke avgir uttalelse.

TAP Portugal har ikke avgitt uttalelse til nemnda. Nemndas avgjørelse treffes på bakgrunn av
de foreliggende opplysninger.

Nemnda legger på bakgrunn av de foreliggende opplysninger til grunn at flygningen ble
forsinket med om lag fire timer.

Forsinkelse som medfører at passasjerene kommer frem til det endelige bestemmelsesstedet
tre timer eller mer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

TAP Portugal har til klager opplyst at forsinkelsen skyldtes mannskapsmangel/sykdom på
den tidligere flygningen fra Moskva. TAP Portugal har til nemnda ikke gitt noen nærmere
opplysninger om dette eller søkt å underbygge opplysningene ved fremleggelse av
operasjonell log eller lignende. TAP Portugal har etter nemndas vurdering ikke godtgjort at
forsinkelsen fra Oslo skyldtes en ekstraordinær omstendighet som ikke kunne vært unngått
selv om alle rimelige tiltak var truffet. Forsinkelsen gir således rett til en standarderstatning på
400 euro. (Flygning på mellom 1 500 og 3 500 kilometer).

Når flyselskapet med rimelighet forventer at en flygning vil bli forsinket med tre timer
eller mer for alle flygninger på mer enn 1 500 kilometer, skal flyselskapet tilby måltider og
forfriskninger som står i rimelig forhold til ventetiden, jf. forordningen artikkel 6 jf. artikkel
9. TAP Portugal tilbød ikke forfriskninger eller mat. De informerte heller ikke klager om hans
rettigheter. Nemnda finner det sannsynlig at klager i løpet av forsinkelsen på fire timer måtte
kjøpe mat og drikke. Klager har ikke tatt vare på kvitteringer. Nemnda anbefaler etter en
skjønnsmessig vurdering at TAP Portugal erstatter klagers utgifter med 250 kroner. Beløpet
kommer i tillegg til standarderstatningen.

For så vidt gjelder klagers utgifter til taxi i Lisboa, inngår disse i standarderstatningen, jf.
forordningen artikkel 12.

Vedtak:

Transportklagenemnda-fly anbefaler at TAP Portugal betaler 400 euro med tillegg av NOK 250
til klager.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Janne Grethe Soløy, Widerøes Flyveselskap AS

Olav Grøttland, SAS