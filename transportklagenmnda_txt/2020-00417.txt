Vedtak i Transportklagenemnda
- Kollektivreiser

Sammendrag

Refusjon av mellomlegg ved feilkjøpt billett

Dato
11.05.2020

Saksnummer
2020-00417

Tjenesteytere
Vy Buss AS

Klager har i det vesentlige anført

Klager reiste tur - retur fra Larvik til Kristiansand 30. januar 2020. Klager forklarer at hun
kjøpte billetten til Kristiansand online og valgte honnørrabatt siden hun er berettiget
til honnørrabatt og skal ha 50% rabatt på billetter. Videre forklarer klager at hun alltid
benytter seg av kollektiv transport og alltid får 50% rabatt på tog og buss. 

Klager anfører at hun ble så stresset da hun skulle reise hjem fra Kristiansand at hun
glemte å vise honnørkortet og si til sjåføren at hun skulle ha honnørbillett. Videre anfører
klager at hun hadde honnørkortet med seg under hele reisen. Klager mener hun har rett
og krav på honnørrabatt på returreisen fra Kristiansand til Larvik. 

Klager forklarer at hun vet om flere som har vært i samme situasjon som henne og har
fått refundert mellomlegget når de hadde honnørkort. 

Klager krever mellomlegget refundert, slik at hun kun betaler honnørpris for reisen fra
Kristiansand til Larvik.

Tjenesteyterne har i det vesentlige anført
Klager reiste med bussen 30. januar 2020. Ansvaret for å informere sjåfør om eventuelle
rabatter/alder ved billettkjøp ligger hos den reisende. Eventuelle mellomlegg på
feilkjøpte billetter refunderes ikke. 

Vy Buss AS ser ingen grunn til å endre standpunkt i denne saken.

Nemnda bemerker

Klagen gjelder krav om refusjon for mellomlegg mellom fullprisbillett og honnørbillett da
klager glemte å vise honnørkort. Klager krever 50% refusjon.

Honnørrabatt på reisen er 30%, og for å få rabatter må fremlegges dokumentasjon. Det
er den reisende som har ansvaret for dette. Det gis ikke refusjon for feilkjøpte billetter.

Saken er behandlet med én forbrukerrepresentant i medhold av
transportklagenemndforskriften §5-5 (5).

Vedtak

Transportklagenemnda for kollektivtransport finner ikke å kunne anbefale at klager gis
medhold.