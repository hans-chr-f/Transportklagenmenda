Vedtak i Transportklagenemnda - Fly

Sammendrag

Krav om erstatning grunnet misvisende regler i forbindelse med endring av billett.

Dato
14.03.2017

Saksnummer
2016-00582

Tjenesteytere
Widerøe

Klager har i det vesentlige anført

Den 14. juni 2016 bestilte klager en reise t/r Kristiansand - Evenes via Oslo for reise 16. -
28. juli med SAS og Widerøe på Widerøes nettsider. Klager bestilte Flex-billetter for å ha
mulighet for å endre, pris 2 847 kroner.  

Den 4. juli ønsket klager å endre avreisetidspunktet til 15. juli, og hun sjekket på
nettsiden til Widerøe at det var ledige Flex-billetter. Widerøe på sin side hevdet det ikke
var ledige billetter i samme prisklasse og at klager derfor måtte oppgradere billetten til
høyere prisklasse for å kunne endre, pris kroner 1 425. Klager hadde ikke mulighet til å
betale dette gebyret, og endte opp med å reise den 16. juli. 

Klager mener disse vilkårene ikke kommer tydelig nok frem på Widerøes nettsider.
Hun påpeker også at SAS informerte henne om at det var mulig å endre billettene
kostnadsfritt. 

Klager krever kompensasjon for at hun ikke fikk reise på ferie den 15. juli. 

Det vises for øvrig til klagers brev.

Tjenesteyterne har i det vesentlige anført
Før klager fikk gjennomført bestillingen kommer reglene på Flex-billetter opp på høyre
side i skjermbildet. Her står følgende: 

- Endring: Tillatt innen samme prisnivå og strekning.
- Kan kjøpes opp til høyere prisnivå mot betaling av mellomlegg.

Widerøe viser til vedlagt utskrift av skjermbildet som var synlig for klager.

Klager har fått korrekt informasjon, det kommer tydelig frem at billetten kan endres uten
gebyr, eventuelt oppgraderes dersom det ikke er ledig i samme prisklasse. I dette tilfellet
var det prisforskjell, og klager fikk dette presentert per e-post. 

Widerøe kan ikke imøtekomme klagers krav.

Nemnda bemerker

Ved bestillingen av Flex-billettene, fikk klageren informasjon om at hun kunne endre
billettene "innen samme prisnivå og strekning" og at hun kunne kjøpe seg opp "til høyere
prisnivå mot betaling av mellomlegg".

Nemnda mener at flyselskapets hjemmesider gir klar nok informasjon om at man ikke
kunne endre fritt til enhver Flex-billett; Hun hadde med andre ord fått klar informasjon
om at hun ikke kunne endre fra Flex som hun hadde kjøpt til Full Flex uten mellomlegg. 

Nemnda anbefaler etter dette at klageren ikke gis medhold i kravet om erstatning
begrunnet med at hun ikke fikk forlenget feriereisen.

Vedtak

Transportklagenemnda - fly anbefaler ikke at klageren gis medhold.