Vedtak i Transportklagenemnda - Fly

Sammendrag

Krav om erstatning av koffert som fikk malingstriper på seg under transport.

Dato
11.06.2020

Saksnummer
2019-04260

Tjenesteytere
Norwegian Air Shuttle

Klager har i det vesentlige anført

17. juli 2019 reiste klager og en medpassasjer med DY1407 fra Nice til Oslo. Ved ankomst
på Oslo lufthavn oppdaget klager at kofferten hun hadde sjekket inn, hadde fått røde
malingstriper på seg. Klager anfører at hun gikk til Norwegians skranke for å rapportere
om skaden, men hun fikk ikke noen PIR-rapport. Hun anfører at hun kun fikk beskjed om
å kontakte avdelingen for bagasjekrav.

Klager anfører at kofferten var ny og kun var blitt brukt to ganger. Klager anfører at
malingstripene ikke kan karakteriseres som alminnelige riper, merker, bulker eller andre
småskader som oppstår under normale transportforhold.

Klager krever at Norwegian gir refusjon av koffertens verdi på 1889 kroner.

Tjenesteyterne har i det vesentlige anført
Klager krever erstatning for skadet bagasje etter en flyvning fra Nice til Oslo den 17.
juli 2019. Klager henvendte seg til Norwegians representanter ved ankomst på Oslo
lufthavn. Norwegians representanter på Gardermoen er Menzies Aviation. Norwegians
representanter må følge gjeldende retningslinjer, og i det aktuelle tilfellet ble det ikke
opprettet en PIR-rapport, da skaden ble ansett for å være en ytre skade.

På Norwegians nettsted er det forklart hva som regnes som en ytre skade, samt hvilken
rett man har til erstatning ved skader på bagasjen. Klager har sendt inn bilder av de ytre
skadene på bagasjen. Under normale transportforhold kan det oppstå ytre skader på
bagasjen, som riper og andre mindre skader. Denne typen skader innvirker ikke på selve
bruken av bagasjen.

På tross av den ytre skaden på klagers bagasje kan altså bagasjen fremdeles brukes,
og Norwegian kan derfor ikke gi erstatning for bagasjen. Norwegian anbefaler at klager
kontakte forsikringsselskapet sitt, som muligens vil kunne dekke en slik type skade.
Skulle klager ønske det, kan Norwegian opprette en PIR-rapport som klager kan sende
over til forsikringsselskapet sitt.

Norwegian altså kan ikke imøtekomme klagers krav om erstatning i dette tilfellet.

Nemnda bemerker

I henhold til luftfartsloven § 10-18 første ledd er fraktfører ansvarlig for skader på
reisegods «såfremt den hendelse som har forårsaket skaden, er inntruffet om bord
på luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset».

Mottas innskrevet reisegods uten klage fra mottakerens side, formodes godset å være
utlevert i god stand om ikke annet blir godtgjort, jf. luftfartsloven § 10-26 første ledd.
Mottakeren må klage om det til fraktføreren «umiddelbart etter at skaden eller tapet
oppdages, og senest innen 7 dager for innskrevet reisegods», jf. bestemmelsens annet
ledd.

Luftfartsloven § 10-26 er en bevisbyrderegel, som innebærer at det er passasjeren som
i så fall har bevisbyrden for at skaden skjedde på flyet dersom skaden ikke meldes inn
på flyplassen. I dette tilfellet rapporterte klager om malingstripene samme dag, og
det er fremlagt bilder. Nemnda stiller spørsmål ved hvorfor det ikke ble opprettet en
PIR-rapport på flyplassen da klager ba om dette. Nemnda mener det er sannsynlig at
malingstripene oppsto i fraktførers varetekt.

Nemnda bemerker at det må forventes at det oppstår ytre slitasje på bagasje som
sendes med fly. Selv om malingstriper må anses som unormalt i denne sammenheng,
innebærer denne type flekker ikke at kofferten dermed kan kreves erstattet. Kofferten
kan fremdeles brukes. Ut fra bildene synes kofferten dessuten å være av et slikt
materiale at det fremstår sannsynlig at stripene kan fjernes ved bruk av midler for
malingfjerning.

Nemnda mener likevel det må gjøres et skjønnsmessig fradrag for verditap. Erstatningen
settes til kroner 500.

Vedtak

Transportklagenemnda - fly anbefaler at flyselskapet betaler kroner 500 i erstatning til
klager.