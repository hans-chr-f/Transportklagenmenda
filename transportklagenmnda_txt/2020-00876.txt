Vedtak i Transportklagenemnda - Fly

Sammendrag

Krav om standarderstatning som følge av
kansellert avgang etter sandstorm på Kanariøyene.

Dato
16.02.2021

Saksnummer
2020-00876

Tjenesteytere
SAS

Klager har i det vesentlige anført

Klager hadde billett med SK274 fra Bergen til Oslo kl.16.00 den 25. februar 2020. Sent
på kvelden dagen før avreise ble flyvningen kansellert og klager måtte vente på å bli
ombooket. Tidlig på morgenen 25. februar fikk han beskjed om at han var ombooket fra
Bergen via Stavanger til Oslo samme dag kl. 15.50 med ankomst Oslo kl. 18.05. Dette
passet ikke klager, blant annet fordi det ville gi et opphold på en time i Stavanger. Han
kontaktet derfor selv SAS og fikk så plass på SK278 som hadde avgang fra Bergen kl.
16.45 med planlagt ankomst Oslo kl. 17.35. To timer før avgang på denne flyvningen
fikk klager beskjed om at flyet var forsinket og at ny forventet avreise var kl. 19.15. SK
278 ble så kansellert kl. 17.23 og på høyttaleranlegget på flyplassen ble det oppgitt at
kanselleringen skyldtes "teknisk feil". Klager ble booket om til Widerøes direkteflyvning
WF156 kl. 20.10. Han ankom Oslo kl. 21.55 med en forsinkelse på fire timer og 20
minutter. 

Klager fremsatte et krav om standarderstatning på 250 euro i henhold til EU-forordning
26/2004, men SAS avviste kravet. De svarte at flyvningen ble kansellert som følge av
dårlig vær og viste til en sandstorm i Las Palmas som hadde skapt vanskeligheter med
trafikkavviklingen. SAS mente at rotårsaken til klagers forsinkelse var kanselleringen av
SK274 og at SAS deretter booket han om til SK278. Kanselleringen av SK278 måtte derfor
sees i sammenheng med kanselleringen av SK274. Dette er klager uenig i og viser til at
han ikke har rettet noe krav om erstatning for kanselleringen av SK274. Den godtok han
og skaffet selv plass på SK278. SK278 ble kansellert som følge av teknisk feil og han har
derfor krav på standarderstatning.

Klager fastholder at han har krav på 250 euro for kanselleringen av SK278.

Tjenesteyterne har i det vesentlige anført

Klager har fremmet krav mot SAS der det kreves standarderstatning etter EU-
forordningen. Bakgrunnen for kravet er at hans flyvning med SK257 den 1. mars ble
kansellert.

Årsaken til kanselleringen var mangel på piloter. Dagene i forveien skapte en massiv
sandstorm på Kanariøyene problemer for alle flyselskap som enten skulle fly dit, eller
som allerede hadde fly stående der. For SAS sin del resulterte dette i at fem fly med full
besetning ble stående fast uten mulighet til å returnere til Skandinavia. Sandstormen
varte fra 22. til 24. februar, men på grunn av at sand hadde blåst rundt flyene - og
spesielt inn i motorene - måtte flyene inspiseres av teknikere fra Boeing. Dette medførte
at noen av flyene ble stående igjen så lenge som til den 27. februar klokken 18.00.

Som følge av at fly sto "værfast" på Kanariøyene satte SAS opp flere ekstrafly for å
hente passasjerer. Disse flyene måtte naturligvis også bemannes, og konsekvensen av
dette ble da at det fantes færre piloter på standby og at sårbarheten dersom det skulle
oppstå annet, slik som sykdom etc. økte betydelig. Det er også naturlig å trekke frem at
besetningen som til slutt kom hjem fra disse flyvningene skulle ha sin myndighetspålagte
hvile. Det er dessverre veldig vanskelig for selskapet å vise til noen konkret sammenheng
i akkurat dette tilfellet, og beskrivelsen av situasjonen blir derfor noe generell. Det må
likevel bemerkes at denne spesifikke flyvningen har fått koden FD (Lack of flight deck
crew) som er en konsekvens av det ovennevnte. 

SAS anfører at flyselskapet må innrømmes noen dager til å hente seg inn igjen
etter et slikt ekstremvær som setter deler av produksjonen ut av spill. Selv om det
er vanskelig å konkretisere det i hvert enkelt tilfelle er det likevel utvilsom at en
slik hendelse vil ha en dominoeffekt på etterfølgende dager da det vil være færre
tilgjengelige besetningsmedlemmer, så vel kabinansatte som piloter. Det er til slutt
denne dominoeffekten som gjorde seg gjeldene, og klagers flyvning ble kanselleres på
grunn av mangel på både fly og besetning. 

I henhold til EU-forordning 261/2004 er ikke SAS erstatningspliktig dersom
flyvningen ble kansellert som følge av ekstraordinære omstendigheter. SAS ser at
en generell pilotmangel  i seg selv ikke er en ekstraordinære omstendighet som
fritar erstatningsplikten. Likevel vil SAS anføre at pilotmangel på grunn av en slik
hendelse som sandstormen, må være en slik ekstraordinær omstendighet som fritar
for erstatningsplikten. SAS traff rimelige tiltak ved å bruke opp standbypoolen på å
sende ned nye fly til Kanariøyene. I en slik situasjon - hvor det verken finnes fly eller
besetning - må nødvendigvis ruter og flyvninger prioriteres da det ikke er mulig å fly alle
i henhold til opprinnelig planlagt program. Det er derfor naturlig at en høyfrekventert
rute ble kansellert for at færrest mulig skulle oppleve lange forsinkelser. Klager fikk flere
ombookingsalternativer som hadde medført at han hadde kommet raskere til Oslo.
Klager valgte likevel til slutt å reise med WF 156 kl. 20.10. SAS har dermed har oppfylt
plikten til å omrute snarest mulig.

SAS vil ikke imøtekomme klagers krav om erstatning.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.

Klager hadde opprinnelig en billett med SK274 fra Bergen til Oslo. Den ble kansellert som
følge av sandstormen på Kanariøyene fra 22. til 24. februar 2020 som igjen medførte
store driftsproblemer og omdisponeringer av fly og besetninger i dagene etterpå der
flere avganger ble forsinket eller måtte kanselleres. Klager har presisert, både i sin klage
til SAS og i sin klage til nemnda, at denne kanselleringen aksepterte han. Etter å ha fått
tilbud om en omruting via Stavanger, valgte klager å kontakte SAS og fikk plass på SK278
som er den flyvningen han har fremsatt erstatning for. Denne ble kansellert som følge av
teknisk svikt i følge informasjonen klager fikk på flyplassen mens han ventet på avgang. 

SAS har vist til SK257 i innledningen i sitt tilsvar til nemnda. Nemnda legger til grunn at
det må være en skrivefeil da dette flightnummeret ikke har noen relasjon til herværende
klagesak. SAS har videre i sitt tilsvar fremlagt forklaring og dokumentasjon for
kanselleringen av SK274, som var klagers opprinnelige flyvning. Kanselleringen av denne
skyldtes ekstraordinære omstendigheter som følge av en sandstorm på Kanariøyene og
påfølgende kanselleringer i SAS' ruteprogram. Dette er klager innforstått med og han har
heller ikke krevd erstatning for kanselleringen av SK274. 

Klagers krav gjelder kanselleringen av SK278 som han ble omrutet til. Årsaken til denne
kanselleringen ble i følge klager opplyst å være teknisk svikt. SAS har verken kommentert
eller dokumentert årsaken til kanselleringen av SK278. Klager har dermed rett til
standarderstatning.

Vedtak

Transportklagenemnda - fly anbefaler at SAS utbetaler standarderstatning på 250 euro til
klager.