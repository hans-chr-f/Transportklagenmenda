Vedtak i Transportklagenemnda - Fly

Sammendrag

Krav om refusjon av ubenyttet billett som følge av sykdom.

Dato
08.10.2019

Saksnummer
2018-04350

Tjenesteytere
Travellink
SAS

Klager har i det vesentlige anført

Klager hadde bestilt en reise hos Travellink med SAS t/r Oslo - Amsterdam for reise 18. -
21. november 2017. I november 2017 ble klager alvorlig syk og innlagt på sykehus. Hun
ble 100 % sykemeldt fra 4. - 24. november, og kunne ikke benytte seg av sin billett. 

Klager har fremlagt sykemelding men Ticket vil likevel ikke refundere klagers ubenyttede
billett.

Klager krever full refusjon av den ubenyttede billetten, eventuelt refusjon av skatter og
avgifter.

Tjenesteyterne har i det vesentlige anført
Travellink har i det vesentlige uttalt:

Klager var no-show ved avgang fra Oslo den 18. november 2017. 

Travellink er en formidler av flybilletter og må forholde seg til flyselskapenes regler. I
dette tilfellet var reisen med SAS. SAS gir ikke refusjon ved no-show.   

Travellink anbefaler klager å søke refusjon hos sitt forsikringsselskap. 

Travellink kan ikke imøtekomme klagers krav. 

SAS har kommentert i saken:

SAS har ingen ytterligere kommentar utover det Travellink allerede har uttalt. SAS
aksepterer imidlertid at Travellink refunderer skatter og avgifter på billetten.

Nemnda bemerker

Klager hadde bestilt en reise hos Travellink med SAS t/r Oslo - Amsterdam for reise 18.
- 21. november 2017. Hun ble 100 % sykemeldt fra 4. - 24. november 2017, og kunne
ikke benytte seg av sin billett. Hun unnlot imidlertid å avbestille billetten og  var no-show
ved avgang fra Oslo den 18. november 2017. Først den 9.  juli 2018 tok hun kontakt med
Travellink og ba om refusjon av billetten.

Travellink er en formidler av flybilletter og må følge flyselskapenes regler. I dette tilfellet
var den bestilte reisen med SAS, og  klager hadde kjøpt en billett som ikke kunne endres
og der SAS gir ikke refusjon ved no-show.

Ved bestilling av en flyreise på internett, er det  viktig å undersøke vilkårene nøye før
bestilling av flyreisen bekreftes. Når tilbudet er akseptert, er avtalen bindende.

Etter dette kan nemnda ikke anbefale at klager gis medhold.

SAS aksepterer at Travellink refunderer skatter og avgifter på den ikke anvendte billetten
til klager, og nemnda anbefaler at dette gjøres med fradrag av Travellinks refusjonsgebyr.

Vedtak

Transportklagenemnda - fly anbefaler ikke at klager gis medhold.