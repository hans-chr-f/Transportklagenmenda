Vedtak i Transportklagenemnda
- Kollektivreiser

Sammendrag

Kunne ikke vise noen gyldig billett

Dato
03.04.2019

Saksnummer
2019-00835

Tjenesteytere
Ruter

Klager har i det vesentlige anført

Klager kjøpte under et opphold i Oslo, en syv dagers billett via RuterBillett appen. På
ettermiddagen samme dag reiste klager med T-banen fra Ullevål stadion til Oslo S for
å hente en venninne. På vei ut fra perrongen ble klager stoppet i en ut-kontroll og ilagt
gebyr fordi hun hadde glemt mobilen med billett hos en annen venninne. Klager betalte
gebyret på stedet. 

Kontrolløren fortalte klager at det var femti prosent sjanse for å få gebyret refundert.
Klager stusset over dette ettersom hun trodde Ruters saksbehandlere måtte forholde
seg til Ruters reisevilkår. Etter kontrollen fikk klager kjennskap til at hennes venninne
tidligere hadde blitt ilagt gebyr pga. manglende gyldig billett, og fått gebyret frafalt i
ettertid. På bakgrunn av denne informasjonen og at hun hadde gyldig billett på mobilen,
krever klager at Ruter refundere gebyret på 950 kroner.

Tjenesteyterne har i det vesentlige anført
Klager ble ilagt gebyr på T-banen i en ut-kontroll 2. januar 2019 fordi hun ikke kunne
fremvise gyldig billett. 

Billetten er upersonlig og må være med når man reiser. Det er ikke mulig å vise billett i
ettertid for å slippe gebyr. 

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble 2. januar 2019 ilagt gebyr i en ut-kontroll på Jernbanetorget fordi hun ikke
hadde gyldig billett.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager kunne ved kontrollen ikke vise gyldig billett og vilkårene for å ilegge gebyr var til
stede.

Nemnda viser til at klager har opplyst at hun hadde billett på mobiltelefonen, men hadde
glemt telefonen hjemme hos en venninne. 

Nemnda kan ikke se at dette gir grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.