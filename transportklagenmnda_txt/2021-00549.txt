Vedtak i Transportklagenemnda
- Kollektivreiser

Sammendrag

Krav om frafall av gebyr

Dato
19.05.2021

Saksnummer
2021-00549

Tjenesteytere
AtB AS

Klager har i det vesentlige anført

Klager ble ilagt gebyr 5. mars 2021. Klager forklarer at han ble ilagt gebyr fordi han ga
kontrolløren et utgått busskort. Klager anfører at han hadde glemt at han den måneden
hadde kjøpt månedskort igjennom mobilløsningen og derfor hadde gyldig billett. 

Klager mener at AtB legger en streng forståelse av transportvedtektene til grunn ved
at "Dersom du ikke kan fremvise billett, vil det anses som å reise uten gyldig billett."
Klager oppfatter det som en unødvendig streng praksis og ønsker at nemnda tar stilling
til dette.  

Klager anfører at grunnen han ikke fylte på busskortet sitt var fordi nettbutikken ikke
fungerte da han prøvde å kjøpe billett den 22. februar 2021. Nettbutikken fungerte
fortsatt ikke den dagen klager ble ilagt gebyr. Klager forklarer at han stort sett
alltid kjøper billett via nettbutikken, og fordi nettbutikken ikke virket bidro dette til
forglemmelsen. Klager forklarer at han informerte AtB om dette i klagen uten at dette
ble tatt hensyn til. Klager anfører at kontrolløren aldri spurte om han kunne ha kjøpt
billett via alternativ kilde, som SMS, mobilapp eller lignende, selv ikke når han foreviste
at nettbutikken ikke virket. Klager forklarer at kontrolløren begynte straks å fylle ut
gebyr og det ble derfor ikke gitt noe tid til å tenke. Klager mener at dersom kontrolløren
hadde spurt eller gitt tenketid, hadde klager trolig kommet på at nettbutikken ikke
virket og at han hadde kjøpt billett via mobilapp. Klager legger til at han har en psykisk
funksjonshemming og det at det ikke ble gitt tilstrekkelig tid fra kontrollør er en mangel
på assistanse. 

Klager krever frafall av gebyret og at AtB endrer praksis slik at kontrollør må spørre
reisende om de har gyldig billett i annet format.

Tjenesteyterne har i det vesentlige anført
Klager ble ilagt gebyr 5. mars 2021 fordi han ikke kunne fremvise gyldig billett under
billettkontrollen. I forbindelse med innføring av ny rutestruktur i Trondheim den 3.
august 2019, gikk AtB samtidig over til åpen billettering. Ved åpen billettering kan den
reisende gå om bord i bussen uten å registrere/validere eller vise frem billetten for sjåfør,
så lenge denne er kjøpt/aktivert før påstigning.

Det er til enhver tid den reisendes ansvar å påse at man har gyldig billett før påstigning
og at denne er klar til fremvisning ved en eventuell billettkontroll. Dersom man ikke
fremviser billetten ved kontroll vil det anses som å reise uten gyldig billett, uavhengig av
årsak.

Kontrollørene skal være serviceinnstilte og vennlige i en kontrollsituasjon, men ansvaret
for å kunne fremvise en gyldig billett ligger hos den reisende. 

AtBs billetter er i utgangspunktet upersonlige. Det betyr at andre personer kan reise på
den samme billetten, så lenge de oppfyller vilkårene for billettkategorien. AtB kan derfor
ikke tillatte en praksis der man ettergir tilleggsgebyr, dersom man i ettertid kan vise til
en billett, når denne kan ha blitt benyttet av andre. Det er hvorvidt man fremviser gyldig
billett under billettkontroll som er avgjørende for om man blir ilagt gebyr eller ikke.

Hensikten med å gjennomføre billettkontroller er at det skal gis sanksjoner til den
enkelte som reiser uten gyldig billett. Dette gjelder også reisende som ikke betaler eller
ikke fremviser gyldig billett under billettkontrollen. Målet med billettkontroller er å sikre
inntekter fra billettkjøp, ikke fra tilleggsgebyr. 

På grunn av ovennevnte informasjon finner AtB ikke grunnlag for å ettergi
tilleggsgebyret.

Nemnda bemerker

Klager ble ilagt gebyr på bussen den 5. mars 2021 fordi han ikke kunne fremvise gyldig
billett ved kontroll.

Klager anfører at han hadde glemt at han hadde kjøpt billett via AtB sin mobilløsning
og at årsaken til at kjøpet ble gjort via mobilapp var fordi nettbutikken ikke fungerte da
han skulle kjøpe billett til reisekortet sitt. Videre har klager anført at kontrolløren ikke
spurte han om han hadde kjøpt billett med et annet alternativ enn reisekortet og at
kontrolløren ikke ga han tid til å tenke seg om. Klager legger til at han har en psykisk
utviklingshemming og mener at det var mangel på assistanse at kontrolløren ikke ga
han tilstrekkelig tid. AtB har i sitt tilsvar vist til at ansvaret for å kunne fremvise en gyldig
billett ligger hos den reisende.

Det følger av AtBs transportvedtekter pkt. 3 a og b at det er den reisendes ansvar å ha
gyldig betalingsmiddel og å ha gyldig billett ved påstigning. Av transportvedtektenes pkt.
6.2 følger det at det skal ilegges tilleggsavgift dersom den reisende ikke kan vise gyldig
billett. Bestemmelsen er objektiv. Gebyr kan således ilegges selv om passasjeren ikke har
opptrådt klanderverdig.

Klager kunne ikke fremvise gyldig billett, og vilkårene for å ilegge gebyr var således
oppfylt.

Vedtak

Transportklagenemnda finner ikke å kunne anbefale at klager gis medhold.