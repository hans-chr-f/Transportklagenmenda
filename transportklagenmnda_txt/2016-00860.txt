Vedtak i Transportklagenemnda - Fly

Sammendrag

Krav om standarderstatning og refusjon ved kansellering.

Dato
15.08.2017

Saksnummer
2016-00860

Tjenesteytere
Norwegian

Klager har i det vesentlige anført

Klager skulle reise med Norwegians flyvning D85201 fra Oslo lufthavn (OSL) til Las
Palmas (LPA) 21. januar 2016 kl. 17.30. Flyvningen ble kansellert. 

Klager ble omrutet med flyvning DY820 fra Oslo lufthavn til Stockholm og flyvning
D85177 fra Stockholm til Barcelona 22. januar 2016. 

Klager har på ovennevnte bakgrunn fremsatt krav om standardkompensasjon på 400
euro pr. passasjer i henhold til EU-forordning 261/2004, totalt 1 200 euro, samt refusjon
av utgifter som påløp ved kanselleringen.

Tjenesteyterne har i det vesentlige anført
Norwegians flyvning D85201 fra Oslo lufthavn til Las Palmas 21. januar 2016 ble
kansellert. Kanselleringen oppstod som følge av problemer med is i rotorbladene
på flymaskin med registreringsnummer EI-FHX, og det tok lang tid før maskinen
ble aviset. Norwegian kan ikke på noen måte påvirke denne prosedyren eller
ventetiden på flyplassen. Selskapet gjorde tiltak for å unngå ytterligere forsinkelse,
men kabinpersonalet måtte overholde sin lovpålagte hviletid, og flyvningen ble til slutt
kansellert. Norwegian anser at de ovennevnte forhold må anses som en ekstraordinær
omstendighet i henhold til EU-forordning 261/2004. 

Klager ble først booket om til D86600 fra Oslo til Las Palmas påfølgende dag klokken
10.45. Klager ønsket imidlertid å bli booket om til Barcelona via Stockholm. Norwegian
kan ikke stå til ansvar for at klager selv valgte et mer tidkrevende og kostbart
reisealternativ, og avviser på dette grunnlag klagers krav om refusjon av billettutgifter
med et annet flyselskap. 

Norwegian avviser på ovennevnte bakgrunn begge klagers krav.

Nemnda bemerker

D85201 fra Oslo til Las Palmas 21. januar 2016 ble forsinket og til slutt kansellert.

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.

Nemnda legger på bakgrunn av opplysningene i saken til grunn at det kalde vinterværet
21. januar 2016 medførte ekstrem is i rotorbladene på maskinen til EI-FHX. Det vises til
fremlagte rapporter og fotografier av rotorbladene. Det var stor pågang og lang ventetid
for avising, og av denne grunn gikk kabinpersonalet "ut på tid". De måtte ha sin pålagte
hviletid, og flyvningen måtte kanselleres.

Nemnda har delt seg i et flertall og et mindretall. Nemndas flertall, nemndsleder og
bransjens representanter, legger til grunn at kanselleringen skyldtes ekstraordinære
omstendigheter som ikke kunne vært unngått til tross for at alle rimelige tiltak var truffet.
Kanselleringen gir derfor ikke rett til standarderstatning i henhold til forordningen. Den
gir heller ikke rett til erstatning på annet grunnlag. 

Mindretallet, forbrukernes representanter, mener det ikke er godtgjort at kravet til
rimelig tiltak er oppfylt, da det ikke er dokumentert hvorfor crewet gikk ut på tid etter en
forholdsvis kort forsinkelse.

Klager har videre krevd dekket utgiftene fra Barcelona til Las Palmas. En samlet nemnd
kan ikke se at det er grunnlag for å hevde at klager selv valgte en flyvning til Barcelona,
og viser til klagen der det påpekes at han ikke ønsket slik omruting. Nemnda mener
at flyselskapet er ansvarlig for omruting til Las Palmas, og derfor må dekke klagers
dokumenterte utgifter i denne forbindelse.

Vedtak

Transportklagenemnda - fly anbefaler at Norwegian utbetaler klagers dokumenterte
utgifter til reise mellom Barcelona og Las Palmas.