Vedtak i Transportklagenemnda - Fly

Sammendrag

Krav om erstatning for ødelagt koffert.

Dato
12.03.2019

Saksnummer
2018-00935

Tjenesteytere
Swiss International Air Lines

Klager har i det vesentlige anført

Klager reiste fra New York til Oslo via Zürich den 5. januar 2018 med LX17 og LX1210. Ved
ankomst Gardermoen var klagers bagasje ikke ankommet. Da kofferten ble levert hans
hjemadresse fire dager senere var den skadet. Han kontaktet leverandør men de kunne
verken reparere kofferten eller skaffe reservedel, klager fremla derfor krav om erstatning
for å skaffe tilsvarende koffert.  

Kofferten er av merket TUMI og var 2 år og 15 dager den dagen den ble skadet. 

Swiss vil kun refundere 70 % av innkjøpsprisen på USD 665,61. Klager har ikke akseptert
dette tilbudet da ny pris for en tilsvarende vare kjøpt i Oslo (på det tidspunktet klagen
til Transportklagenemnda ble registrert) var kroner 10 995. Klager vil akseptere 70 % av
denne verdien, dette tilsvarer kroner 7 696,50.  

Klager krever erstattet ødelagt koffert, kroner 7 696,50. 

Det vises for øvrig til klagers brev.

Tjenesteyterne har i det vesentlige anført
Klagers koffert ble kjøpt 24. desember 2014 for USD 665,61. Fratrukket 10 % per år (30
%) tilsvarer dette USD 486 / NOK 3 817 som Swiss ønsker å utbetale til klager. Klager har
ikke akseptert tilbudet.

Swiss kan ikke imøtekomme klagers krav utover det som er tilbudt.

Nemnda bemerker

Nemnda legger til grunn at klagers koffert ble skadet mens den var i flyselskapets
varetekt.

Etter luftfartsloven § 10-18 er flyselskapet ansvarlig for skade på bagasje mens den er i
dets varetekt. 

Ved totalskade må erstatningen i utgangspunktet baseres på gjenanskaffelsesverdien
- det vil si det beløpet passasjeren må betale for å skaffe seg en tilsvarende koffert.
Passasjeren skal på den annen side ikke tjene på skaden. Det gjøres derfor fradrag for
slitasje og verdiforringelse ellers på den skadde gjenstanden. 

Klager har til flyselskapet fremlagt dokumentasjon for at ny pris for en tilsvarende koffert
er kroner 10 995. Det er gjenanskaffelsesprisen og ikke opprinnelig innkjøpspris som
danner utgangspunktet for erstatningsberegningen. Swiss har ikke fremlagt regler
og vilkår som sier noe annet. Nemnda har heller ikke funnet slike vilkår på selskapets
hjemmeside.

Klager vil akseptere 70 % av gjenanskaffelsesprisen som tilsvarer kroner 7 696,50. 

Nemnda anbefaler at klager gis medhold.

Vedtak

Transportklagenemnda - fly anbefaler at Swiss Int. Air Lines utbetaler kroner 7 696,50 i
erstatning for den ødelagte kofferten.