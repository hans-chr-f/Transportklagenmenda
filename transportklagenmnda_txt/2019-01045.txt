Vedtak i Transportklagenemnda - Fly

Sammendrag

Krav om erstatning for forsinket bagasje, forsinket utreise og ødelagt ferie.

Dato
18.10.2019

Saksnummer
2019-01045

Tjenesteytere
Norwegian Air Shuttle

Klager har i det vesentlige anført

Klager hadde opprinnelig bestilt reise med Norwegian med reiseruten Stockholm - Oslo
- Agadir 29. desember 2019. Han måtte omrutes, og måtte derfor reise Stockholm - Oslo
- København - Agadir, og ankom sin endelige destinasjon tre timer forsinket i henhold til
planlagt avgangstid. 

Ved ankomst til Agadir var klagers bagasje forsinket. Dagen etter ankomst ringte han
til Swissport 23 ganger. Til slutt ble klager informert om at bagasjen skulle ankomme
med et annet flyselskap på tirsdag (to dager senere), og at han kunne hente vesken
på onsdag. Klager reiste til flyplassen på onsdag, men bagasjen hadde ikke ankommet
flyplassen. Kvelden før klagers returreise, 8. januar, fikk han en telefon om at bagen
befant seg i Agadir. Han plukket derfor opp vesken ved returreisen 9. januar. Klager har
vist til at forsinkelsen medførte at han ikke hadde nødvendige klær og utstyr i løpet av
hele ferien, og at han dessuten skulle i bryllup, slik at dress var nødvendig. 

På bakgrunn av det ovennevnte har klager fremsatt følgende krav (alle beløp i svenske
kroner) : 

• Kompensasjon for lang reisedag med omruting via København, dårlig informasjon og
frykt for å komme for sent til bryllupet i Agadir. Full refusjon av flybillett til SEK 5 563. 
• Tre reiser med taxi i Agadir, to til flyplassen for å hente vesken som ikke hadde kommet,
og en taxitur som følge av forsinkelsen på utreisen (klager mistet forhåndsbestilt
transport), SEK 660. 
• Innkjøp av billige håndklær, undertøy, hygieneartikler, sandaler og lignende, SEK 3 310. 
• Innkjøp av medisiner, SEK 368. 
• Erstatning for at klagers ferie ble ødelagt av hendelsen, SEK 10 000.

Tjenesteyterne har i det vesentlige anført

Klager reiste med Norwegian fra Stockholm via København og Oslo til Agadir 29.
desember 2018. Ved ankomst til Agadir var bagasjen forsinket. 

Når en forsinkelse oppstår, gjør Norwegian hva de kan for å lokalisere bagasjen og
gjenforene den med eieren. I de tilfeller hvor bagasjen er forsinket ved utreise, kan
passasjeren få erstattet utlegg til for eksempel klær og toalettartikler. I dette tilfellet
ble bagasjen hentet på flyplassen i Agadir ved returreisen 9. januar, og det er naturlig
at klager hadde behov for å kjøpe diverse artikler. Norwegian mottok klagers krav 13.
januar, og saken ble behandlet 13. februar. 

Ved en bagasjeforsinkelse dekkes kroner 350 for innkjøp av toalettsaker, og femti
prosent av nødvendige klær og utstyr. I dette tilfellet har Norwegian utbetalt svenske
kroner 1 551. Klager ble dessuten informert om at dersom han ønsket full refusjon,
kunne han sende inn klær og artikler sammen med originale kvitteringer og rapporten
fra flyplassen. 

Selskapet er av den oppfatning at klær og utstyr som kjøpes inn ved forsinket bagasje,
også vil ha en verdi i etterkant. Norwegian dekker derfor femti prosent av verdien, og
hundre prosent dersom selskapet mottar de innkjøpte gjenstandene. Dette er begrenset
oppad til 1 131 SDR. Norwegian dekker ikke kostnader til medisiner og viser til selskapets
bagasjeregler hvor det fremgår at medisiner og legeerklæringer ikke skal pakkes i
innsjekket bagasje. Utgifter til taxi dekkes videre ikke ved forsinket bagasje. Det gis ingen
erstatning for tort og svie ved forsinket bagasje. 

Norwegian har på ovennevnte grunnlag avvist klagers krav.

Nemnda bemerker

Klager har opplyst at han kom mer enn tre timer forsinket frem til sitt endelige reisemål.
Dette skyldtes at flyet fra Stockholm var forsinket, slik at passasjerene ikke rakk sin
videreforbindelse og måtte omrutes via København.

Norwegian har ikke kommentert årsaken til forsinkelsen. Nemnda mener derfor at
flyselskapet ikke har godtgjort at forsinkelsen skyldtes ekstraordinære forhold som ikke
kunne vært unngått til tross for at alle rimelige tiltak var truffet. Klager har derfor krav på
standarderstatning i henhold til EU-forordning 261/2004 på 600 euro.

Klagers bagasje kom elleve dager forsinket frem. Klager måtte kjøpe toalettsaker og
klær, blant annet for å delta i bryllup, og har krevd dekket SEK 3 310. Nemnda kan ikke
se at klagers krav er for høyt, tatt i betraktning forsinkelsens lengde. Når det gjelder
medisiner, følger det av Norwegians vilkår at det ikke skal sendes i koffert, og disse
utgiftene dekkes derfor ikke. Nemnda mener videre at klager skal ha dekket sine utgifter
til taxi til flyplassen som han pådro seg i forbindelse med at han fikk beskjed om å hente
bagasjen. Taxiugiftene er angitt til SEK 660.

Når det gjelder klagers krav om ulempeerstatning, viser nemnda til at det er innbakt i
standarderstatningen. Utover dette er det ikke hjemmel for ulempeerstatning.

Vedtak

Transportklagenemnda - fly anbefaler at Norwegian utbetaler standarderstatning til
klager med 600 euro, SEK 3 310 for utgifter til klær og hygieneartikler samt SEK 660 for
utgifter til taxi. Til fradrag kommer allerede utbetalt erstatning fra Norwegian på SEK 1
151.