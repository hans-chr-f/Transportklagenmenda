Vedtak i Transportklagenemnda - Fly

Sammendrag

Krav om erstatning for ødelagt bagasje.

Dato
17.03.2015

Saksnummer
863/14F

Tjenesteyter
Norwegian Air Shuttle ASA

Krav om erstatning for ødelagt bagasje.

Klager har i det vesentlige anført:

Klager reiste fra Oakland til Oslo den 16. august 2014 med DY7064. Ved ankomst sin leilighet
i Oslo oppdaget klager at håndtaket på kofferten var ødelagt. Klager oppdaget ikke dette på
flyplassen da han la kofferten direkte på en tralle og inn i en ventende bil.

Klager mener det er helt urimelig at klager skal være nødt til å reise helt til Gardermoen for å
fremvise skaden når han kan fremlegge den på et sted i Oslo.

Klager krever erstatning for ødelagt koffert.

Norwegian har ikke avgitt uttalelse til nemnda. Til klager har selskapet i det vesentlige
anført:

Da klager ikke har fremlagt skadet bagasje på Gardermoen innen 7 virkedager etter
hjemkomst, kan selskapet ikke imøtekomme hans krav.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Norwegian ved nemndas e-post av 17. september 2014 med frist til 29.
oktober 2014 for eventuelle bemerkninger. I e-posten opplyses det bl.a. om at flyselskapet
har bevisbyrden ved påberopelse av ekstraordinære omstendigheter som kan gi grunnlag
for fritak for ansvar. Det fremgår videre at nemnda vil legge passasjerens opplysninger til
grunn dersom disse ikke imøtegås av flyselskapet. Det blir også opplyst at saken vil bli forelagt
nemnda selv om flyselskapet ikke avgir uttalelse.

Norwegian har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Norwegian er i henhold til luftfartsloven § 10-18 ansvarlig for skadet eller ødelagt bagasje
med mindre skaden skyldes reisegodsets egen beskaffenhet eller feil eller mangler ved
reisegodset.

Er reisegodset skadet eller delvis tapt, må mottakeren klage om det til fraktføreren
umiddelbart etter at skaden eller tapet oppdages, og senest innen 7 dager for innskrevet
reisegods. Klage må fremsettes skriftlig. Mottas innskrevet reisegods uten klage fra
mottakerens side, formodes godset å være utlevert i god stand om ikke annet blir godtgjort, jf.
luftfartsloven § 10-26 første ledd.

Klager mottok i dette tilfellet kofferten uten å klage. Det følger av ovennevnte bestemmelse
at kofferten da formodes å være utlevert i god stand. De foreliggende opplysninger gir ikke
grunnlag for annen konklusjon.

Nemnda bemerker avslutningsvis at klager fremsatte skriftlig klage ved e-post 18. august
2014. Det er innen fristens utløp.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.