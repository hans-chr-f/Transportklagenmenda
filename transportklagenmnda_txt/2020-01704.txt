Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
08.04.2021

Saksnummer
2020-01704

Tjenesteytere
Widerøe

Klager har i det vesentlige anført

Klager skulle reise fra Kirkenes til Tromsø med WF919 den 6. mars 2020 kl. 21:05. Samme
dag fikk klager beskjed om at flyvningen ble kansellert. Klager fikk ny avreise den 7. mars
2020 kl. 16:00, som opprinnelig skulle gått kl. 11.55 og vært fremme 13:35. Klager ankom
bestemmelsesstedet den 7. mars 2020 kl. 18.00. 

Klager krever 250 euro i henhold til EU-forordning 261/2004.

Tjenesteyterne har i det vesentlige anført
Widerøe har anført at i henhold til norsk kontraktsrett må reklamasjonskrav fremsettes
innen rimelig tid. I korrespondanse med klager i denne saken viser Widerøe også til
relevant Svensk høyesterettsdom som sier at denne fristen ikke kan være kortere enn to
måneder. Det er kommet en dom Eidsivating lagmannsrett, Dom: LE-2018-175032 som
støtter opp under dette.

For at Widerøe skal kunne innhente opplysninger, dokumentasjon og beviser vedrørende
den enkelte sak på best mulig måte er vi avhengige av at det ikke går for lang tid fra
hendelse inntreffer til at en reklamasjon fremsettes til selskapet.

Widerøe anser derfor 2 måneder som rimelig tid for å reklamere på de
uregelmessigheter som klager har hatt ved sin reise. Klager er klar over mangelen ved
sitt produkt i det det informeres om uregelmessighet fra flyselskapet, og Widerøe ser
ingen grunn for at klager skal vente i mer enn to måneder med å fremsette sitt krav.

Nemnda bemerker

Widerøe har anført at klager har fremsatt klagen for sent. 

Nemnda er ikke enig med Widerøe i at klagen er fremsatt for sent. I HR-2020-2401-
A gjaldt saken en flypassasjer som hadde fremsatt krav om standarderstatning på
600 euro etter en forsinkelse på noe over tre timer på en reise fra Thailand til Oslo,
jf. forordning (EF) nr. 261/2004 artikkel 7 (flypassasjerforordningen) og forskrift om
flypassasjerers rettigheter 17. februar 2005 nr. 141 § 1. Høyesterett la til grunn at det
utenfor de lovregulerte tilfellene ikke gjelder noen generell regel om reklamasjonsplikt
i norsk kontraktsrett. Etter en vurdering av de hensyn som reklamasjonsplikt
begrunnes med, kom Høyesterett videre til at det ikke var tilstrekkelig grunn til på
ulovfestet grunnlag å stille et krav til reklamasjon i tilknytning til standarderstatning
etter flypassasjerforordningen. Den alminnelige foreldelsesfristen på tre år fikk da
anvendelse. 

Ettersom det ikke gjelder noen reklamasjonsfrist, er klagen heller ikke fremsatt for sent.
For øvrig bemerker nemnda at kravet åpenbart heller ikke er foreldet.

Nemnda vurderer deretter om klager har krav på standarderstatning.

Forsinkelse/kansellering som medfører at passasjeren kommer frem til det endelige
bestemmelsesstedet mer enn tre timer etter det planlagte ankomsttidspunktet, gir rett
til erstatning med mindre flyselskapet godtgjør at forsinkelsen/kanselleringen skyldes
ekstraordinære omstendigheter som ikke kunne vært unngått selv om alle rimelige
tiltak var truffet, jf. EU-forordning 261/2004 artiklene 5, 6 og 7, samt EU-domstolens
avgjørelser i sakene Sturgeon-Condor av 19.11.2009 (C-402/07) og Nelson med flere av
23.10.2012 (C-581/10).

Nemnda legger til grunn at klagers flyvning fra Kirkenes til Tromsø den 6. mars 2020 ble
kansellert, og at klager ble ombooket til WF973 den 7. mars kl. 11.55, ankomst 13.35.
Ifølge klager ble dette igjen endret, slik at avgang var kl. 16.00, med ankomst kl. 18.00. 

Værforhold som påvirker flytrafikken, kan være en slik ekstraordinær omstendighet
som medfører at den reisende ikke har krav på erstatning. I denne saken har Widerøe
imidlertid ikke fremmet tilsvar som dokumenterer hendelsen.  Nemnda mener med
dette at klager bør tilkjennes standarderstatning på 250 euro for kanselleringen av
WF919 den 6. mars 2020. 

Ifølge klager ble også flyvningen hun ble omrutet til neste dag (WF973 den 7. mars
2020) kansellert eller forsinket, slik at den ikke gikk før kl. 16.00, med ankomst kl.
18.00.  Dette var rundt fire og en halv time senere enn opprinnelig planlagt ankomst
på ombookingen (13:35). Nemnda finner ikke at Widerøe har godtgjort at hendelsen
skyldtes ekstraordinære omstendigheter som ikke kunne vært unngått selv om alle
rimelige tiltak var truffet. Nemnda mener med dette at klager har rett på ytterligere 250
euro for denne hendelsen.

Klager har påpekt at de også ble forsinket på hjemreisen den 9. mars. Basert på
fremlagte opplysninger var det imidlertid ikke en forsinkelse som oversteg tre timer.
Klager har med dette ikke rett på standarderstatning for denne. 

Nemnda anbefaler med dette at Widerøe utbetaler standarderstatning til klager for
forstyrrelsene på WF919 den 6. mars 2020 og WF973 den 7. mars 2020.

Vedtak

Transportklagenemnda anbefaler at Widerøe utbetaler 500 euro til klager.