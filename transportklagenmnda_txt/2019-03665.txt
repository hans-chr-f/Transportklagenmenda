Vedtak i Transportklagenemnda
- Kollektivreiser

Sammendrag

Vurdering av Vys klagehåndtering, subsidiært frafall av gebyr

Dato
16.01.2020

Saksnummer
2019-03665

Tjenesteytere
Vy

Klager har i det vesentlige anført

Klager tok toget fra Oslo Lufthavn til Nationaltheatret den 4.august 2019. Klager forklarer
at han forsøkte å bestille billett via Vy appen, men fikk ikke opp avgangen han skulle
reise med som et alternativ. Klager valgte derfor å kjøpe billett med Ruter appen
istedenfor. Klager hadde lest på nettsidene til Ruter at han trengte å kjøpe 4 soner for
sin reise. Under stoppesteder i appen for kjøp av enkeltbillett valgte han fra "nåværende
plassering" til "Sone 4" i den tro at sone 4 betød 4 soner.

Klager ble stoppet i kontroll om bord på toget og viste frem billetten han nettopp hadde
kjøpt. Kontrolløren ga han beskjed om at billetten ikke var gyldig, da det var forskjell på
4 soner og sone 4. Klager opplevde kontrolløren som svært aggressiv og forklarer at det
var flere om bord på toget som reagerte på hans oppførsel. 

Klager forklarte til kontrolløren at han må ha misforstått soneinndelingen og derfor gjort
en feil i appen, samt at han tilbød å kjøpe en ny billett. Videre hadde klager forsøkt å
forklare problemet han hadde opplevd med Vy appen, som hadde resultert i at han ikke
hadde klart å kjøpe billett i den appen, uten å få noe gehør for dette. Klager innrømmer
å ha gjort en feil ved å velge feil soner i appen ved kjøp av billett, men har reist i god tro
om at han hadde gyldig billett. Klager ønsker å fremheve at i avslagsbegrunnelsen fra Vy
er det kun manglende billett som betyr noe for vurderingen. Slik klager tolker dette kan
man derfor ikke få medhold på en klage uansett hva man klager på i tilfeller hvor man
har feil kjøpt billett. 

Klager anfører han har handlet i god tro ved å forsøke å kjøpe riktig billett, først i Vy
appen (uten hell) og deretter i Ruter appen. Siden han var i den tro at han hadde kjøpt
korrekt billett gikk klager om bord på toget i en ubetjent vogn. Klager forklarer at han
ikke hadde noen hensikt å jukse og opplever behandlingen han fikk av kontrolløren, samt
gebyret, som urettferdig. 

Klager sa videre til kontrolløren at han ville klage på gebyret og ønsket derfor å få vite
kontrollørens navn, men denne informasjonen ville kontrolløren ikke oppgi og gikk ifra
klager.  

Klager opplevde kundeservicen som dårlig i dette tilfellet og ønsker å få vurdert om Vys
besvarelse av klagen er godt nok fundert, riktig håndtert, samt å få vite om han som
forbruker har blitt riktig ivaretatt. 

Klager krever en vurdering av Vys klagehåndtering, subsidiært frafall av gebyret.

Tjenesteyterne har i det vesentlige anført
Klager reiste med toget fra Oslo Lufthavn den 4.august 2019. Etter avgang fra Oslo
Lufthavn er neste stopp for dette toget Lillestrøm. Oslo Lufthavn ligger i sone 4N, mens
Lillestrøm er i sone 2Ø. For å ha gyldig billett fra Oslo Lufthavn til Lillestrøm trenger man
en Ruter billett for 3 soner. 

Klager har fremlagt en billett for sone 4N hvor det tydelig fremkommer at billetten er
gyldig i sone 4N, noe som reflekteres i prisen på 36 kr. Klager hadde følgelig ikke gyldig
billett for hele reisen han benyttet seg av. Klager ble korrekt ilagt kontrollgebyr da toget
var i Lillestrøm basert på det objektive kriterium og faktum at han ikke kunne fremvise
gyldig billett for hele reisen han benyttet seg av og Vy kan ikke refundere gebyret som ble
betalt på stedet til en lavere sats. 

Den reisende har ansvar for å orientere seg om gyldighet og begrensninger for billetter
før og etter kjøp i tilfeller hvor dette gjøres via selvbetjente kanaler og den reisende
velger å ta plass i en ubetjent vogn på toget. Om den reisende er usikker på soner mv
kan vedkommende kjøpe billett i betjent skranke på Oslo Lufthavn eller velge å gå om
bord toget på en vogn som er merket "billettsalg". 

At klager har noe å utsette på kontrollørens fremtoning beklager Vy. Av hensyn til
personvern har kontrollør ingen plikt til å oppgi sine personalia til den som er påtruffet.
Vy og billetteringsselskapet Entur har ingen registrerte feil i appen denne dagen. 

Vy kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble ilagt gebyr i ubetjent vogn på Vytog fra Oslo Lufthavn den 4. august 2019 da
han ikke kunne vise billett for hele reisen.

Ifølge Vys transportvilkår § 4 C vil personer som ikke kan vise gyldig billett, ilagt et gebyr.
Ved ombordstigning i ubetjente vogner må billetter være kjøpt før man går ombord. I
betjente vogner kan billetter kjøpes av billettør. 

Nemnda legger til grunn at klager hadde kjøpt billett via Ruter appen for sone 4N, dvs.
den først sonen fra Oslo Lufthavn. Vilkårene for å ilegge gebyr var dermed til stede. 

Klager har opplyst at han trodde han hadde kjøpt billett for 4 soner. 

Nemnda bemerker at den reisende selv har ansvaret for å sette seg inn i
billettsystemene og kontrollere at man har gyldig billett for reisen.

På den billetten klager kjøpte, var det tydelig opplyst at den var gyldig i sone 4N. Denne
informasjon sammen med prisen på 36 kroner burde ha i det minste ha skapt usikkerhet
om hvorvidt klager hadde fått rett billett.  

Nemnda kan ikke se at det er grunnlag for å anbefale at gebyret ettergis. Nemnda har
forståelse for at gebyret kan oppleves strengt, men av hensyn til reiseforetakenes behov
er det nødvendig å ha en konsekvent praksis da det er ulike årsaker til at reisende ikke
har gyldige billetter. 

Når det gjelder kontrollørens atferd, har nemnda ikke grunnlag for å vurdere denne.
Nemnda viser for øvrig til at vedkommende hadde ID-kort på seg og var uniformert. Det
vises for øvrig til Vys uttalelse.

Vedtak

Transportklagenemnda Kollektivtransport finner ikke å kunne anbefale at klager gis
medhold.