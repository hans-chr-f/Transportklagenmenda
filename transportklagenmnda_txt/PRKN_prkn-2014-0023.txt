Vedtak i Pakkereisenemnda

Sammendrag

Saken gjelder krav om kompensasjon for tapt ferietid.

Dato
..

Saksnummer
23/14P

Tjenesteyter
Star Tour AS

Sakens dokumenter ble lagt frem.

Klager: X

Turarrangør: Star Tour AS

Reisemål: Tenerife

Antall reisende: 2

Reisens pris: 5.076,-

Tidsrom: 151213 - 221213

Saken gjelder:

Saken gjelder krav om kompensasjon for tapt ferietid.

Klageren våknet natt til 20. desember 2013 av at en mannsperson sto inne på
hotellrommet ved kjøkkenbordet. Mannen hadde åpenbart kommet seg inn gjennom
verandadøren, som sto på gløtt. Klageren skrek for å vekke samboeren.

Mannen hoppet da ned fra verandaen. Han hadde stjålet klagerens mobiltelefon og 90 euro
som lå på bordet. Resepsjonen ble alarmert, politiet tilkalt og mannen funnet. Klageren måtte
bli med i politibilen for å bekrefte at det var riktig mann som var pågrepet. Dagen etter måtte
hun peke ham ut på foto, og etter ytterligere en dag var de begge vitner i straffesaken mot
inntrengeren.

Klageren fikk tilbake sin mobiltelefon som ble funnet på mannen og forsikringsselskapet
har dekket det stjålne pengebeløpet. Klageren vil imidlertid kompenseres for den tid som
medgikk, da hendelsen ødela flere feriedager. Forholdet skjedde på et sikret hotellområde. I
tillegg har klageren blitt utrygg.

Hun sjekker til stadighet om dørene er låst.

Star Tour AS beklager på det sterkeste at klageren hadde en så skremmende
opplevelse. Det stilles strenge krav til hotellenes sikkerhet, men dessverre er det
kriminalitet i alle land. Det hender derfor at uvedkommende tar seg inn på hotellrom
uansett om sikkerhetstiltakene er strenge.

Reisearrangøren kan imidlertid ikke lastes for hendelsen og de følger dette fikk for klageren.
Slike hendelser blir derfor ikke kompensert fra arrangørens side.

Nemnda bemerker:

Nemnda synes at det er svært beklagelig at klageren ble utsatt for en så skremmende
opplevelse som et innstigningstyveri, og at de siste feriedagene delvis ble brukt på politihuset
og i rettssalen. Kriminalitet finnes dessverre i alle land.

Det er en side som bør vurderes når man velger reisemål. Den enkelte reisende må ta sine
forholdsregler for å sikre seg mot å bli offer for straffbare forhold.

Den økonomiske siden av saken har blitt ivaretatt reiseforsikringsselskapet.

Reisearrangøren kan i en sak som den foreliggende etter nemndas vurdering ikke holdes
ansvarlig for tap av ferietid.

Vedtak:

Reklamasjonsnemnda for pakkereiser kan ikke anbefale at det gis noen kompensasjon.

Vedtaket var enstemmig.