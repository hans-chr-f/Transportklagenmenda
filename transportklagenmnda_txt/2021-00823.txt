Vedtak i Transportklagenemnda
- Kollektivreiser

Sammendrag

Krav om refusjon av 365-dagers billett og
forsinkelsesrente på grunn av forsinket utbetaling

Dato
20.09.2021

Saksnummer
2021-00823

Tjenesteytere
Kolumbus AS

Klager har i det vesentlige anført

Klager kontaktet Kolumbus for å få de resterende dagene på sin 365-dagers billett
refundert. Klager rettet først en klage til Forbrukertilsynet, som henviste klager til
Transportklagenemnda. 

Det fremgår av klagen som ble rettet til Forbrukertilsynet at klager kontaktet Kolumbus
kundesenter for å undersøke om det var mulig å få refusjon for de resterende
dagene på hennes årskort. Her fikk klager beskjed om at dette var mulig. På grunn
av at betalingskortet ikke lenger var i bruk fikk klager beskjed om å komme innom
kundesenteret slik at de kunne finne en løsning. 

Klager var innom kundesenteret 11. mars 2021 og ble bedt om å legge til et nytt kort i
Kolumbusappen da dette var kortet klager ønsket å motta refusjonen. Kolumbus tillot
ikke klager å skrive bankkontoen på et papir, så hun måtte legge kortet inn i appen.
Kundeservicemedarbeideren bekreftet deretter at han kunne se det nye kortet og at
refusjonen ville gjøres til det nye kortet. Dagen etter, 12. mars 2021, kontaktet klager
Kolumbus igjen fordi de ikke hadde opplyst hvor mye hun ville få refundert. Klager
anfører at hun mottok tre forskjellige beløp i tre forskjellige e-poster. De opplyste også at
beløpet var overført til det gamle kortet. 

Klager var deretter innom kundesenteret igjen og fikk beskjed om at det var to ting
Kolumbus kunne gjøre for klager. Det var enten å refundere til det gamle kortet
eller refundere til en bankkonto som klager ga til dem. Klager fikk beskjed om at
vedkommende hun snakket med ville forsøke å kontakte banken for å reversere
transaksjonen. 

Videre forklarer klager at dagen før påske fikk hun flere e-poster fra Kolumbus hvor hun
ble bedt om å opplyse om hvilken bankkonto beløpet skulle refunderes til. Klager anfører
at etter påske fikk hun beskjed om at refusjonen ikke kunne gjøres fordi det gamle kortet
ikke var avsluttet og korteier hadde avvist Kolumbus sitt forsøk i å få pengene tilbake. 

Klager forklarer at hun utvekslet mange e-poster med Kolumbus. Hun fikk noen til å
kjøpe billetten for henne fordi hennes BankID ikke fungerte. Han som kjøpte billetten
for henne fortalte at bankkortet var avsluttet i februar. Dette viste seg å ikke være sant
og han nektet Kolumbus å trekke penger fra kortet hans. Klager forklarer at hun ikke vet
hvor denne mannen er i dag.

De gjenværende 7 månedene på billetten ble umiddelbart kansellert 11. mars 2021.
Klager anfører at Kolumbus nektet å aktivere billetten igjen som en mulig løsning på
problemet. 

Klager forklarer at hun mottok informasjon om at hun ville få kr. 2400 refundert, men
senere ga Kolumbus beskjed om at beløpet var kr. 1977. Klager forklarer at hun mottok
refusjonen i juni 2021. Klager mener at hun skulle mottatt refusjonen 12. mars 2021 fordi
det var da billetten ble kansellert. Refusjonen var forsinket med 3 måneder og klager
mener derfor at hun har krav på forsinkelsesrenter. 

Etter at klager mottok Kolumbus sitt tilsvar i saken forklarer hun at hun kjøpte billetten
for kr. 3800 i oktober 2020. Klager skulle fått refusjonen 12. mars 2021. Klager anfører
at hun gjorde alt hun ble bedt om ved å legge til et nytt kort i appen, og ble lovet at
pengene skulle bli refundert til det nye kortet. Klager anfører at de ulike beløpene hun
fikk opplyst at hun skulle få refundert aldri var lavere enn kr. 2000. Klager er usikker
på om beløpet hun har fått er korrekt. Refusjonen var 3 måneder forsinket. Klager
forklarer at hun opplevde samme situasjon i oktober 2020 når hun kansellerte sin billett i
forbindelse med busstreiken. Klager anfører at hun aldri mottok noen refusjon for dette.
Klager opplevde Kolumbus som uhøflige og mener at ingen kunder skal behandles med
slike urimelige anklager som Kolumbus har rettet mot henne i denne saken. 

Klager krever de resterende dagene av 365-dagers billetten refundert, fra mars til
oktober 2021, totalt kr. 2500. Klager krever i tillegg forsinkelsesrente på grunn av
forsinket utbetaling.

Tjenesteyterne har i det vesentlige anført
Klager kontaktet Kolumbus kundeservice for å be om refusjon av en 365-dagers billett.
Klager ønsket refusjon av den resterende del av hennes 365-dagers billett for studenter.
Da klager var innom kundesenteret ba kundeservicemedarbeideren klager å bekrefte at
det var hennes billett og at det var hun som hadde betalt for den. Klager bekreftet dette.
Billetten ble derfor refundert i tråd med Kolumbus sine retningslinjer via vårt system. 

Senere denne dagen kontaktet klager Kolumbus via en skriftlig henvendelse med
spørsmål om hvor mye som ville bli refundert. Klager informerte også om at beløpet
burde bli refundert til et VISA kort. Denne henvendelse ble fulgt opp dagen etterpå.
I Kolumbus sitt svar ble det dessverre bekreftet et høyere beløp enn det som hadde
blitt refundert da kundeservicemedarbeideren tok ikke med i beregningen at en 365-
dagers billett har 65 dager gratis som er inkludert i prisen. Kolumbus oppdaget raskt
feilen og informerte klager om det korrekte beløpet i løpet av kort tid etterpå. Kolumbus
informerte samtidig at beløpet hadde blitt refundert til betalingskortet som ble brukt
da hun kjøpte billetten, hvilket er standard måte ved refusjoner. Beløpet hadde derfor
ikke blitt refundert til et VISA kort, men til det Mastercard kortet som klager hadde brukt
da billetten ble kjøpt. Klager svarte tilbake til Kolumbus at hun ikke hadde tilgang til en
norsk bank og at beløpet ikke burde blitt refundert til betalingskortet som ble benyttet
under kjøpsprosessen. 

Ifølge klager hadde hun stengt Mastercard kontoen og at den tilhørte Bank of China.
Kolumbus rådet klager til å kontakte Bank of China for å få hjelp til å overføre beløpet
til en annen konto. Kolumbus undersøkte saken på egenhånd med Mastercard og fikk
beskjed om at dersom en bank mottar et beløp til en stengt konto, vil banken finne en
måte å sende beløpet til rett mottaker. Klager informerte om at hun ikke var villig til å
kontakte sin tidligere bank. Kolumbus kontaktet derfor banken selv. Kolumbus ønsket å
hjelpe klager, men hun oppga svært lite informasjon, noe som gjorde at kontakten med
banken ikke ga noen resultater. 

Kolumbus ble derfor nødt til å be om refusjon av beløpet som var overført til Mastercard
kortet, siden klager var så tydelig på at dette var kortet som var knyttet til hennes konto.
Kontoen var stengt, og hun fant ingen annen mulighet til å få beløpet som Kolumbus
hadde refundert. Dette er første gang Kolumbus har bedt om refusjon på denne måten,
siden det er standard at beløp som skal refunderes, må refunderes til betalingsmiddelet
som ble brukt når kjøpet ble gjennomført. Dette er blant annet for å unngå hvitvasking. 

Beløpet ble returnert til Kolumbus, men ble trukket tilbake kort tid etterpå. Kolumbus
måtte derfor be om refusjon nok en gang og denne gangen gikk det igjennom. Det viste
seg at når beløpet ble refundert første gang, ble refusjonen stoppet på grunn av en klage
fra kontoeieren. Det viste seg at klager hadde gitt Kolumbus feil informasjon i den første
henvendelsen til Kolumbus. Mastercard kontoen som ble brukt som betalingsmiddel var
ikke hennes og det var ikke hennes konto i Bank of China. 

Klager innrømmet deretter at hun hadde oppgitt feil informasjon. Hun sa at hun
hadde ikke hatt mulighet til å betale for billetten selv og hadde derfor bedt en venn på
universitet til å betale for billetten, deretter hadde hun betalt til han. Klager hadde ikke
noe navn eller kontaktinformasjon til vennen som hadde betalt. Klager skrev videre
til Kolumbus at hun hadde gitt feil informasjon fordi hun visste at Kolumbus ikke ville
hjelpe henne dersom hun hadde beskrevet situasjonen slik den egentlig var fra starten
av. Ved å gi feil informasjon og være pågående, oppstod en svært uheldig situasjon
for Kolumbus. Kolumbus har brukt mye tid på å hjelpe en kunde vi trodde ikke kunne
komme i kontakt med en bank i et annet land som ikke ville betale til henne. 

Når Kolumbus endelig hadde fått beløpet tilbakeført ble klager informert om at beløpet
måtte beholdes av Kolumbus for en periode for å være sikker på at kontoeieren ikke ba
om å få pengene tilbake til kontoen i Kina. Dersom dette ikke skjedde, ville Kolumbus
betale beløpet til klager i god tro om at hennes nye forklaring var korrekt. Kolumbus
mottok ikke noen klage fra kontoeieren og derfor ble beløpet overført til klager. 

Grunnen til at klager visste at Kolumbus ikke ville bli involvert er mest sannsynlig en
sak som startet 29. september 2020. I denne henvendelsen ba klager om refusjon for
resterende beløp av en annen studentbillett. Kolumbus refunderte beløpet. Klager
kontaktet Kolumbus og sa at refusjonen ikke hadde blitt mottatt av henne. Det viste seg
at hun hadde kjøpt billetten på finn.no. Dette er ikke tillatt etter Kolumbus sine vilkår.
Beløpet var blitt refundert til betalingsmiddelet som ble brukt under kjøpet, hvilket var
personen som hadde solgt billetten på finn.no. 

Her har klager mottatt det beløpet hun var berettiget til. Kolumbus er enig i at prosessen
med refusjon har tatt lang tid, men mener at grunnen til dette var fordi klager ga feil
opplysninger helt i starten. Kolumbus mener at de har gitt god kundeservice i en svært
komplisert sak og kan ikke se at saken kunne vært løst på en annen måte basert på
informasjonen Kolumbus hadde tilgjengelig. 

Etter at Kolumbus har mottatt klagers kommentar i saken legger de til at klager hevdet
i henvendelsen til kundeservice at billetten var hennes og at hun hadde kjøpt den. Først
i starten av april fant Kolumbus ut at det ikke var klager som hadde kjøpt billetten og
konfronterte klager med dette. Klager innrømmet etter dette at hun hadde gitt feil
informasjon. 

Billettprisen er kr. 3800 for en 365-dagers billett. Her betaler man for 300 dager. Resten
er et avslag man får når man kjøper en billett for en så lang periode. Billetten var brukt
i 136 dager, slik at det var 164 dager igjen. Utregningen blir slik: 3800/300 * 164 og
beløpet blir kr. 2077. I tillegg trekkes det fra et administrasjonsgebyr på kr. 100 ved
refusjon. Korrekt beløp å refundere i dette tilfelle er kr. 1977. Dette er beløpet som
har blitt refundert til klager. Klager har også blitt informert om dette og kan gjøre
utregningen selv med informasjonen som er tilgjengelig på Kolumbus sin nettside. 

Basert på informasjonen som klager ble gitt i saken som er referert til ovenfor,
saken som startet 29. september 2020, har klager bevisst feilinformert kundeservice
fra starten av i denne saken. Klager ble i forbindelse med den tidligere saken med
Kolumbus informert om at vi kun gjør refusjoner til betalingsmiddelet som ble brukt i
kjøpsprosessen.

Klager har ikke betalt for billetten selv. Kolumbus vet ikke om det er klager som er den
rettmessige eier av beløpet på kr. 1977 som har blitt refundert. Kolumbus gir alltid
informasjon om at refusjonsbeløpet utbetales til betalingsmiddelet som ble brukt ved
kjøpet. På grunn av feilinformasjonen som klager ga til Kolumbus har klager tjent på at
beløpet ble refundert til klager selv om Kolumbus ikke vet om klager er den rette eieren
av beløpet.

Nemnda bemerker

Klager krever de resterende dagene av 365-dagers billetten refundert, fra mars til
oktober 2021, totalt kr. 2500. Klager krever i tillegg forsinkelsesrente på grunn av
forsinket utbetaling. 

Av nettsidene til Kolumbus fremgår det at det tilbys refusjon for antall dager man har
igjen av de 300 dagene som man har betalt for, ikke de 365 dagene billetten er gyldig.
Det innebærer at det må være mer enn 65 dager igjen på billetten for at man skal ha
rett til refusjon. Videre fremgår det at refusjonsbeløpet regnes fra den dagen Kolumbus
mottar forespørsel om refusjon og at Kolumbus tar et håndteringsgebyr på kr. 100 per
ekspedisjon. Klager kan ikke få refusjon for dager hun ikke har betalt for. Det fremgår av
Kolumbus sine refusjonsregler at alle refusjoner går tilbake til det betalingsmiddelet som
ble benyttet ved kjøp. 

Billettprisen var kr. 3800 for en 365-dagers billett. Her betaler man for 300 dager.
Billetten var brukt i 136 dager, slik at det var 164 dager igjen. I tråd med Kolumbus sine
regler for billettrefusjon blir utregningen følgende 3800/300 * 164 = kr. 2077. Fra dette
beløpet trekkes det kr. 100 i hånderingsgebyr, hvilket gjør at beløpet som er refunderbart
i dette tilfellet er kr. 1977. Etter opplysninger fra Kolumbus har klager allerede fått
dette beløpet refundert, og nemnda legger derfor til grunn at korrekt refusjon har blitt
gjennomført. 

Nemnda kan ikke se at feilinformasjon fra Kolumbus vedrørende hvilket beløp klager
ville få refundert har noen påvirkning på utfallet i saken. Nemnda viser til at Kolumbus
sine refusjonsregler er tilgjengelige og har vært tilgjengelige på deres nettsider. Nemnda
er derfor av den oppfatning av at Kolumbus har i tilstrekkelig grad informert om
refusjonsreglene i tilknytning til 365-dagersbilletter, slik at klager kunne gjort seg kjent
med hvilket beløp hun ville få refundert hvis hun var usikker.

Når det gjelder klagers krav om forsinkelsesrente fordi utbetalingen har tatt tid, kan
ikke nemnda se at klager har krav på forsinkelsesrente i dette tilfellet da årsaken til
forsinkelsen skyldes feilinformasjon fra klager, jfr. forsinkelsesrenteloven § 2 annet ledd.
Kolumbus har strukket seg langt for å hjelpe klager i denne saken. Det er forhold på
klagers side som er årsaken til at refusjonen har tatt lang tid.

Vedtak

Transportklagenemnda finner ikke å kunne anbefale at klager gis medhold.