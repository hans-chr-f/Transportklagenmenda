Vedtak i Transportklagenemnda - Fly

Sammendrag

Krav om standardkompensasjon ved forsinkelse. Tjenesteyter har ikke inngitt tilsvar.

Dato
29.08.2019

Saksnummer
2018-03187

Tjenesteytere
KLM
Alitalia

Klager har i det vesentlige anført

Klager skulle reise med KLMs flyvning KL1190 fra Bergen (BGO) til Amsterdam (AMS) 14.
september 2018 kl. 17.35. Flyvningen ble forsinket, og klager mistet sin videreforbindelse
med Alitalias flyvning AZ113 til Milano - Linate (LIN) samme dag kl. 20.15. Klager ble
booket om og ankom sin endelige destinasjon ti timer og 45 minutter forsinket. 

På bakgrunn av det ovennevnte har klager fremsatt krav om standardkompensasjon i
henhold til EU-forordning 261/2004 på 400 euro.

Tjenesteyterne har i det vesentlige anført
Saken har blitt gjort tilgjengelig for både KLM og Alitalia. Ingen av selskapene har besvart
nemndas henvendelse. 

Til klager har KLM anført at forsinkelsen skyldtes restriksjoner fra flyveledertjenesten, og
at klager ble booket om til neste ledige flyvning, AZ119.

Nemnda bemerker

Flyselskapet har tross oppfordring ikke avgitt uttalelse til nemnda. Nemnda treffer
da vedtak basert på opplysningene som er fremkommet tidligere i saken, jf.
transportklagenemndforskriften § 5-3 tredje ledd. 

Nemnda legger da til grunn at klager ankom Milano over ti timer forsinket. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

KLM har ikke gitt noen redegjørelse eller fremlagt noe dokumentasjon for at forsinkelsen
skyldtes ekstraordinære omstendigheter som ikke kunne vært unngått. Forsinkelsen gir
etter dette rett til standarderstatning på 400 euro.

Vedtak

Transportklagenemnda - fly anbefaler at KLM utbetaler til klager standardkompensasjon
på 400 euro.