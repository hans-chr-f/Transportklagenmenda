Vedtak i Transportklagenemnda - Fly

Sammendrag

Krav om standardkompensasjon ved forsinkelse. 

Dato
26.10.2018

Saksnummer
2018-01419

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY7031 fra Oslo lufthavn (OSL) til Fort
Lauderdale (FLL) 16. desember 2015. Klager ankom sin destinasjon mer enn tre timer
forsinket, og har på denne bakgrunn fremsatt krav om standardkompensasjon i henhold
til EU-forordning 261/2004 på 600 euro pr. person, totalt 1 200 euro for to passasjerer.

Tjenesteyterne har i det vesentlige anført
Klager fremmet sin første klage til Norwegian 3. august 2017. Klageselskapet
Flyforsinkelse fremmet deretter klage til Norwegian 18. januar 2018 på vegne av klager.
Klagers første krav til Norwegian ble fremmet to år og åtte måneder etter at flyvningen
fant sted. 

Norwegian anfører at å fremsette klage så lenge etter at flyvningen fant sted ikke er å
anse som "innen rimelig tid". 

Norwegian viser til svenske Högsta Domstolens avgjørelse i sak T 2659-17
som er fremlagt for Transportklagenemnda. Denne saken gjaldt et krav om
standardkompensasjon, hvor klagen ble fremsatt to år og tre måneder etter at flyvningen
fant sted. Av denne dommen fremgår det at det skal gjelde en reklamasjonsfrist ved
klager etter EU-forordning 261/2004 på to måneder. 

Norwegian viser også til Forliksrådets avgjørelse i F2017-016909 som også er fremlagt for
nemnda. Av denne avgjørelsen fremgår det at reklamasjonsfristen etter EU-forordning
261/2004 må være ett år. 

Selskapet avviser på ovennevnte bakgrunn klagers krav da klager ikke reklamerte i tide.

Nemnda bemerker

Klagen ble fremmet to år og åtte måneder etter at flyvningen fant sted.
Spørsmålet er om klagen er fremsatt i tide.

EU-forordning 261/2004 har ingen egne regler om reklamasjonsfrister. Det finnes ingen
bestemmelser som gir verken relative eller absolutte reklamasjonsfrister.

I norsk kontraktsrett finnes det på en rekke områder lovbestemmelser om at
reklamasjon må fremsettes innen rimelig tid for at klager skal beholde sitt krav. Videre
gjelder det også utenfor lovregulerte områder et krav om reklamasjon innen rimelig
tid, som må anses som utslag av et generelt kontraktsrettslig prinsipp. Pakkereiseloven
§ 26 har til sammenlikning regler om at klager må fremsette sitt krav "uten ugrunnet
opphold". 

EU-domstolen har i dom C-139/11 som gjaldt foreldelse uttalt at i mangel av regler i EU-
retten, tilligger det medlemsstatenes egen rettsordning å utfylle bestemmelsene på
området, forutsatt at reglene følger prinsippene om likeverdighet og effektivitet.

Høgsta domstolen i Sverige avsa en dom 18. mars 2018, der det ble fastslått at EU-
retten ikke er til hinder for at det fastslås en reklamasjonsplikt i henhold til allmenne
prinsipper i svensk rett også for flyforsinkelser. Det ble fastslått at passasjerene har en
reklamasjonsplikt ved forsinkede flyvninger, og at passasjeren ellers risikerer å tape sin
rett til erstatning etter forordningen artikkel 7. I den aktuelle saken hadde passasjeren
ikke klaget før to år og tre måneder etter at flyvningen fant sted. Retten til erstatning ble
dermed ansett for å ha falt bort.

Selv om svensk rettspraksis ikke er direkte bindende, mener nemnda at det er naturlig
å se hen til praksisen fra Høgsta Domstolen ved fastleggelsen av regelverkets innhold.
Svensk og norsk kontraktsrett er i stor grad sammenfallende, og problemstillingen i
forhold til forordningen er den samme. Nemnda mener derfor at det også i norsk rett
må stilles krav til passasjerene om at de må reklamere innen rimelig tid for at kravet skal
være i behold. Det vises til sammenhengen i regelverket for øvrig, og til at EU-retten ikke
stenger for at reglenes innhold utfylles av nasjonal rett. Det vises også til at hensynet til
bevissikring tilsier at en part må varsles innen rimelig tid om krav som rettes mot parten.

I dette tilfellet fremmet klager sitt krav mot Norwegian to år og åtte måneder etter
gjennomført flyvning. Passasjeren har etter nemndas syn i dette tilfellet ikke inngitt klage
innen rimelig tid. Retten til erstatning etter forordningen må dermed anses bortfalt.

Vedtak

Transportklagenemnda - fly anbefaler ikke at klager gis medhold