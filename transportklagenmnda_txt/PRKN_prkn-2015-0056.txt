Vedtak i Pakkereisenemnda

Sammendrag

Krav om prisavslag pga. leilighetens beliggenhet.

Dato
09.10.2015

Saksnummer
56/15P

Tjenesteyter
Ticket Feriereiser AS

Saken gjelder:

Krav om prisavslag pga. leilighetens beliggenhet.

Klager har i det vesentlige anført:

Klager bestilte en tre ukers tur i en 2-romsleilighet på Servatur Terrazamar i Puerto Rico, Gran
Canaria.

Klager hadde tidligere bodd på Terrazamar og har satt stor pris på skjermet terrasse og fin
utsikt og derfor bestilte de plan 2 til 5. Da de ankom hotellet fikk de en leilighet på plan 6,
skjult bak leilighetene foran, uten skjermet uteplass, med kjørevei bak og gangtrafikk foran
leilighetene. Klager følte seg hensatt til en bakgård.

Klager har informert om at Terrazamar har en prisliste med rangering av leilighetene fra Plan
1 til 6. Plan 6 (bakgård) er den rimeligste leilighetstypen.

Ving beklaget at klager ikke var tilfreds med leilighetens beliggenhet og henviste til Ticket hvor
reisen var bestilt. Ticket ble kontaktet og de beklaget, men klager fikk ikke tilbud om noe annet
bosted.

Klager krever et prisavslag på 20 % av reisens totalpris.

Det vises for øvrig til klagers brev.

Ticket har i det vesentlige anført:

Vings priser varierer hele tiden alt etter tilbud og etterspørsel. Da klager bestilte sin reise
i desember 2013, var det bare den typen leilighet som ble bestilt som var tilgjengelig.
Prisforslaget som klager refererer til har Ticket ikke mulighet til å gå ut i fra da Vings
priser er flytende. En vanlig 2-romsleilighet og en 2-romsleilighet som også passer for
bevegelseshemmede er kategorisert med samme pris.

Det var dessverre ikke mulig å få spesifisert etasje ved bestilling, men Ticket noterte et
ønske om 4. etasje eller høyere. Ticket kan aldri garantere ønsker og dette ble presisert i
bestillingsøyeblikket.

Ticket har valgt å kompensere med 10 % av reisens totalpris, kr 3587.

Det vises for øvrig til brev fra Ticket.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2.

Klagen gjelder det faktum at klageren ble plassert i en leilighet på 6. plan med dårlig
beliggenhet. Klageren hevder å ha bestilt leilighet med plassering fra 2. - 5. plan. Disse
leilighetene har mye bedre beliggenhet. Ticket hevder på sin side at man ikke kan garantere
noen spesiell beliggenhet, men at de kan notere kundens ønske i bestillingen. Kunden har lagt
ved en prisliste som Ticket mener ikke er relevant.

Nemnda bemerker at det er vanlig at prisene på leiligheter i samme kompleks varierer, blant
annet på bakgrunn av beliggenhet. Nemnda er enig med Ticket i at den vedlagte prislisten
ikke er direkte relevant, fordi prisene varierer etter etterspørsel og årstid. Det legges likevel
til grunn at prislisten gir uttrykk for prisforskjellene mellom god og dårligere beliggenhet, jfr.
prisforskjellen mellom beliggenhet mot bakgård og annen beliggenhet på 6. plan og lavere
pris på 1. plan.

Når man bestiller en reise mer enn ett år før avreise har nemnda forståelse for at det er
skuffende å bli plassert i en leilighet som har en helt annen beliggenhet enn det man så for
seg.

Slik nemnda ser saken, representerer det en mangel ved Tickets bestilling at det ikke ble
presisert at klageren ville bo på 2. til 5. plan. Nemnda legger, som ovenfor gjennomgått, til
grunn at det er prisforskjeller mellom leiligheter med forskjellig beliggenhet i komplekset,
og at det derfor må ha vært mulig å legge inn klagerens uttrykte ønske i bestillingen. At hun
ikke kunne garanteres leilighet på 4. plan er en ting, men at arrangøren har rom for å tildele
leiligheter fra 1. til 6. plan kan nemnda ikke se.

Etter en samlet vurdering anbefaler nemnda at klageren gis et prisavslag på 20% av reisens
pris. Avrundet utgjør dette kr 7.200.

Vedtak:

Pakkereisenemnda anbefaler at klageren gis et prisavslag på 20% av reisens pris, avrundet til
kr 7.200.

Vedtaket er enstemmig.