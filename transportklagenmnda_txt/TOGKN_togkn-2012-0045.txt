Vedtak i Transportklagenemnda
- Kollektivreiser

Sammendrag

Krav om sletting av gebyr for manglende tilleggsbillett til periodekort.

Dato
06.12.2012

Saksnummer
45/12 J

Tjenesteyter
NSB

Krav om sletting av gebyr for manglende tilleggsbillett til periodekort.

Klager har i det vesentlige anført:

Klager skulle ta toget fra Oslo til Lillestrøm den 25. april for å holde sitt ukentlige kurs der.
Klager hadde periodebillett for Oslo, sone 1, og måtte som vanlig kjøpe tilleggsbillett. Klager
forsøkte dette flere ganger ved en billettautomat på Oslo S. Etter 2-3 gangers forsøk mener
han at han fikk betalt for tilleggsbilletten og gikk deretter på toget i en ubetjent vogn slik
han pleier. Klager har alltid ekstra reisepenger på kortet og siden han er pensjonist koster
tilleggsbilletten til Lillestrøm kr 10. Ved kontroll fikk klager beskjed om at han ikke hadde
betalt og ble så ilagt et gebyr på kr 900.

Senere på kvelden på Lillestrøm forsøker klager nok en gang å kjøpe tilleggsbillett, men
får det ikke til og konkluderer med at noe må være galt. Tilbake på Oslo S oppsøker klager
en kundeveileder fra NSB og spør om automatene er i orden siden han ikke får kjøpt
tilleggsbillett. Kundeveilederen prøver klagers kort, men får det heller ikke til. «Funksjonen
må være i ustand», sier han. Klager forøkte i et par tre uker etter dette før han igjen fikk kjøpt
tilleggsbillett fra automatene.

Klager føler seg lite forstått av NSB. De gjentar sitt krav om gebyr fordi klager ikke har betalt.
Det at denne funksjonen ikke var aktiv på dette tidspunktet later ikke til å ha noen betydning
for NSBs krav.

Klager sniker aldri. Til det er kollektivtrafikken for viktig, nødvendig og billig. Klager krever at
gebyret slettes da han ikke kan lastes for ikke å ha kjøpt tilleggsbillett når denne funksjonen
var ute av drift i en periode.

NSB har i det vesentlige anført:

Som det fremgår av NSBs transportvilkår § 4 C vil passasjerer som ved kontroll ikke
har stemplet eller på annen måte gyldig kontrollert billett, bli ilagt gebyr fastsatt av
Samferdselsdepartementet.

Klager ble påtruffet på toget i ubetjent vogn den 24.04.12. Klager fikk altså gebyr basert på det
objektive kriteriet at han ikke hadde gyldig billett.

NSB har undersøkt klagers påstand om at automaten var i ustand, og kan ikke se at det var
problemer med automatene på Oslo S eller Lillestrøm stasjon den aktuelle dagen. Uansett så
vil ikke kunden få verken en kvittering/bekreftelse på skjerm eller papir på at transaksjonen
har gått i orden, dersom det skulle være feil på automaten. Når kunden i tillegg sier at det ble
gjort gjentatte forsøk på kjøp på grunn av at «det virker som det oppstår noe feil», så tilsier
fornuften at vedkommende burde oppsøkt NSBs personale enten på stasjonen eller i toget for
å sikre seg gyldig billett for reisen.

NSB finner det ikke riktig på dette grunnlag å ettergi gebyret klager ble ilagt.

Nemnda bemerker:

Det fremgår av NSBs transportvilkår § 4 C at passasjerer som ved kontroll ikke kan fremvise
gyldig billett vil bli ilagt et gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig.

Selv om grunnen til at klager ikke hadde gyldig billett skyldtes at han trodde at han hadde
klart å kjøpe en tilleggsbillett, endrer dette ikke det faktum at klager ikke kunne fremvise
gyldig billett under billettkontrollen i en ubetjent vogn. NSBs kontrollører kunne derfor ilegge
ham et gebyr i henhold til transportvilkårene.

Det er passasjerens ansvar å ha gyldig billett. Klager hadde problemer med å få kjøpt en
tilleggsbillett på billettautomaten på stasjonen. Etter nemndas vurdering burde klager ha
oppsøkt NSBs personale og bedt om hjelp til å kjøpe en tilleggsbillett, enten på stasjonen eller
ved å gå på en betjent vogn på toget. Da kunne han fått sjekket kortet sitt og eventuelt kjøpt
en tilleggsbillett om det viste seg at transaksjonen han hadde forsøkt på billettautomaten ikke
var i orden. Nemnda kan derfor ikke se at ileggelse av gebyr var feil i denne saken.

Nemnda har forståelse for at klager oppfatter det som en streng reaksjonsform å bli ilagt
gebyr i dette tilfellet. På den annen side burde klager i en slik situasjon ha gått på en betjent
vogn for å få sjekket kortet sitt hos konduktøren. NSB har i slike tilfeller en rett til å ilegge
gebyr. Det må være opp til NSB eventuelt å vurdere om man i et slikt tilfelle vil frafalle gebyret
av rimelighetsgrunner. Gebyrets størrelse er godkjent av Samferdselsdepartementet og
nemnda finner ikke grunn til å vurdere dette.

Nemnda finner etter dette ikke grunnlag for å anbefale at NSBs gebyr for ugyldig billett
slettes.

Vedtak:

Transportklagenemnda - jernbane finner ikke å kunne anbefale at klager gis medhold.

Vedtaket er enstemmig.