Vedtak i Transportklagenemnda - Fly

Sammendrag

Krav om erstatning grunnet forsinkelse.

Dato
28.11.2016

Saksnummer
2016-00208

Tjenesteytere
Norwegian

Klager har i det vesentlige anført

Klagers datter skulle reist fra Gran Canaria til Oslo den 4. april 2016 med DY1817. Flyet
måtte lande i Paris hvor passasjerene måtte overnatte. De reiste videre dagen etter med
DY6130. 

Flyet ankom Gardermoen så sent at datteren ikke ville rekke korresponderende
togavgang fra Hamar til Alvdal. Klager henter da sin datter med privatbil på Hamar. 

Klager krever erstatning på kroner 1 925 for togbillett og bruk av privatbil.

Tjenesteyterne har i det vesentlige anført
Flyvningen fra Las Palmas til Oslo ble omdirigert til Paris på grunn av en medisinsk
situasjon. Besetningen måtte ha en lovpålagt hvile og derav ble flyvningen forsinket til
neste dag. Dette var ekstraordinære omstendigheter som ikke kunne ha vært unngått.
Det vises til fremlagt dokumentasjon. 

Alle passasjerer på denne flyvningen mottok forpleining og hotell.

Norwegian viser til:

«Montrealkonvensjonen artikkel 19 og Luftfartsloven § 10-20, er fraktføreren ansvarlig
for tap som følge av forsinkelse ved lufttransport av passasjerer, reisegods og gods,
med mindre han godtgjør at han selv og hans folk har tatt alle forholdsregler som med
rimelighet kan kreves for å unngå tapet, eller at dette ikke har vært mulig for dem.»

I de tilfeller hvor en uregelmessighet er forårsaket av en ekstraordinær omstendighet,
er flyselskapet unntatt fra forpliktelse til å utbetale kompensasjon. I henhold til EU-
forordning 261/2004 artikkel 5(3) skal et transporterende flyselskap ikke være pålagt å
betale erstatning i samsvar med artikkel 7, dersom det kan godtgjøre at innstillingen
skyldtes ekstraordinære omstendigheter som ikke kunne vært unngått selv om alle
rimelige tiltak var truffet. Omstendigheter som er utenfor flyselskapets kontroll er
hendelser som ikke er forårsaket av en handling eller unnlatelse av flyselskapet.

Norwegian kan ikke imøtekomme klager krav.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Nemnda viser til EU-forordning 261/2004 artikkel 6 jf. artikkel 7, jf. artikkel 5, jf. EU-
domstolens avgjørelser i sak Sturgeon-Condor av 19. november 2009 og i sak Nelson
m.fl. av 23. oktober 2012.  

Forsinkelsen skyldtes at flyet måtte lande i Paris på grunn av at en passasjer trengte
øyeblikkelig medisinsk hjelp. Nemnda er av den oppfatning at dette er å anse som en
ekstraordinær omstendighet i forordningens forstand. Nemnda finner videre godtgjort at
forsinkelsen ikke kunne vært unngått selv om alle rimelige tiltak var truffet. Forsinkelsen
gir etter dette ikke rett til standarderstatning etter forordningen. Det er heller ikke krevet.

Anvendelse av EU-forordningen berører ikke passasjerens rett til erstatning på annet
grunnlag. Norwegian er i henhold til luftfartsloven § 10-20 ansvarlig for tap som følge
av forsinkelse, med mindre selskapet godtgjør at de har tatt alle forholdsregler som
med rimelighet kan kreves for å unngå tapet, eller at dette ikke har vært mulig for dem.
Nemnda er av den oppfatning at Norwegian ikke hadde mulighet til å unngå forsinkelsen
og det tap passasjerene ble påført. Forsinkelsen gir således heller ikke rett til erstatning
etter luftfartsloven.

Nemnda finner etter dette ikke å kunne anbefale at klager gis medhold.

Vedtak

Transportklagenemnda-fly finner ikke å kunne anbefale at klager gis medhold.