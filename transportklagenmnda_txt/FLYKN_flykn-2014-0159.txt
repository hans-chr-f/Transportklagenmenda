Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
21.10.2014

Saksnummer
159/14F

Tjenesteyter
Norwegian Air Shuttle ASA

Krav om standarderstatning grunnet kansellering.

Klager har i det vesentlige anført:

Klager skulle reise fra Bodø til København via Oslo den 17. september 2013 med kl. 10:55.
DY345 fra Bodø til Oslo ble kansellert. Klager ble booket om og ankom bestemmelsesstedet
mer enn fem timer forsinket.

Klager stiller seg kritisk til at Norwegian kan skylde på ekstraordinære omstendigheter når
hele 6 av selskapets fly rammes av feil på samme tid.

Klager krever standarderstatning i henhold til gjeldende regler.

Norwegian har i det vesentlige anført:

DY345 ble kansellert av operasjonelle årsaker som følge av at seks fly ble rammet av teknisk
feil og to av lynnedslag.

Klager ble booket om til neste ledige avgang.

Det er utenfor et flyselskaps normale drift å ha så mange fly ute av drift på samme dag
grunnet ekstraordinære forhold, det er umulig for et flyselskap å kunne forutse dette.

I henhold til Montrealkonvensjonen artikkel 19 og Luftfartsloven § 10-20, er fraktføreren
ansvarlig for tap som følge av forsinkelse ved lufttransport av passasjerer, reisegods og
gods, med mindre han godtgjør at han selv og hans folk har tatt alle forholdsregler som med
rimelighet kan kreves for å unngå tapet, eller at dette ikke har vært mulig for dem.

I de tilfeller hvor en uregelmessighet er forårsaket av en ekstraordinær omstendighet,
er flyselskapet unntatt fra forpliktelse til å utbetale kompensasjon. Omstendigheter som
er utenfor flyselskapets kontroll er hendelser som ikke er forårsaket av en handling eller
unnlatelse av flyselskapet. Alle krav vurderes i henhold til retningslinjer fra EU kommisjonen
vedrørende ekstraordinære omstendigheter. Norwegian vurderer det slik at årsaken til
uregelmessigheten var utenfor selskapets kontroll.

Dom C-549/07, Wallentin-Hermann v Alitalia, prøver å definere ekstraordinære
omstendigheter, og i henhold til dommen kan tekniske problemer som oppdages under
vedlikehold ikke defineres som ekstraordinære omstendigheter. I dette tilfellet ble feilen
oppdaget under drift. Videre fremkommer det at man ikke kan utelukke at tekniske feil
utgjør ekstraordinære omstendigheter dersom den stammer fra hendelser som er utenfor
flyselskapets normale virksomhet og ligger utenfor deres faktiske kontroll. Hendelser som ikke
er en del av Norwegians normale virksomhet er hendelser som ikke forekommer gjentagende
ved drift av flymaskinen.

Norwegian kan bekrefte at flyselskapet følger alle vedlikeholdsprogram pålagt av
myndighetene og flyprodusenten, og at det tekniske problemet oppstod under drift og
utenfor planlagt vedlikehold.

På bakgrunn av ovennevnte kan Norwegian ikke imøtekomme klagers krav.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

Norwegian har opplyst at flygningen fra Bodø til Oslo ble kansellert av operasjonelle årsaker.
De opplyser videre at Norwegian denne dagen hadde uforutsette tekniske problemer med
seks fly.

Det er ikke anført eller dokumentert at det var feil med flyet som skulle ha blitt brukt til
klagers flygning. Om flyet ble omdisponert pga. problemer med andre fly, er dette etter
nemndas vurdering å anse som en operasjonell avgjørelse som ikke innvirker på retten til
erstatning etter forordningen. Nemnda er på bakgrunn av de foreliggende opplysninger av
den oppfatning at Norwegian ikke har godtgjort at kanselleringen av flygningen skyldtes en
ekstraordinær omstendighet som ikke kunne vært unngått selv om alle rimelige tiltak var
truffet. Kanselleringen gir etter dette rett til en erstatning på 250 euro (Bodø-Oslo-København
= 1 318 kilometer, jf. webflyer.com). Nemnda anbefaler at Norwegian utbetaler erstatningen.

Vedtak:

Transportklagenemnda - fly anbefaler at Norwegian utbetaler en standarderstatning på 250
euro.

Vedtaket var enstemmig.