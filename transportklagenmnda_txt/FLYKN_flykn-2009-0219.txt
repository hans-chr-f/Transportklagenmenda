Vedtak i Transportklagenemnda - Fly

Sammendrag

Klagerne krever kompensasjon i følge EU forordningen 261/2004 og dekket
tapt arbeidsfortjeneste for en dag, på grunn av kansellering av flyavgang.

Dato
24.03.2010

Saksnummer
219/09F

Tjenesteyter
Austrian Airlines

Klagerne krever kompensasjon i følge EU forordningen 261/2004 og dekket tapt
arbeidsfortjeneste for en dag, på grunn av kansellering av flyavgang.

Klager har i det vesentlige anført:

Klagerne skulle returnere fra Budapest 22. juli 2009 kl 18.20 til Oslo. Flyet ble kansellert og
klagerne ble omrutet med avgang til neste dag. De fikk hotell og bespisning, men på grunn av
forsinkelsen mistet de arbeidsinntekt for en dag.

Klagerne ønsker å få dekket sin tapte inntekt og kompensasjon ifølge EU forordningen
261/2004 for kansellering av flyavgang.

AustrianAirlines har ikke avgitt uttalelse til nemnda. Til klagerne har de i det vesentlige
anført:

Austrian Airlines beklager hendelsen, men OS722 den 22. juli 2009 ble kansellert på grunn av
et uforutsett teknisk problem som ikke kunne ha vært unngått, selv om alle forhåndsregler
hadde vært tatt. Og med henvisning til EU forordningen 261/2004 art. 15.3, avviser de kravet
fra klagerne. Austrian Airlines vil dekke utgifter, mot kvittering, som er blitt påført klagerne på
grunn av denne kanselleringen.

Nemnda bemerker:

Før saken behandles i nemnda skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf forskrift om klagenemnda for flypassasjerer § 5-3.

Austrian Airlines har ikke avgitt uttalelse til nemnda. Nemndas avgjørelse treffes på bakgrunn
av de foreliggende opplysninger.

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf EU forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

Austrian Airlines har i dette tilfellet ikke gitt noen nærmere opplysninger om den tekniske
feilen. Selskapet har følgelig ikke godtgjort at innstillingen skyldes ekstraordinære
omstendigheter som ikke kunne vært unngått selv om alle rimelige tiltak var truffet. Dette gir
klagerne rett til standardkompensasjon på 400 euro.

Flyselskapet er ansvarlig for tap som følge av forsinkelse med mindre selskapet godtgjør at
det har tatt alle forholdsregler som med rimelighet kan kreves for å unngå tapet, eller at dette
ikke har vært mulig for dem, jf luftfartsloven § 10.20 og Montrealkonvensjonen artikkel 19.

Klagerne kom forsinket frem. Austrian Airlines har ikke godtgjort at unntaksbestemmelsen
kommer til anvendelse. Selskapet må følgelig erstatte klagernes dokumenterte tapte
arbeidsfortjeneste.

I henhold til EU forordningens artikkel 12 skal standarderstatning etter EU forordningen
trekkes fra erstatning på annet grunnlag. Passasjeren har således alltid krav på å få utbetalt
standarderstatningen dersom vilkårene er til stede for dette. Har passasjeren også rett til
erstatning på annet grunnlag, og denne erstatning overstiger standarderstatningen, kommer
standarderstatningen til fradrag. Overstiger standarderstatningen etter EU forordningen
annen erstatning, utbetales kun standarderstatningen.

Vedtak:

Flyklagenemnda anbefaler at Austrian Airlines betaler en erstatning på 400 euro per person.
Dersom dokumentert tap overstiger dette beløp, dekkes tapet i stedet.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, leder

Elise Korsvik, Forbrukerrådet

Sverre Åril, Forbrukerombudet

Vibeke Krogh Erikstad, Norwegian Air Shuttle ASA

Rolf Forsdahl, Reiselivsdirektør, HSH