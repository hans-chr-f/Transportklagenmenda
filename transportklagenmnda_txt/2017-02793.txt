Vedtak i Transportklagenemnda - Fly

Sammendrag

Krav om standardkompensasjon, refusjon av ubenyttet
flybillett og kjøregodtgjørelse ved forsinkelse.

Dato
20.06.2018

Saksnummer
2017-02793

Tjenesteytere
Norwegian

Klager har i det vesentlige anført

Klager reiste med Norwegians flyvning DY1857 fra Venezia (VCE) til Oslo lufthavn (OSL)
22. juli 2017. Flyvningen ble forsinket, og klager rakk ikke sin flyvning med DY620 fra Oslo
til Bergen (BGO). Hun skulle på ferie og reise med DY9162 fra Bergen til Chania (CHQ)
noen timer senere, og måtte derfor komme seg fra Oslo til Bergen. 

Klagers flybillett fra Bergen til Oslo kostet kroner 2 235. For å rekke flyet fra Bergen,
måtte klagers mann kjøre fra Bergen til Oslo og tilbake til Bergen. Hun har derfor
fremsatt krav om kjøregodtgjørelse for 910 kilometer. Hun har også fremsatt krav om
standardkompensasjon for forsinkelsen på 400 euro.

Tjenesteyterne har i det vesentlige anført
Norwegians flyvning DY1857 fra Venezia til Oslo 22. juli 2017 ble forsinket med seks timer
og 19 minutter. Klager har fått utbetalt standardkompensasjon på 400 euro. 

Det fremgår av artikkel 12 i EU-forordningen at erstatning som gis i henhold til EU-
forordningen kan trekkes fra erstatning på annet grunnlag. Passasjeren har krav
på standarderstatning dersom vilkårene for dette er tilstede, men om passasjeren
også har rett til erstatning som ikke er regulert av forordningen, slik som refusjon
av sine opprinnelige flybilletter og kjøregodtgjørelse, skal denne trekkes fra
standardkompensasjonen. 

Norwegian avviser på ovennevnte grunnlag klagers krav om utbetaling av ytterligere
erstatning enn standardkompensasjonen.

Nemnda bemerker

Norwegians flyvning DY1857 fra Venezia til Oslo 22. juli 2017 ble forsinket med seks timer
og 19 minutter.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Klager har fått utbetalt standardkompensasjon på 400 euro. 
Norwegian har også akseptert kjøregodtgjørelse på kroner 3 458, men mener at det skal
trekkes fra i standarderstatningen.

Nemnda bemerker at klager ikke hadde gjennomgående billett. Utgiftene til
kjøregodtgjørelse anses derfor som erstatning på annet grunnlag. Etter EU-
forordningens artikkel 12 skal standarderstatning etter forordningen trekkes fra
erstatning på annet grunnlag. Passasjeren har således alltid krav på å få utbetalt
standarderstatningen dersom vilkårene er til stede for dette. Har passasjeren også rett
til erstatning på annet grunnlag, og denne erstatning overstiger standarderstatningen,
kommer standarderstatningen til fradrag. Overstiger standarderstatningen etter EU-
forordningen annen erstatning, utbetales kun standarderstatningen. Det er tilfellet her,
slik at kjøregodtgjørelsen konsumeres av standarderstatningen. 

Klager har også krevd dekket utgifter til ubenyttet flybillett. Nemnda påpeker at denne
utgiften ikke kan kreves i tillegg til alternativ transport.

Vedtak

Transportklagenemnda - fly anbefaler ikke at klager gis medhold.