Vedtak i Transportklagenemnda - Fly

Sammendrag

Krav om standarderstatning på grunn av forsinkelse
- anført ekstraordinære omstendigheter/snøvær.

Dato
11.11.2024

Saksnummer
2024-01344

Tjenesteytere
Norwegian Air Shuttle

Klager har i det vesentlige anført

Klager skulle reise fra Oslo til Alicante med Norwegian 4. april 2024. Klagers flyvning,
D85323, ble forsinket med 3 timer og 9 minutter. 

Klager krever standarderstatning for forsinkelsen. 

Til tjenesteyters tilsvar anfører klager at han forstår at mange fly var forsinket denne
dagen, men at det er ganske stor forskjell på 1 time forsinkelse og 3 timer forsinkelse.
Klager viser til vedlagt bilde der de fleste flyvningene er rundt 1 time forsinket, mens
klagers fly var over 3 timer forsinket. Klager anfører at det er helt åpenbart at det er flere
ting enn været som spiller inn i denne saken.

Tjenesteyterne har i det vesentlige anført
Angående flyvning D85323 2024-04-04 fra OSL til ALC: 

Passasjeren krever standardkompensasjon etter EU-forordningen 261/04. 

D85323 04.04.2024 var forsinket med 3 timer og 9 minutter grunnet dårlige værforhold
ved OSL (snø). Se vedlagt rapport som inkluderer movement log, TAF og dekodet TAF, og
annen dokumentasjon om værforholdene. 

I henhold til avgjørelsen fra EU-domstolen i sak C-402/07 Sturgeon har passasjerer som
rammes av forsinkelse rett til kompensasjon etter vilkårene i artikkel 7 i EU-forordning
261/2004 når de ankommer endelig destinasjon tre timer eller mer etter opprinnelig
ankomsttid. Artikkel 5 (3) oppstiller et unntak for retten til kompensasjon dersom den
aktuelle kanselleringen er «forårsaket av» ekstraordinære omstendigheter som ikke
kunne vært unngått dersom alle rimelige tiltak var truffet. 

I tillegg til dette følger det av C-315/15 (Peskova) at en hendelse som påvirker
etterfølgende flyvninger kan utgjøre en ekstraordinær omstendighet ved forsinkelser
av etterfølgende flyvninger, ettersom formålet om å sikre et høyt beskyttelsesnivå for
passasjerer innebærer at flyselskaper ikke må oppfordres til å unnlate å ta de tiltak
som er nødvendige etter en slik hendelse ved å prioritere punktlighet av flyvninger over
sikkerhet.

Omstendigheter som er utenfor flyselskapenes kontroll er begivenheter som ikke er
forårsaket av en handling eller unnlatelse fra flyselskapet. Norwegian er derfor av den
oppfatning av uregelmessigheten som oppsto som følge av dårlige værforhold er utenfor
Norwegians kontroll.

Basert på det ovenstående mener Norwegian at det ikke er grunnlag for
standarderstatning.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at
det oppstår overbelastning på flyplassen eller lignende, kan være en ekstraordinær
omstendighet i forordningens forstand som medfører at den reisende ikke har krav
på erstatning. Dette må vurderes konkret. Det er flyselskapet som må godtgjøre at det
foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå forsinkelsen.

Transportklagenemnda finner det godtgjort at forsinkelsen i dette tilfellet skyldtes
snøvær på Gardermoen, og mener snøværet denne dagen kvalifiserer som en
ekstraordinær omstendighet i forordningens forstand. At andre flyvninger med andre
flyselskap har gått fra flyplassen samme dag med kortere forsinkelser vil ikke ha
avgjørende betydning i saken, da dette kan bero på flere andre forhold (været på det
gitte klokkeslettet, flytype, flyets posisjon o.l). Nemnda kan ikke se at det er holdepunkter
for å si at forsinkelsen kunne vært unngått med rimelige tiltak.

Vedtak

Transportklagenemnda kan ikke anbefale at klager gis medhold.