Vedtak i Transportklagenemnda - Fly

Sammendrag

Krav om standarderstatning grunnet forsinkelse. Reklamasjonsfrist.

Dato
08.04.2021

Saksnummer
2020-00520

Tjenesteytere
SAS

Klager har i det vesentlige anført

Klager skulle reise fra Stavanger til Isfahan i Iran via Oslo og Doha den 7. juli 2019 kl
14.35 med ankomst den 8. juli kl 04.55. SK4024 fra Stavanger til Oslo ble forsinket slik
at klager mistet sin videreforbindelse med Qatar Airways. Klager ble booket om via
Stockholm og Doha til Tehran, avgang fra Oslo kl 20.10 og ankomst Tehran den 8. juli kl
11.35. Klager måtte deretter ta seg videre fra Tehran til Isfahan (400 km). Klager ankom
endelig bestemmelsessted Isfahan mer enn elleve timer forsinket. 

Klager krever standarderstatning 600 euro i henhold til EU-forordning 261/2004.
Klager krever videre refusjon av utgifter til mat i ventetiden og refusjon av utgifter til
transport mellom Tehran og Isfahan (4-5 timers kjøring). Klager har ikke kvitteringer for
transporten.

Tjenesteyterne har i det vesentlige anført
SAS har ikke avgitt uttalelse til nemnda. Til klager har flyselskapet i det vesentlige anført:

Klager har fremsatt sitt krav om erstatning mer enn to måneder etter at hendelsen
fant sted, SAS mener klager har fremsatt sitt krav for sent. SAS viser til EU-domstolens
som C-139/11 som bekrefter at det er hvert medlemsland sine regler som gjelder.
Flyselskapet viser videre til dom fra svensk høyesterett hvor klagefristen ble satt til to
måneder.

SAS kan ikke imøtekomme klagers krav da klager har fremsatt sitt krav for sent.

Nemnda bemerker

SAS har ikke avgitt uttalelse til nemnda. Nemnda treffer vedtaket på grunnlag av
opplysningene som er fremkommet tidligere i saken, jf transportklagenemndforskriften §
5-3 tredje ledd.

Klager skulle reise fra Stavanger til Isfahan i Iran den  7. juli 2019 på følgende flyvninger: 

7. juli 2019 SK4024 Stavanger - Oslo kl 14.35 - kl 15.25 
7. juli 2019 QR176 Oslo - Doha kl 16.10 - kl 23.40 
8. juli 2019 QR470 Doha - Isfahan kl 01.40 - 04.55

SK4024 ble forsinket slik at klager mistet sin videreforbindelse i Oslo. Han ble booket om
via Stockholm og Doha til Tehran og ankom endelig bestemmelsessted Isfahan mer enn
elleve timer forsinket.  

Klager fremsatte krav om standardkompensasjon til SAS den 5. februar 2020. 

SAS har avvist kravet og anført at det er satt frem for sent. 

Nemnda er ikke enig med SAS i at klagen er fremsatt for sent. I HR-2020-2401-A gjaldt
saken en flypassasjer som hadde fremsatt krav om standarderstatning på 600 euro etter
en forsinkelse på noe over tre timer på en reise fra Thailand til Oslo, jf. forordning (EF) nr.
261/2004 artikkel 7 (flypassasjerforordningen) og forskrift om flypassasjerers rettigheter
17. februar 2005 nr. 141 § 1. Høyesterett la til grunn at det utenfor de lovregulerte
tilfellene ikke gjelder noen generell regel om reklamasjonsplikt i norsk kontraktsrett.
Etter en vurdering av de hensyn som reklamasjonsplikt begrunnes med, kom Høyesterett
videre til at det ikke var tilstrekkelig grunn til på ulovfestet grunnlag å stille et krav til
reklamasjon i tilknytning til standarderstatning etter flypassasjerforordningen. Den
alminnelige foreldelsesfristen på tre år fikk da anvendelse. 

Ettersom det ikke gjelder noen reklamasjonsfrist er klagen heller ikke fremsatt for sent.
For øvrig bemerker nemnda at kravet åpenbart heller ikke er foreldet.

Nemnda vurderer deretter om klager har krav på standarderstatning.

Forsinkelse/kansellering som medfører at passasjeren kommer frem til det endelige
bestemmelsesstedet mer enn tre timer etter det planlagte ankomsttidspunktet, gir rett
til erstatning med mindre flyselskapet godtgjør at forsinkelsen/kanselleringen skyldes
ekstraordinære omstendigheter som ikke kunne vært unngått selv om alle rimelige
tiltak var truffet, jf. EU-forordning 261/2004 artiklene 5, 6 og 7, samt EU-domstolens
avgjørelser i sakene Sturgeon-Condor av 19.11.2009 (C-402/07) og Nelson med flere av
23.10.2012 (C-581/10).

Nemnda legger til grunn at klagers flyvning fra Stavanger til Oslo den 7. juli 2019 ble
forsinket, og at klager ble booket om slik at han ankom sitt endelige bestemmelsessted
mer enn 3 timer for sent. 

SAS har ikke svart nemnda og har dermed ikke godtgjort at forsinkelsen skyldtes
ekstraordinære omstendigheter som ikke kunne vært unngått. Klager har etter nemndas
syn derfor krav på standarderstatning på 600 euro. 

Nemnda legger videre til grunn at klager pådro seg utgifter til mat og drikke i ventetiden
som følge av forsinkelsen. 

En passasjers rett til forpleining etter EU-forordningen 261/2004 artikkel 9 består så
lenge han venter på en omlegging av reisen, jf retningslinjene av 15.06.2016 punkt 4.3.2.
Klagers rett på refusjon av forpleiningsutgifter er avgrenset til hva som var "nødvendige,
passende og rimelige" ut fra ventetidens lengde. Dette følger av dom fra EU-domstolen i
sak C-12/11 McDonagh avsnitt 51.

Klager har fremlagt kvitteringer for matkjøp på tilsammen 231 kroner. Nemnda mener
det er nødvendig, passende og rimelige utgifter sett hen til ventetidens lengde. 

Klager har krevd refusjon av utgifter til transport mellom Teheran og Isfahan. Klager har
opplyst at det er 4-5 timers kjøring i med bil mellom Teheran og Isfahan, men han har
ikke fremlagt dokumentasjon på utgifter til denne reisen. Nemnda mener at klager ikke
har sannsynliggjort  sitt tap, og eventuelle utgifter erstattes derfor ikke. 

Nemnda anbefaler at SAS utbetaler 600 euro til klager, samt refunderer klagers utgifter
på 231 kroner til mat/drikke i ventetiden på flyplassene.

Vedtak

Transportklagenemnda anbefaler at SAS utbetaler 600 euro til klager, samt refunderer
231 kroner for mat og drikke i ventetiden.