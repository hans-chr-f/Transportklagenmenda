Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
15.06.2020

Saksnummer
2019-03686

Tjenesteytere
Widerøe

Klager har i det vesentlige anført

Klager skulle reise fra Sandefjord til Aberdeen via Bergen den 28. juli 2019.  Widerøe sin
flyvning WF398 fra Bergen til Aberdeen med planlagt avgangstid kl. 17.25 ble kansellert.
Oppgitt årsak var sykdom hos crew. Klager måtte overnatte i Bergen, og ankom ikke
Aberdeen før neste dag ca. kl. 08.00 lokal tid.

Basert på ovenstående har klager fremsatt krav om standarderstatning på 250 euro i
henhold til EU-forordning 261/2004.

Tjenesteyterne har i det vesentlige anført
Denne dagen hadde Widerøe dessverre uvanlig høyt sykefravær på crewet på Torp-
basen, som crewet på denne flygningen opereres fra. Det var beregnet en nødvendig
tilgang på fem stykker i stand-by på Torp denne dagen, og det var fire stykker de hadde
denne dagen.

Grunnet uvanlig mange hendelser denne dagen ble alt av stand-by personell brukt opp i
løpet av dagen.  Widerøe hadde dessverre ingen til å dekke opp denne flygningen denne
ettermiddagen. Widerøe viser oversikt over stand-by cabin crew, samt kopi av operativ
logg som bekrefter den ekstraordinære hendelsen.

Nemnda bemerker

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.

Widerøe har opplyst at kanselleringen av WF398 skyldtes at begge flyvningens kabin-
personale telefonisk meldte seg "unfit for flight" kort tid før flyvningen. 

Sykdom blant besetningen kan være en slik ekstraordinær omstendighet som medfører
at den reisende ikke har krav på erstatning. Sykdom hos besetningen oppstår fra tid
til annen. Flyselskapet må være forberedt på dette, og må ha en beredskapsplan for
håndtering av påregnelig sykdom. Sykdom kan likevel oppstå så plutselig eller i et slikt
omfang at flyselskapet ikke har mulighet til å unngå innstilling av en eller flere avganger.
Dette må vurderes konkret.

Kanselleringen i saken her skyldtes ikke et «normalt» sykdomstilfelle, men at begge
kabinpersonale meldte seg "unfit for flight". En melding om at man anser seg uegnet til
å fly kan ha mange og ulikeartede årsaker; blant annet lite søvn, eller andre fysiske eller
psykiske hindringer. Slik nemnda forstår det er ikke besetningen forpliktet til å oppgi
grunnen til at de melder seg unfit til flyselskapet. Samtidig er sikkerhetsmessige hensyn
til hinder for at selskapet kan overprøve en «unfit for flight»-melding.

Widerøe har fremlagt dokumentasjon på at det var disponibelt seks
besetningsmedlemmer på standby denne dagen i Bergen, på grunnlag av et planlagt
behov på fire. I tillegg hadde selskapet totalt fem på standby i Sandefjord på grunnlag
av et planlagt behov på fire, som man hadde kunnet omdisponert også til Bergen med
tilstrekkelig varsel.  Den operasjonelle loggen viser imidlertid at alt planlagt standby
– personale både i Bergen og i Sandefjord var disponert til andre flyvninger da de to
meldte seg unfit. 

Nemndas sak 2018-03091 gjaldt et tilfelle der personalet meldte seg unfit på grunn
av utmattelse som følge av for lang arbeidsdag. I den saken fant nemndas flertall at
selskapet måtte være ansvarlig for at personalets planlagte arbeidsdag ikke medførte
at personalet av den grunn meldte seg unfit. I saken her meldte begge kabinpersonale
seg unfit telefonisk ca kl 17.00. Det er ingen holdepunkter for at meldingen skyldtes
utmattelse som følge av lang arbeidsdag, eller andre forhold selskapet er nærmest til å
bære risikoen for. 

Nemnda finner at selskapets beredskapsplan her tok tilstrekkelig høyde for påregnelig
sykdom, og at kanselleringen av WF398 skyldtes en situasjon utenfor flyselskapet sin
kontroll, som ikke kunne vært unngått selv om alle rimelige tiltak var truffet.  Widerøe
booket klager om til første ledige flyvning kl. 08.00 neste dag. Nemnda kan ikke anbefale
at klager gis standarderstatning. 

Nemnda har behandlet sak nr. 3643, 3686, 3834, 4042 og 4238, som alle gjelder
kanselleringen av WF398, samlet.

Vedtak

Transportklagenemnda-fly anbefaler ikke at klager gis medhold.