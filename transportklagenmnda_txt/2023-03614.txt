Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
03.06.2024

Saksnummer
2023-04042

Tjenesteytere
Norwegian Air Shuttle

Klager har i det vesentlige anført

Klager, to personer, skulle reise med DY1792 fra Oslo kl. 15:30 til Alicante den 30.
oktober 2023 og med retur den 4. november 2023. Klager anfører at boarding var ca. en
halv time forsinket og da de kom om bord i flyet ble de sittende. De fikk da beskjed om
at en el-drevet truck ikke klarte å dra/skyve flyet bakover. Det ble tilkalt en dieseldrevet
truck, men også den hadde problemer med å bevege flyet. Flyet ble så stående, og
passasjerene fikk deretter ny beskjed om at flymotorene ikke fikk startet grunnet
problemer med en vifte el. Flyet ble etter det flyttet/dratt tilbake til gaten. 

Etter fem timer i flyet slapp klager ut, og fikk da beskjed om at flyvningen måtte
kanselleres. Det ble gitt beskjed om at man ville få sms fra flyselskapet med nærmere
beskjed om alternative avganger og at bagasjen ville befinne seg på bagasjebåndet.
Det ble en lang ventetid på bagasjen. Da klager ikke kunne vente lenger grunnet behov
for å rekke båten til sitt hjemsted på Nesodden, fikk de beskjed om at de kunne hente
bagasjen dagen etter. Det ble opplyst at det ikke var mulig å få bagasjen ettersendt
hjem. 

Klager mottok tilbud om å reise igjen dagen etter. Rute fra Oslo via København til
Alicante. I samme sms så fikk klager spørsmål om de ønsket å benytte seg av denne
omrutingen eller om de ønsket å kansellere hele reisen selv og få billettutgiftene
refundert. Klager valgte å kansellere reisen da oppholdet i Spania som følge av
forsinkelsen ville bli meget kort, og det er nå mottatt refusjon av billettene. 

Den 31. oktober dro klager til Gardermoen for å hente sin bagasje, men måtte reise
derfra da flyselskapet ikke kunne lokalisere bagasjen. Klager fikk en telefon fra venner
som kunne fortelle at bagasjen deres var på rullebåndet i Alicante.

Klager krever standarderstatning i henhold til EU-forordning 261/2004.

Tjenesteyterne har i det vesentlige anført
Norwegian har anført at DY1792 den 30. oktober 2023 ble kansellert da flyet ble blokkert
av et annet fly (DY1308). Dette flyet satt fast mellom gaten og taxebanen grunnet det
glatte underlaget med mye snø. Disse to flyene hadde samme planlagte avgangstid fra
Oslo. 

-Norwegian har lagt med flere dokumentasjoner i saken, som:
-Bevegelseslogg
-E-poster om uregelmessigheter fra OCC
-SMS sendt til passasjerene
-METAR og dekodet Metar
-Dokumentasjon vedrørende værforholdene.

Passasjerene ble booket om gratis til en avgang neste dag, men klager bestemte for å
ikke reise og ba om refusjon av billettprisen. Refusjonen er utbetalt til klager.

I henhold til avgjørelsen fra EU-domstolen i sak C-402/07 (Sturgeon) skal passasjerene
som er berørt av en forsinkelse kompenseres i henhold til vilkårene fastsatt i artikkel 7 i
EU-forordning 261/2004, når de når den endelige destinasjonen tre timer eller mer etter
opprinnelig planlagt ankomsttid.

Artikkel 5 nr. 3 fritar for plikten til å utbetale kompensasjon under forutsetning av at
den aktuelle kanselleringen "er forårsaket" av ekstraordinære omstendigheter, som ikke
kunne vært unngått selv om alle rimelige tiltak var iverksatt. Ugunstige værforhold som
i dette tilfellet skal anses å falle utenfor flyselskapets kontroll. Ingen andre rimelige tiltak
(som å kjøpe billetter med andre flyselskaper eller ombooke disse passasjerene til en ny
flyvning) kunne iverksettes, da værforholdene påvirket alle flyselskaper.

I tillegg til vises til avgjørelsen av EU-domstolen i sak C-315/15 (Pešková). I henhold
til denne kan en hendelse på en flygning som inngår i en serie av sekvensielle
flyginger kvalifisere som en ekstraordinær hendelse i forhold til forsinkelser av de
påfølgende flygingene, ettersom målsettingen om å sikre et høyt beskyttelsesnivå for
flypassasjerer etterfulgt av EU-forordning 261/2004, som spesifisert i punkt 1 der, betyr
at luftfartsselskaper ikke må oppmuntres til å avstå fra å treffe tiltakene nødvendiggjort
av en slik hendelse ved å prioritere opprettholdelsen og punktligheten til deres flyvninger
fremfor målet om sikkerhet.

Omstendigheter som er utenfor luftfartsselskapets kontroll, er hendelser som ikke er
forårsaket av en handling eller unnlatelse fra luftfartsselskapet. Norwegian anser derfor
at denne hendelsen som er forårsaket av ugunstige værforhold, ligger utenfor deres
kontroll.

Norwegian kan ikke imøtekomme klagers krav om standarderstatning.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at kanselleringen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7.

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det
er flyselskapet som må godtgjøre at det foreligger en slik ekstraordinær omstendighet.
Flyselskapet må videre godtgjøre at de har truffet alle rimelige tiltak for å unngå
forsinkelsen. I tråd med EU-domstolens avgjørelse C-74/19 kan en hendelse på en
forutgående flyvning kvalifisere som en ekstraordinær omstendighet der hendelsen
forårsaker forsinkelser for de etterfølgende flyvningene. Forutsetningen er at det er en
direkte årsakssammenheng mellom den ekstraordinære omstendigheten og forsinkelsen
av påfølgende flyvning. 

Nemnda oppfatter det som at det var kaos på Oslo Lufthavn grunnet utfordrende
værforhold i form av snø og glatt underlag. Dette påvirket både lokalisering av ansatte
og håndtering av ulike tjenester som er nødvendig for flyavgangene. Det var også en
flymaskin som hadde sklidd og satt fast mellom gaten og taxebanen. Denne flymaskinen
blokkerte for andre fly. I tillegg til dette oppsto det tekniske problemer med flyets
APU. Reserveutstyret som skulle benyttes (mobil bakketjeneste) hadde problemer
med å komme frem til flyet på grunn av det glatte underlaget. Klager ble booket om
kostnadsfritt til neste morgen, men valgte å kansellere billettene.  

Nemnda mener at flyselskapet ut fra den fremlagte dokumentasjonen har godtgjort at
de dominerende årsakene til kanselleringen var ekstraordinære omstendigheter som
ikke kunne vært unngått selv om alle rimelige tiltak var truffet. Værforholdene påvirket
alle flyselskaper, og Norwegian forsøkte å minimere ulempene for klager ved å tilby
ombooking neste morgen. Nemnda finner det etter en konkret vurdering sannsynliggjort
at Norwegian ved dette har truffet alle rimelige tiltak for å unngå forsinkelsen. 

Nemnda har med dette kommet frem til at klager ikke har rett på standarderstatning
grunnet uregelmessigheten.

Vedtak

Transportklagenemnda anbefaler ikke at klager gis medhold.