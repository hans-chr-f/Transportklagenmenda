Vedtak i Transportklagenemnda - Fly

Sammendrag

Krav om standarderstatning grunnet nektet ombordstigning/forsinkelse.

Dato
20.04.2015

Saksnummer
985/14F

Tjenesteyter
Norwegian Air Shuttle ASA

Krav om standarderstatning grunnet nektet ombordstigning/forsinkelse.

Klager har i det vesentlige anført:

Klager skulle reise fra Rijeka til Kristiansand via Oslo den 15. juli 2014 kl. 14:40. Klager ble
nektet innsjekk på DY276 da innsjekk var stengt. Han ble booket om til neste avgang og
ankom bestemmelsesstedet 3-4 timer forsinket.

Klager stiller seg kritisk til at det ble satt opp for kort tid til flybytte på Gardermoen.

Klager krever standarderstatning 400 euro for nektet ombordstigning/forsinkelse.

Det vises for øvrig til klagers brev.

Norwegian har i det vesentlige anført:

Klager hadde en gjennomgående billett med Norwegian med tillatt connection tid på
Gardermoen. Klagers avganger var ikke forsinket. Han hadde en time mellom landing og take-
off, og 30 minutter til å levere sin bagasje hos innsjekk.

Norwegian kan ikke stå ansvarlig for heftelser som oppstår på flyplassen, som flyselskapet
selv ikke har forårsaket. Klager skriver ikke noe om årsaken til at han ikke rakk innsjekk,
Norwegian får derfor ikke kommentert dette. Det er ikke rapportert noen driftsforstyrrelser
på Gardermoen denne dagen.

Klager ble booket om kostnadsfritt til neste avgang. Dette er en tjeneste klager egentlig ikke
har krav på da det ikke var noen forsinkelser på noen av avgangene.

Klager har ikke krav på standarderstatning, og Norwegian kan ikke imøtekomme hans krav om
dette.

Det vises for øvrig til Norwegians brev.

Nemnda bemerker:

Forsinkelse i flytrafikken som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet. Nemnda
viser til EU-forordning 261/2004 artikkel 6 jf. artikkel 7, jf. artikkel 5, jf. EU-domstolens
avgjørelser i sak Sturgeon-Condor av 19. november 2009 (C-402/07) og i sak Nelson m.fl. av
23. oktober 2012 (C-581/10).

Flytrafikken var i dette tilfellet ikke forsinket. Flyet landet i rute i Kristiansand. Det er følgelig
ikke grunnlag for standarderstatning etter EU-forordningen.

Klager hadde en gjennomgående billett fra Rijeka til Kristiansand via Oslo. Ved bestilling av
en gjennomgående billett er det i det internasjonale bestillingssystemet lagt inn en minstetid
mellom landing og videreforbindelse. Denne minstetiden er utarbeidet av flyplassen og IATA.
For Gardermoen er minstetiden satt til 60 minutter.

Bestillingssystemet er lagt opp slik at det automatisk finner frem til korteste reiserute der
minimumstiden er hensyntatt. Det var således i tråd med rutiner og datasystemet når
Norwegian formidlet billett med 60 minutters forbindelsestid i Oslo. Klager rakk ikke å hente
ut bagasjen og levere denne til innsjekk i tide. Det er uklart hvorfor, men det er ikke noe som
tyder på at Norwegian kan lastes for dette. Norwegian var således berettiget til å avvise klager
fra den planlagte flygningen. Det er følgelig heller ikke grunnlag for standarderstatning for
nektet ombordstigning eter EU-forordningen artikkel 4, jf. artikkel 7.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.