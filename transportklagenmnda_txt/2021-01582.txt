Vedtak i Transportklagenemnda - Fly

Sammendrag

Krav om refusjon av billetter eller endring av reise.

Dato
30.03.2022

Saksnummer
2021-01582

Tjenesteytere
Norwegian Air Shuttle
Mytrip

Klager har i det vesentlige anført

Klager og hans reisefølge, til sammen 4 personer, skulle reise tur-retur med Norwegian
fra Stavanger via Oslo til Dublin den 11. - 14. juni 2020. Reisen ble bestilt gjennom Mytrip.

Klager mottok beskjed om kansellering den 25. mai 2020.

Mytrip har på vegne av klager søkt flyselskapet om refusjon av billettene, og bekreftet
den 15. januar 2021 om at søknaden er under behandling.
Klagers krav er enten refusjon eller ombooking.

Tjenesteyterne har i det vesentlige anført
Norwegian har til tross for purring ikke inngitt tilsvar til nemnda.

Marco Polo AS, Mytrip, er kun en videreformidler av reisetjenester, blant annet
flybilletter, som tilbys på nettstedet Mytrip.no. Avtalen om gjennomføringen av
reisetjenesten er mellom kunden og flyselskapet, og Mytrip er ikke part i denne avtalen.
Mytrip har derfor ikke noe ansvar i forbindelse med flyselskapets gjennomføring av disse
tjenestene.
Norwegian tilbyr verken refusjon eller ombooking for kansellerte flyavganger før 17.
november 2020 grunnet rekonstruksjonen selskapet er under.
Klagers krav kan kun rettes mot Norwegian.

Nemnda bemerker

Norwegian har tross oppfordring ikke avgitt uttalelse til nemnda. Nemnda treffer
vedtaket på grunnlag av opplysningene som er fremkommet tidligere i saken, jf
transportklagenemndforskriften § 5-3 tredje ledd.

Ved kansellering kan en ha rett på standarderstatning, jf. EU-forordning 261/2004
artikkel 5, jf. artikkel 7. Dette gjelder imidlertid ikke i tilfeller hvor klager ble informert om
kanselleringen over to uker før avreise, jf. forordningens artikkel 5 punkt 1 bokstav c) i).
Dette er tilfellet i foreliggende sak. Klager har derfor ikke rett på standarderstatning.

Ved kansellering fra flyselskapets side har passasjerene rett på refusjon hvis de velger
det, jf. EU-forordningen artikkel 5 jf. artikkel 8. Klager har i denne saken krevd refusjon.

Norwegian har gjennomgått en restruktureringsprosess i Irland og i Norge etter
midlertidig lov om rekonstruksjon, og Oslo tingrett avsa 12. april 2021 kjennelse om
stadfestelse av rekonstruksjon med tvangsakkord. Fristdagen er satt til å være 18.
november 2020. Dette innebærer at krav mot Norwegian som har oppstått før 18.
november 2020 ikke vil gjøres opp fullt ut, men behandles på lik linje med andre
uprioriterte krav. Slike usikrede kreditorer vil motta en gitt prosent av det opprinnelige
kravet de hadde. Dette omfatter også forbrukeres refusjonskrav.

Norwegian har oppgitt til nemnda at alle krav på refusjon som er oppstått før 18.
november 2020 er registrert i selskapets register for utbetalinger og vil bli håndtert i tråd
med rekonstruksjonsplanen. Nemnda legger til grunn at dette også gjelder kravet fra
klager.

Vedtak

Transportklagenemnda anbefaler at Norwegian refunderer til klager i henhold til
rekonstruksjonsplanen for selskapet.