Vedtak i Transportklagenemnda - Fly

Sammendrag

Krav om erstatning for skadet bagasje.

Dato
12.07.2016

Saksnummer
1163/15F

Tjenesteyter
Norwegian Air Shuttle ASA

Klager har i det vesentlige anført:

Klager reiste fra New York til Oslo 7. mai 2015 kl. 21:55 med ZZ7002.

På toget hjem oppdaget klager skade på kofferten sin og ringte Norwegian. De sa at det var
ok at klager fikk sendt med papirer fra flyplassen med klagers svigersønn som ankom like
etterpå. Svigersønnen fikk ikke denne skaderapporten. Klager meldte derfor skaden i brev av
13. mai. Med brevet fulgte bl.a. foto av kofferten.

Klager hadde ikke anledning til å møte opp på flyplassen i ettertid. I henhold til Luftfartsloven
§10-26, mener klager å ha lagt fram bevis på at bagasjen ble skadet av selskapet på denne
reisen New York til Oslo.

Dette er andre skaden på kofferter på kort tid med Norwegian

Skaden på kofferten kan ikke repareres og ny vil koste kroner 2&nbsp;399.

Klager krever erstatning av skade på bagasjen.

Det vises for øvrig til klagers brev.

Norwegian har i det vesentlige anført:

Skader på bagasje skal fremvises på flyplassen ved ankomst eller sendes 7 dager etter
ankomstdato. Dette for å sannsynliggjøre at skaden skjedde under flyreisen. Flyselskapet
erstatter ikke for skader, hvis dette ikke gjøres innen den fristen.

I dette tilfellet mener Norwegian at klager ikke har overholdt dette kravet.

Norwegian har mottatt skade på bagasje tidligere også fra denne gjest og heller ikke da
ble skaden meldt ved ankomst på flyplassen. Det ble gjort et unntak og en liten sum ble
refundert.

Norwegian kan ikke imøtekomme klagers krav om erstatning av ødelagt bagasje.

Det vises for øvrig til Norwegians brev.

Nemnda bemerker:

Norwegian er i henhold til luftfartsloven § 10-18 ansvarlig for skadet eller ødelagt bagasje
med mindre skaden skyldes reisegodsets egen beskaffenhet eller feil eller mangler ved
reisegodset.

Klager mottok kofferten uten å klage. Det følger av ovennevnte bestemmelse at kofferten
da formodes å være utlevert i god stand med mindre annet godgjøres. Dette må vurderes
konkret.

Det påhviler klager å føre bevis for at kofferten ble utlevert i skadet stand. Det kreves vanlig
sannsynlighetsovervekt, dvs. det kreves at det er mer sannsynlig at kofferten ble utlevert
skadet enn at den ikke ble det.

Nemnda er etter en samlet vurdering av de foreliggende opplysninger av den oppfatning at
det ikke er mer sannsynlig at skaden skjedde mens kofferten var i Norwegians varetekt enn
at skaden kan ha skjedd et annet sted, og finner således ikke tilstrekkelig grunnlag til å fravike
hovedregelen

Nemnda finner etter dette ikke å kunne anbefale at klager gis medhold.

Nemnda bemerker avslutningsvis at klage må fremsettes skriftlig senest syv dager etter
mottakelsen av bagasjen. Klage ble fremsatt skriftlig i klagers brev av 13. mai 2015. Det er
innenfor fristen. Det er ikke noe formelt krav i loven om at skaden må fremvises innen syv
dager, slik Norwegian synes å anføre. En fremvisning av skaden vil imidlertid kunne være av
bevismessig betydning.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.