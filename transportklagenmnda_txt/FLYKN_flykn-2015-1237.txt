Vedtak i Transportklagenemnda - Fly

Sammendrag

Krever refusjon av ekstra utgifter grunnet forsinket bagasje.

Dato
12.07.2016

Saksnummer
1237/15F

Tjenesteyter
Norwegian Air Shuttle ASA

Klager har i det vesentlige anført:

Klager reiste fra Oslo til Malaga 27. mars 2015 kl. 18:50 med DY5551. Denne flyvningen ble
forsinket med 52 minutter.

Klager opplevde bagasjekaos på Gardermoen og ved ankomst Malaga så manglet de
en bagasje. Det tok lang tid å få registrert denne bagasjen som savnet. Summen av alle
problemene førte til sent uttak av leiebilen noe som igjen førte til ekstrakostnad på 40 euro.

Klager mener de har beregnet god tid for henting av leiebilen.

Klager krever refusjon av ekstra utgifter som måtte betales på leiebilen, 40 euro, grunnet
forsinket bagasje.

Det vises for øvrig til klagers brev.

Norwegian har i det vesentlige anført:

DY5551 fra Oslo til Malaga den 27. mars ble forsinket med 52 minutter. Den 27. mars
sviktet bagasjebåndet på Gardermoen, hvilket medførte store bagasjeuregelmessigheter.
Norwegian har lagt med dokumentasjon på skiftrapport samt artikkel fra Dagbladets artikkel
om bagasjebånd problemene.

Norwegian viser til Luftfartsloven om forsinkelse av reisegods:

§ 10-20. Ansvar for forsinkelser

Fraktføreren er ansvarlig for tap som følge av forsinkelse ved lufttransport av passasjerer,
reisegods og gods, med mindre han godtgjør at han selv og hans folk har tatt alle
forholdsregler som med rimelighet kan kreves for å unngå tapet, eller at det ikke har vært
mulig for dem.

Norwegian kan ikke lastes for de store uregelmessighetene på Gardermoen bagasjebånd
denne dagen.

Det vises for øvrig til Norwegian sitt brev.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med 52 minutter. Nemnda legger videre til grunn at klager ble ytterligere forsinket
som følge av at han måtte registrere bortkommet bagasje.

Klager rakk ikke å hente leiebil innen angitt frist med den følge at han ble ilagt et gebyr på 40
euro.

Norwegian er i henhold til luftfartsloven § 10-20/Montrealkonvensjonen artikkel 19
ansvarlig for tap som følge av forsinkelse, med mindre selskapet godtgjør at det har tatt alle
forholdsregler som med rimelighet kan kreves for å unngå tapet, eller dette ikke har vært
mulig for dem.

Det er på den annen side ikke uvanlig at det oppstår mindre forsinkelser i flytrafikken, og
passasjerene må i rimelig utstrekning være forberedt på å kunne bli berørt av dette.

Klagers fly hadde planlagt ankomst kl. 22:55. Klager hadde avtalt å hente leiebil kl. 23:00.
Nemnda er av den oppfatning at klager ikke ville ha rukket å hente bilen i tide selv om flyet
ikke hadde vært forsinket. Det var således ikke forsinkelsen som førte til gebyret på 40 euro,
og nemnda er av den oppfatning at Norwegian ikke er ansvarlig for utgiften klager ble påført.

Nemnda finner ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.