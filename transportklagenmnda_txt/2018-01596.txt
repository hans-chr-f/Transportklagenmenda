Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
09.04.2019

Saksnummer
2018-01596

Tjenesteytere
SAS

Klager har i det vesentlige anført

Klager skulle reise fra Oslo til Sandnessjøen via Bodø den 13. desember 2017 kl 15.35.
med ankomst kl 18.00. SK4116 fra Oslo til Bodø ble forsinket slik at klager mistet sin
videreforbindelse. Hun ble booket om og ankom endelig bestemmelsessted påfølgende
morgen kl 06.35. 

Klager mener snøvær i desember ikke er å anse som en ekstraordinær omstendighet.

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
SK4116 (flymaskin LNRRH) ble forsinket som følge av værforholdene på Gardermoen,
kraftig snøfall, det vises til fremlagt dokumentasjon. 

LNRRH var satt opp til å operere SK213 og SK214 Oslo-Kristiansand-Oslo tidligere på
dagen. SK213 fikk en forsinkelse på 33 minutter før push back. Flyet ventet i 10 minutter
på crew som kom forsinket inn til Gardermoen og 22 minutter i påvente av å få stille seg i
kø for de-icing. Etter push back ventet flyet i 28 minutter i de-icing kø (13.22-13.50). Dette
medførte følgeforsinkelser for SK214 og deretter SK4116.

Hendelsen er ikke kompensasjonsberettiget da årsaken var ekstraordinære
omstendigheter utenfor SAS' kontroll. 

SAS kan ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Nemnda mener at flyselskapet SAS har godtgjort at forsinkelsen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Dokumentasjonen viser at flymaskinen som skulle operere klagers flygning ble forsinket
som følge av dårlige værforhold, kraftig snøvær.   

Klager ble booket om og ankom endelig bestemmelsessted påfølgende morgen. Nemnda
anser dette etter forholdene å være innen rimelig tid. 

Klager har etter dette ikke rett til standarderstatning.

Vedtak

Transportklagenemnda - fly anbefaler ikke at klager gis medhold.