Vedtak i Pakkereisenemnda

Sammendrag

Begjæring om gjenopptakelse.

Dato
03.05.2012

Saksnummer
135/11

Tjenesteyter
Ving Norge

Det fremkommer av vedtaket at Ving ikke har avgitt uttalelse til nemnda.

Vedtaket er meddelt Ving og klager.

Ving har i brev til nemnda av 10. november 2011 bedt om at saken gjenopptas da verken Ving
eller flyselskapet har fått anledning til å kommentere saken eller å fremlegge dokumentasjon
for forholdene omkring forsinkelsen. Ving la samtidig frem dokumentasjon fra flyselskapet.

Sekretariatet redegjorde for behandlingen av saken i e-post til Ving av 16. november 2011.

Klager er orientert ved gjenpart av Vings brev og sekretariatets e-post.

Nemndas leder besluttet å behandle begjæringen om gjenopptakelse i nemndsmøte.
Begjæringen ble behandlet på møte 19. desember 2011.

I henhold til avtale mellom Norsk ReiselivsForum og Forbrukerrådet om klagenemnd for
pakkereiser punkt 9 kan en sak gjenopptas så fremt det fremlegges nye opplysninger
som nemndas leder antar ville hatt betydning for utfallet av den tidligere behandlingen.
Dette gjelder ikke dersom den part som krever gjenopptakelse kan bebreides for ikke å
ha lagt frem opplysningene ved den opprinnelige behandlingen. Bestemmelsen benytter
uttrykksmåten «kan gjenopptas», hvilket etter nemndas vurdering innebærer at det må bero
på en helhetsvurdering om saken gjenopptas selv om vilkårene tilsynelatende er til stede for
det.

Ving har ved gjenopptakelsesbegjæringen vedlagt uttalelse/dokumentasjon fra flyselskapet
om årsaken til forsinkelsen. Dokumentasjonen godtgjør etter nemndas vurdering at
forsinkelsen skyldtes en ekstraordinær omstendighet som ikke kunne vært unngått selv om
alle rimelige tiltak var truffet. Dersom disse opplysningene hadde foreligget ved nemndas
forrige behandling av saken, ville saken ha fått et annet utfall.

Nemnda er imidlertid etter en samlet vurdering av den oppfatning at Ving kan bebreides
for ikke å ha avgitt uttalelse til nemnda, og at saken ikke bør gjenopptas. Nemnda viser til at
Ving i e-post av 16. juni 2011 til sekretariatet for nemnda ga uttrykk for usikkerhet om hvor
saken skal behandles, og til sekretariatets svar i e-post av 20. juni 2011 der det fremkommer
at saken er overført Pakkereisenemnda. Ving er kjent med saksbehandlingsrutinene i nemnda
og hadde etter sekretariatets svar mulighet til å avgi uttalelse. Ving burde videre være kjent
med at det er Ving som har ansvaret for å innhente dokumentasjon/uttalelse fra flyselskapet.

Ving rettet en ny henvendelse til sekretariatet den 13. juli 2011 der de på nytt reiste spørsmål
om saken skulle behandles i Flyklagenemnda eller i Pakkereisenemnda. Det foreligger ikke
noe skriftlig svar på denne henvendelsen.

Nemnda er av den oppfatning at sekretariatet burde ha besvart Vings siste henvendelse da
den kunne tyde på at Ving ikke hadde fått med seg at spørsmålet allerede var besvart i e-post
av 20. juni 2011. Etter nemndas vurdering kan imidlertid dette ikke gis utslagsgivende vekt.
Slik nemnda ser det, må Ving bebreides for ikke å ha gjort seg kjent med sekretariatets svar
av 20. juni 2011. Sett i sammenheng med at klager er orientert om nemndas vedtak av 24.
oktober 2011 synes det for nemnda ikke rimelig å gjenoppta saken.

Nemnda traff etter dette slikt

Vedtak

Saken gjenopptas ikke.