Vedtak i Transportklagenemnda - Sjø

Sammendrag

Krev om erstatning grunnet endret rutine ved full ferge.

Dato
19.01.2021

Saksnummer
2020-03190

Tjenesteytere
Torghatten Nord

Klager har i det vesentlige anført

Klager med reisefølge skulle reise med ferge fra Misten til Festvåg den 27. september
2020 kl. 13:35. De skulle da videre for å rekke fly fra Bodø til Bergen kl. 16:55. Da fergen
var full og forlot kaien ble klager og flere andre stående igjen. Tidligere har fergen
kommet tilbake for å hente bilene som ikke kom med. Klager ringte skipper som opplyste
om at de ikke kom tilbake på grunn av endringer i rutiner. Dette er noe som ifølge klager
ikke kommer frem på rutetabellen eller på Torghatten sin hjemmeside. 

Da klager ikke kom med fergen så rakk de heller ikke sitt fly fra Bodø. Neste fly til Bergen
gikk neste dag, noe som medførte ekstrakostnader.

Klager krever refundert for ekstrakostnader i forbindelse med bytte av billetter på kr.
3800.

Tjenesteyterne har i det vesentlige anført
Årsaken til at kunde ikke kom med aktuelle avgang skyldes at det ikke var ledig kapasitet.

Fra 01.09.2020 reduserte Nordland fylkeskommune rutetilbudet i sambandet Festvåg-
Misten som medførte nedbemanning av antall sysselsatte og reduksjon av et skift.
En klar ulempe med ny ordning er at operatør mister noe fleksibilitet på lørdager og
søndager til å utføre ekstra avganger som tidligere har blitt praktisert på grunn av
lovverk om hviletid for sjøfolk. Vårt mannskap var nødt til å ta ut lovpålagt hvile i dette
tidsrommet for å kunne utføre øvrige ruteavganger resten av dagen.

Torghatten Nord ikke se at det har kommet ny relevant informasjon i videre saksgang
som endrer tjenesteyters ansvar i denne saken.

Nemnda bemerker

Saken gjelder krav om refusjon for ekstrautgifter til bytte av fly, som følge av at klager
ikke kom med ferje fra Misten til Festvåg, og ikke rakk booket fly. Grunnen til at klager
ikke kom med fergen, var fordi den var full. 

Nemnda finner ikke at det er grunnlag for refusjon. Fergen gikk som oppsatt, og det var
ikke noe svikt i tjenestetilbudet denne dagen som gir adgang til refusjon. Rutetilbudet
har vært redusert siden 1. september 2020, og det fremgår av rutetabellen hvilke
tidspunkter fergen går. Det er ikke opplyst at ekstraavganger kan påregnes. 

Nemnda finner imidlertid grunn til å bemerke at dersom det har vært praktisert en
ordning med at fergen har kommet tilbake for å hente gjenværende passasjerer, noe
selskapet ikke har avkreftet, er det uheldig at dersom det ikke er opplyst om at en slik
praksis er avviklet. 

Dette gir imidlertid ikke grunnlag for refusjon så lenge fergetilbudet har vært i tråd med
oppgitt rutetabell.

Vedtak

Transportklagenemnda Sjø finner ikke å kunne anbefale at klager gis medhold.