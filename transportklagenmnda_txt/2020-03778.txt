Vedtak i Transportklagenemnda - Fly

Sammendrag

Krav om refusjon av tilleggsbeløp som er betalt.

Dato
16.09.2021

Saksnummer
2020-03778

Tjenesteytere
Ethiopian Airlines

Klager har i det vesentlige anført

Klager skulle bestille reise på hjemmesiden til Ethiopian Airways den 4. desember 2020
fra Oslo til Stockholm. Det ble gjort forsøk på å betale kr 518 via betalingsfunksjonene til
flyselskapet, men klagers kort ble ikke akseptert. Det ble prøvd med både debetkort og
kredittkort. Klager kunne til slutt reservere reisen, noe som ble gjort. På reservasjonen
stod det at den var gyldig til avreisedagen den 5. desember kl. 17:13. Ved ankomst
flyplassen ca. kl. 16 var klager ved innsjekking og personalet belastet kortet med kr. 518,
men fikk ikke skrevet ut boardingpass. Etter diskusjon med innsjekkingspersonalet måtte
klager betale et tillegg på kr. 878 for å kunne få ut billetten. Klager hadde ikke mottatt
noen melding på om at reservasjonen var utløpt eller at prisen skulle ha blitt endret. 

Klager krever refusjon av kr. 878 som ble betalt ekstra for å få ut billetten.

Tjenesteyterne har i det vesentlige anført
Ethiopian Airlines har anført dette til nemnda:
Ethiopian Airlines har vært i kontakt med sin økonomiavdeling hvor de ble informert om
at det var en veldig høy risikoscore knyttet til klagers kredittkort som førte til mistanke
om svindel. Dette er grunnet til at det ikke var mulig å utstede billetten. 
Kampanjeprisen som klager valgte, var bare tilgjengelig som et online salg og av den
grunn kunne ikke personalet utstede en billett med tilsvarende pris. 

Ethiopian Airlines har anført dette til klager:
Passasjerer har forskjellige alternativer til å bestille flyreiser, og en av dem er via nettet.
Digital transaksjon har sin egen prosess og sjeldent kan det oppstå tekniske problemer
under utstedelse av billett digitalt. Fra e-posten din forstår jeg at din bestilling var utløpt
når du kommer til innsjekkingsdisken og beløpet var annerledes. Jeg kan ikke refundere
det forespurte beløpet, ettersom vi ikke kan rettferdiggjøre systemproblemet. Nok en
gang beklager jeg alle ulempene du kan ha hatt på grunn i denne saken, og vi håper du
vil ta dette til en isolert hendelse.

Nemnda bemerker

Spørsmålet i saken er hvorvidt klager har lagt inn verifiserte kort-opplysninger for å
få benyttet seg av kampanjeprisen online, eller om det forelå tekniske problemer hos
Ethiopan Airlines som gjorde at opplysningene ikke ble registrert.

Nemnda har delt seg i et flertall og et mindretall. 

Flertallet, lederen og bransjerepresentantene, mener at saken reiser bevisspørsmål
som vanskelig kan klarlegges under saksbehandlingen, og avviser saken i medhold av
transportklagenemndforskriften § 6-2 bokstav d.

Mindretallet, forbrukerrepresentantene, mener at flyselskapet er ansvarlig på
erstatningsrettslig grunnlag. Flyselskapet har opptrådt uaktsom ved å avvise
betalingskortene til klager uten å kunne sannsynliggjøre at det var rimelig grunn til dette.
Ifølge klager var det dekning på kortene. Det vises til at klager fikk betalt på flyplassen til
en dyrere pris. 

I tråd med flertallets syn avvises saken. 

Vedtaket er fattet med dissens som fremgår over.

Vedtak

Transportklagnemnda avviser saken.