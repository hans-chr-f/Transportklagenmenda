Vedtak i Transportklagenemnda
- Kollektivreiser

Sammendrag

Krav om frafallelse av kontrollgebyr - senkjøp.

Dato
09.11.2020

Saksnummer
2020-02920

Tjenesteytere
Vy

Klager har i det vesentlige anført

Klager hadde vært på helgetur til Oslo den 18 – 20 september. Den 20. september 2020
skulle klager reise tilbake til Trondheim. Klager skulle ta et tog til Oslo Lufthavn for å
rekke et fly med avgang kl. 20:20. Klager endte opp med å ta et tog som gikk kl. 18:15 fra
Oslo sentralstasjon. Dette viste seg imidlertid å være feil tog, da dette toget gikk til Dal.
Klager hadde på forhånd klargjort stasjonene i Ruterappen, hvor klager kjøpte en billett
kl. 18:16, altså ett minutt etter at klager gikk om bord på toget. Klager viser til at denne
forsinkelsen skyldtes at hun ville rekke toget og valgte å gå på fremste togsettet for å
unngå sitte der det satt flest mennesker på grunn av koronasituasjonen.

Klokken 18:22 ble klager ilagt et gebyr som ble begrunnet med at klager var ett minutt
forsinket med å kjøpe billett. Klager anfører at det er urimelig å bli ilagt gebyr når hun
hadde gyldig billett på kontrolltidspunktet, samt at hensiktene hennes var gode da
hun satte seg i togsettet hvor det var få andre. Klager viser til at hun bor i Trondheim,
og at hun alltid kjøper billett når hun reiser kollektivt. Klager ber derfor om at det tas
hensyn til hennes betalingshistorikk. Klager opplevde episoden som svært stressende og
ubehagelig.

Klager krever at gebyret frafalles.

Tjenesteyterne har i det vesentlige anført
Vy har vist til at klager ble ilagt gebyr på tog 1653 den 20. september etter avgang fra
Oslo S, hvor neste stopp var Lillestrøm. Vy anser i utgangspunktet saken som avsluttet
når man betaler kontrollgebyret stedet, da gebyret i slike tilfeller blir utstedt anonymt og
til en lavere sats. 

Klager mener at gebyret skal refunderes og har vist til en billett kjøpt i Ruter sin app kl.
18:16:57. Vy viser til at tog 1653 gikk fra Oslo S kl. 18:15:35. Vy presiserer at dørene på
toget stenger ca. 15 – 20 sekunder før toget faktisk avgår. Ruterbilletten det vises til er
likevel først kjøpt ca. halvannet minutt etter avgang fra Oslo S, når kontrollen allerede var
i gang.

Vy viser videre til at de ubetjente vognene er tydelig merket med «kun gyldig billett». Vy
kan ikke svare for hva klager har planlagt forut for togreisen og viser til at før man går
om bord må man ha billett i orden. Dette er vesentlig og nødvendig, eller vil man kunne
legge til rette for at man kjøpte billett via app når det utføres kontroll og på den måten
kunne unngå å betale for reisen, og dernest forsøke å unngå å bli ilagt kontrollgebyr.
Dersom man ikke har billett i orden på forhånd, kan man velge vogn på toget som er
merket «betjent/billettsalg».

Ved kontroll må man kunne presentere billett for hele reisen man benytter seg av.
Klagers billett var ikke gyldig for transport fra Oslo S med tog 1653.

Vy ser ingen grunn til å refundere betalt gebyr.

Nemnda bemerker

Klager ble ilagt gebyr på toget den 20. september 2020 fordi hun ikke kunne fremvise
gyldig billett ved kontroll.

Det fremgår av Vys transportvilkår § 4 at passasjerer som ved kontroll ikke kan vise gyldig
billett, vil bli ilagt et gebyr. Bestemmelsen er objektiv og gebyr kan således ilegges selv
om passasjeren ikke har opptrådt klanderverdig.

Ved kontroll fremviste klager en billett som var kjøpt etter ombordstigning. Vilkårene for
å ilegge gebyr var således til stede. Nemnda viser til at det er klager selv som må sørge
for å ha tilstrekkelig tid til å kjøpe billett før avgang. Videre bemerker nemnda at den
reisendes kjøpshistorikk ikke gir noe automatisk krav på frafall av gebyr.

Nemnda finner ikke å kunne anbefale at gebyret frafalles.

Vedtak

Transportklagenemnda – Kollektiv finner ikke å kunne anbefale at klager gis medhold