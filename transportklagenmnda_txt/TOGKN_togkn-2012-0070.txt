Vedtak i Transportklagenemnda
- Kollektivreiser

Sammendrag

Krav om sletting av gebyr for ugyldig billett.

Dato
14.02.2013

Saksnummer
70/12 J

Tjenesteyter
NSB

Krav om sletting av gebyr for ugyldig billett.

Klager har i det vesentlige anført:

Klager hadde kjøpt en 30 dagers billett på sitt reisekort og den 09.02.12 aktiverte han denne
billetten ved nedgangen til spor 19 på Oslo S. Det lyste grønt og som vanlig antok klager at
billetten da var aktivert. Tidlig på morgenen den 10.02.12 fikk klager gebyr da billetten hans
ikke var aktivert.

Klager mener det må være feil ved kortet hans siden billetten ikke har blitt aktivert den
09.02.12. NSB hevder at billetten hans ble aktivert den 10.02.12 kl. 15.01, men klager er av den
oppfatning at billetten ble aktivert samtidig som han fikk gebyr, altså kl. 05.59 den 10.02.12.
Klager viser til at både han og konduktører også senere har hatt problemer med å aktivere
billetter i reisekortet.

Klager krever at gebyret slettes på grunn av teknisk feil med kortet.

NSB har i det vesentlige anført:

Det fremgår av NSBs Transportvilkår § 4 C at passasjerer som ved kontroll ikke har
stemplet eller på annen måte gyldig kontrollert billett vil bli ilagt et gebyr fastsatt av
Samferdselsdepartementet. Det kommer også fram at «Kjøp og validering av elektroniske
billetter skal foretas før ombordstigning».

Klager ble påtruffet på toget i ubetjent vogn den 10.02.12 kl. 05.59 uten gyldig validert billett.
Klager fikk altså gebyr basert på det objektive kriteriet at han ikke hadde gyldig billett.

Klager hevder i sin klage at han fikk grønt lys når han prøvde å aktivere kortet sitt på
automaten samme morgen den 10.02.12, og derfor var sikkert på at kortet var aktivert.
Samtidig hevder han at konduktøren hadde problemer med å aktivere kortet hans. Det er
ingenting som tilsier at det var feil på NSBs utstyr den aktuelle dagen, eller at konduktøren har
gitt uttrykk for at billetten var gyldig aktivert.

Klagers kjøpshistorikk viser imidlertid at han først aktiverte sin periodebillett den 10.02.12 kl.
15.01; altså noen timer etter at klager fikk ilagt gebyr.

NSB finner ikke grunnlag for å ettergi gebyret klager ble ilagt.

Nemnda bemerker:

Det fremgår av NSBs transportvilkår § 4 C at passasjerer som ved kontroll ikke kan fremvise
gyldig billett vil bli ilagt et gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig.

Det er passasjerens ansvar å ha gyldig billett. Billetten er gyldig når den er aktivert, det vil si
at det er registrert en startdato og et klokkeslett i kortet. Dette gjøres ved å aktivere billetten
enten på billettautomatene eller ved validatorene på stasjonene.

Partene er enige om at klager fikk gebyret kl. 05.59 den 10.02.12. Klager hevder at
kontrolløren samtidig aktiverte kortet hans. NSB hevder at kortet først ble aktivert kl. 15.01
samme ettermiddag. Hvorvidt kontrolløren aktiverte kortet på det tidspunktet det var
kontroll, har ingen betydning for utfallet av saken i det klagers billett ikke var gyldig aktivert
på tidspunktet for kontroll. Klager hevder at da han leste av kortet den 09.02.12 fikk han grønt
lys, men at kortet hans må ha en teknisk feil i det han flere ganger har hatt problemer med
å aktivere kortet etter at han fikk gebyret. Nemnda er av den oppfatning at dersom dette
er tilfellet burde klager ha kontaktet NSB for å få sjekket kortet eller alternativt få et nytt
reisekort utstedt. Nemnda kan ikke se at ileggelse av gebyr var feil i dette tilfellet.

Nemnda finner etter dette ikke grunnlag for å anbefale at klager gis medhold.

Vedtak:

Transportklagenemnda - jernbane finner ikke å kunne anbefale at klager gis medhold.

Vedtaket er enstemmig.