Vedtak i Transportklagenemnda - Fly

Sammendrag

Klager krever refusjon av utgifter til billett SEK 3.012 for strekningen Stockholm - Oslo.

Dato
24.03.2010

Saksnummer
67/09F

Tjenesteyter
Red Sea Travel

Klager krever refusjon av utgifter til billett SEK 3.012 for strekningen Stockholm - Oslo.

Klager har i det vesentlige anført:

Klager kjøpte tur/retur billetter hos Red Sea Travel fra Oslo til Etiopia, Addis Abeba. På returen
reiste klager med Ethiopian Airlines, fra Addis Abeba til Stockholm. Klager mottok ikke
informasjon om hvorfor flyet ble 2 timer forsinket til Arlanda, Stockholm. Forsinkelsen førte
til at klager ikke rakk sin videre forbindelse til Oslo, og måtte derfor kjøpe nye billetter for å
komme seg til Oslo. Klager krever refundert utgiftene for ny billett på SEK 3.012.

Red Sea Travel har i det vesentlige anført:

Red Sea Travel viser til at klager kjøpte 3 flybilletter for reisen tur/retur Oslo - Addis Abeba.
Klager ble gjort oppmerksom på at dette var billetter med tre forskjellige flyselskap og at
billettene ikke var refunderbare og at det kunne skje forsinkelser.

Red Sea Travel viser til at på flyreisen fra Addis Abeba er det Ethiopian Airlines som er den
ansvarlige part.

Red Sea Travel avslår kundens krav.

Nemnda bemerker:

Klager har kjøpt billetter med forskjellige flyselskap gjennom Red Sea Travel. Red Sea Travel
har som reisebyrå kun formidlet billettene. Selskapet er ikke ansvarlig for eventuelle mangler
eller feil ved selve flygningene.

I dette tilfellet ble Ethoipian Airlines fly til Arlanda forsinket slik at klager ikke rakk SAS flyet til
Oslo. Det faller utenfor nemndas kompetanse å ta stilling til om Ethoipian Airlines eventuelt er
ansvarlig for det tap klager ble påført.

Klager må ta dette opp direkte med flyselskapet. Dersom han der ikke når frem, kan saken
forelegges svensk klagenemnd.

Vedtak:

Flyklagenemnda finner ikke å kunne anbefale at klager gis medhold

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, leder

Elise Korsvik, Forbrukerrådet

Lars Grøndal, Forbrukerombudet

Olav Grøttland, SAS

Janne G. Soløy, Widerøes Flyveselskap ASA