Vedtak i Pakkereisenemnda

Sammendrag

Krav om standarderstatning for forsinkelse i henhold til EU-forordning 261/2004.

Dato
30.07.2015

Saksnummer
179/13P

Tjenesteyter
TyrkiareiserAS

Saken gjelder:

Krav om standarderstatning for forsinkelse i henhold til EU-forordning 261/2004.

Klager har i det vesentlige anført:

Klager og hennes familie skulle fly fra Ålesund til Antalya den 18.07.13 med Tailwind Airlines'
rute TI7716 med avgang kl. 21.40. Flyet ble forsinket og gikk ikke før ca. kl. 06.05 dagen etter.
De ankom Antalya 7 timer og 54 minutter forsinket. Forsinkelsen skyldtes 2 timer for sen
ankomst til Ålesund på flyvningen fra Antalya. Det var for lite oksygen i cockpit og flyet måtte
erstattes.

Deretter var det vektrestriksjoner og motvind som medførte at flyet måtte mellomlande i
Budapest for å tanke.

Klager krever standarderstatning i henhold til EU-forordning 261/2004 og stiller spørsmål
om ovenstående forhold er å anse som «ekstraordinære omstendigheter» som kan frita
flyselskapet fra å utbetale standarderstatning slik Tyrkiareiser hevder. Klager mener
rettspraksis fra EU-domstolen viser at tekniske problemer ikke er å anse som ekstraordinære
omstendigheter.

Tyrkiareiser har i det vesentlige anført:

Klagers flyvning fra Ålesund til Antalya ankom reisemålet med en forsinkelse på totalt 7 timer
og 54 minutter. Det vises til rapporter fra Tyrkiareisers operasjonssjef i Antalya og flyselskapet
Tailwind.

Forsinkelsen skyldtes sent innkommet fly og oppsto ved avreisen fra Antalya.

I første omgang fikk de en forsinkelse på 2 timer grunnet en teknisk kontroll.

Det ble da rapportert at oksygenflasken i cockpit hadde for lavt trykk og måtte byttes ut. Det
fantes ingen tilgjengelig flaske på flyplassen i Antalya. Erstatning måtte derfor rekvireres fra
Istanbul. Dette tok tid og det er rapportert at ny flaske først var på plass i Antalya kl.10.00

UTC den 19.07.13 for dette flyet. For å unngå denne lange forsinkelsen ble det satt inn et
erstatningsfly på flyvningen Antalya - Ålesund - Antalya.

Forsinkelsen er ikke forårsaket av at selskapet har forsømt tekniske kontroller.

Feilen ved oksygenflasken i cockpit var uforutsett og hadde ikke kunnet vært oppdaget på et
tidligere tidspunkt. Flyselskapet gjorde sitt ytterste for å løse problemet så raskt som mulig og
satte inn et erstatningsfly på flyvningen.

Tyrkiareiser finner ikke grunnlag for standarderstatning i henhold til EU-forordning 261/2004.

Nemnda bemerker:

Den rett til erstatning flypassasjerer har etter Art.7 i EU-forordning 261/2004 gjelder ikke
dersom flyselskapet/turarrangør kan godtgjøre at forsinkelsen skyldes «ekstraordinære
omstendigheter som ikke kunne ha vært unngått selv om alle rimelige tiltak var truffet» - Art.5
nr.3. Det er flyselskapet som etter dette må godtgjøre at det foreligger slike ekstraordinære
omstendigheter, og bestemmelsen tolkes strengt. Reklamasjonsnemnda har tidligere lagt til
grunn at også når det gjelder tekniske feil, er det flyselskapet som må godtgjøre at slike feil er
«ekstraordinære omstendigheter» i forordningens forstand. Det er flyselskapet som har størst
mulighet til å påvirke og forhindre at tekniske feil oppstår. Også preventive hensyn tilsier at
flyselskapet i utgangspunktet må bære ansvaret også ved tekniske feil.

At flyselskapet har utført normalt obligatorisk vedlikeholdsprogram og feilen oppstår
plutselig eller oppdages plutselig før avgang, betyr ikke uten videre at det foreligger slike
ekstraordinære omstendigheter som forordningen krever for å bli fritatt for ansvar.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfeller er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
alle rimelige tiltak for å unngå forsinkelsen er truffet.

I det foreliggende tilfellet har flyselskapet opplyst at feilen skyldes en feil ved «crew oxygen
bottle in cockpit». Nærmeste reservedel ble lokalisert i Istanbul. Man valgte derfor å sette inn
et erstatningsfly.

Nemnda finner å måtte legge til grunn at feilen oppsto uten forvarsel til tross for rutinemessig
teknisk vedlikehold. For lavt trykk i en oxygenflaske som er til bruk i cockpit ble oppdaget
i Antalya. Det er en feil som setter flyverne i fare ved plutselig trykkfall. Etter nemndas
vurdering var det ikke praktisk mulig å treffe tiltak for å unngå feilen som førte til forsinkelsen.
Slik nemnda ser det gjorde selskapet etter omstendighetene det som var praktisk mulig for å
gjøre forsinkelsen så kortvarig som mulig. Likevel ble den på nesten åtte timer. Forsinkelsen
gir i dette tilfellet ikke rett til erstatning etter EU-forordningen.

En forsinkelse på 7 timer og 54 minutter er heller ikke å betrakte som en mangel i medhold
av Alminnelige vilkår for pakkereiser punkt 8.2 f) V. Bestemmelsen lyder: Følgende forhold
betraktes normalt ikke som en mangel ved pakkereisen:

«Forsinkelser under transport eller endrede avgangstider/ankomsttider, når oppholdet på
reisemålet ikke forkortes med mer enn maksimalt 6 timer for reiser med varighet under

5 døgn, eller 8 timer for reiser med varighet mellom 5 og 8 døgn, eller maksimalt 12 timer
for reiser med varighet over 8 døgn ... ... . At forholdet ikke betegnes som mangel etter
denne bestemmelsen hindrer ikke at kunden skal ha den assistanse og den eventuelle
kompensasjon kunden er berettiget til etter nevnte EU-forordninger.».

Reisen varte i dette tilfellet i 7 dager, og forsinkelsen er da ikke å betrakte som en mangel.

Imidlertid har arrangøren et omsorgsansvar for passasjerene under forsinkelser.

Det fremgår av klagerens mail av 29. juli 2013 at klageren reiste hjem i ventetiden og derfor
ble påført en parkeringsavgift på kr 600 fordi det ikke var mulig å få noen til å kjøre dem til
flyplassen midt på natten. I og med at klagerne på denne måten sparte arrangøren både for
forpleinings- og overnattingsutgifter, anbefaler nemnda at de får dekket parkeringsavgiften
med kr 600.

Vedtak:

Reklamasjonsnemnda for pakkereiser anbefaler at klageren får erstattet parkeringsutlegg
med kr 600.

Vedtaket er enstemmig.