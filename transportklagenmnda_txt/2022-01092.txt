Tjenesteyter følger ikke vedtaket i saken (02.03.2023)
Kommentar fra tjenesteyter:

Ikke har fått svar fra Thai Airways ang mitt tilgodehavende og heller ikke fått utbetalt

Vedtak i Transportklagenemnda - Fly

Sammendrag

Krav om refusjon av flybilletter grunnet ruteendring.

Dato
21.12.2022

Saksnummer
2022-01092

Tjenesteytere
Thai Airways

Klager har i det vesentlige anført

Klager (to passasjerer) hadde bestilt flybilletter hos Thai Airways for reise t/r Oslo - Ho
Chi Minh via Stockholm, Bangkok og København.

Avreise fra Oslo var den 7. april kl. 12:45. Den 24. mars kl. 10:18 endret Thai Airways
flyvningen TG 2556 til TG 2550. Reisen Bangkok til Ho Chi Minh ble endret slik at reisen
skulle gå fra Bangkok kl. 07:35 den 8. april istedenfor kl. 17:35 den 8. april, altså ti timer
tidligere.

Problemet var at klager ikke ville ha landet i Bangkok fra Stockholm før den 8. april kl.
12:00, altså 4t 25m etter at flyet fra Bangkok til Ho Chi Minh hadde gått (kl. 12:00-kl.
07:35). Den endrede rutetiden gjorde at klager ikke kunne gjennomføre reisen. Dette
førte til at klager oppsøkte Thai Airways som kansellerte reisen, men tjenesteyter kunne
ikke refundere utgiftene.

Klager krever refusjon for flybilletter på kr 19 342.

Tjenesteyterne har i det vesentlige anført
Thai Airways har, tross oppfordring, ikke inngitt tilsvar i saken.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til

å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3, tredje ledd. 

Thai Airways har, tross oppfordring, ikke avgitt uttalelse til nemnda.

Thai Airways foretok en ruteendring av klagers flygning i mars. En ruteendring innebærer
kansellering av en avtalt flygning. Kansellering gir grunnlag for standarderstatning
etter EU-forordning 261/2004 artikkel 5 og 7 med mindre flyselskapet kan bevise at
passasjeren har fått informasjon om endringen minst 2 uker før planlagt avgangstid, eller
med mindre flyselskapet kan dokumentere at kanselleringen skyldtes ekstraordinære
omstendigheter utenfor flyselskapets kontroll. Det siste alternativet er ikke påberopt
eller relevant i saken. 

Den 24. mars kl. 10:18 fikk klager beskjed om endret rutetid, mens avreise var 7. april kl.
12:45. Basert på disse opplysningene i saken legger nemnda til grunn at klagers reise ble
kansellert mer enn 14 dager i forveien. Klager har derfor ikke rett på standarderstatning i
henhold til EU-forordning 261/2004 artikkel 5 nummer 1 bokstav c punkt i. Dette er heller
ikke krevd.

Klager krever refusjon av flybillettene i henhold til EU-forordning 261/2004 artikkel 8
nummer 1. Klager har ved kansellering fra flyselskapet krav på full refusjon. Nemnda
mener derfor at Thai Airways må refundere klager flybillettkostnaden på kr 19342.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at Thai Airways refunderer klager kr 19342 for
ubenyttede flybilletter.