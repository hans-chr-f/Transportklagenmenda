Vedtak i Pakkereisenemnda

Sammendrag

Krav om tilbakebetaling av reisens pris, samt taxiutgifter
pga. at det ikke var safe i hotellets resepsjon som lovet.

Dato
19.02.2016

Saksnummer
112/15P

Tjenesteyter
Helsereiser AS

Saken gjelder:

Krav om tilbakebetaling av reisens pris, samt taxiutgifter pga. at det ikke var safe i hotellets
resepsjon som lovet.

Klager har i det vesentlige anført:

Klager bestilte en reise fra Moss Lufthavn, Rygge til Alicante med innkvartering på Reuma-Sol i
perioden 24.03.15 - 01.04.15.

Klagers forutsetning for kjøp av en pakkereise er at det alltid finnes safe slik at dokumenter/
kort kan oppbevares trygt. Ved bestilling av reisen fikk klager informasjon fra Helsereiser AS at
det var safe i resepsjonen.

Ved ankomst viste det seg at safene var nedmontert fordi resepsjonen skulle flyttes. Ifølge de
som arbeidet på Reuma-Sol har det ikke vært mulig å leie safe i 2015, slik at dette burde vært
kjent for Helsereiser da klager forhørte seg om Reuma-Sol.

Klager viser til at hun ikke ble informert om at hun kunne betale ekstra for å få reservert sete
hos Norwegian. Klager kunne risikert å ikke fått reist ut fra Rygge, eventuelt ikke fått reist
tilbake fra Alicante dersom flyet hadde vært fullt, noe det også var.

Trygghetsalarmene som det reklameres for på Langtidsferie hos Reuma-Sol ble demontert 1.
april 2015.

Klager krever å få hele reisens pris refundert, kr 9.399 i tillegg til taxiutgifter på kr 1.080.

Det vises for øvrig til klagers brev.

Helsereiser har i det vesentlige anført:

Helsereiser beklager at klager ikke ble informert om at de opprinnelige safeboksene var
midlertidig fjernet fra resepsjonen på grunn av ombygging. Helsereiser har stor forståelse for
at klager ville trygge sine eiendeler, og derfor valgte Reuma-Sol å tilby klager plass i senterets
egen safe, slik at klager ikke skulle behøve å uroe seg for at verdisakene skulle bli stjålet.

I og med at klager ble tilbudt safe, kan Helsereiser ikke imøtekomme klagers krav om
prisavslag.

Reuma-Sol har informert om at det allerede ved bestilling ble opplyst at det ikke fantes egne
safer på rommene. Dessverre har pågående ombygging i resepsjonen medført at de midlertid
stod uten disponible safer for sine gjester. Gjester som hadde behov for å lagre verdier i safe,
har blitt tilbudt å legge de i Reuma-Sols egen safe, noe klager har avvist.

Det vises for øvrig til brev fra Helsereiser.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog mv., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2.

Nemnda legger til grunn at hovedproblemet for klageren var at det ikke var egen safe i
resepsjonen. Klageren hadde før avreisen fått beskjed om at det ikke var safe på det enkelte
rom, men at det var safe i resepsjonen. Dette viste seg ikke å stemme, fordi også disse safene
var nedmontert i forbindelse med at resepsjonen skulle flyttes. Klageren fikk imidlertid tilbud
om å ha sine verdisaker i hotellets egen safe, på linje med andre gjester som gjerne ville
oppbevare dokumenter etc. på et trygt sted. Nemnda legger til grunn at klageren ikke fant at
en slik løsning dekket hennes behov.

Når det gjelder flyreisen og reservasjon av sete, er det mye som tyder på at klageren må
ha misforstått. Intet flyselskap lar det komme flere passasjerer om bord i flyet enn det er
seteplass til. Setereservasjon sikrer derfor ikke at man får en sitteplass, men at man får sitte
der man ønsker hvis man er tidlig nok ut med å reservere sete.

Nemnda kan se at klageren hadde noen utfordringer på turen. Nemnda kan imidlertid ikke se
at reisen som sådan led av en mangler som kan føre til prisavslag. Noen utfordringer vil det
alltid være på en reise. Disse må - etter nemndas syn - overstige en viss terskel for å kunne
karakteriseres som mangler. Etter nemndas syn er denne terskelen ikke overtrådt her.

Vedtak:

Pakkereisenemnda finner ikke å kunne anbefale at det gis noe prisavslag i dette tilfellet.

Vedtaket er enstemmig.