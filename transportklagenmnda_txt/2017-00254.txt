Vedtak i Pakkereisenemnda

Sammendrag

Krav om prisavslag grunnet rom uten balkong,
hotellklassifisering og avstand til flyplass.

Dato
22.05.2017

Saksnummer
2017-00254

Tjenesteytere
Reisegiganten AS

Klager har i det vesentlige anført

Klager bestilte reise for to personer med innkvartering på Hotel Trabuco, Santiago de la
Ribera, Spania i perioden 27.08.2016 - 06.09.2016. Totalprisen han betalte var kr. 8.245.

Klager var ikke fornøyd med:
- Feil type rom / leilighet
- Støy
- Balkong / markterrasse
- Ønskemål

Etter klagers syn holdt rommet ikke mål i henhold til internasjonale bestemmelser
angående størrelse. Klager målte rommet til 8,4 kvm, mens to stjerners standard skal
være minimum 14 kvm. Selv om 3 kvm bad tas med, er det for lite.

Den oppgitte flyplassen lå ikke 3, men 85 km fra hotellet. Det ble ordnet med ekstern
transport. 

På bestillingssiden til hotellet vises alle rommene med balkonger. Klagers rom hadde
ikke balkong. Det var kun en pinnestol på rommet, men den kunne ikke snus pga.
plassmangel. Klager måtte derfor sitte på sengen.

Klager krever et prisavslag på kr. 2.500. 

Det vises for øvrig til korrespondanse fra klager.

Tjenesteyterne har i det vesentlige anført

Klager bestilte ett 2 stjerners hotell i Murcia ved navn Trabuco Hotel. I Reisegigantens
hotellbeskrivelse fremgår følgende: Hotel Trabuco tilbyr 24-timers resepsjon og rom
med klimaanlegg, gratis Wi-Fi og TV. Rommene er i tillegg oppvarmet og utstyrt med
skrivebord, telefon og eget bad m/dusj. 

Det fremgår ikke av hotellteksten at rommene har balkong. Klager bestilte et dobbeltrom
uten balkong og det var et slikt rom de fikk tildelt. 

Klager fikk beskjed om at balkong ikke var inkludert før avreise. Reisegiganten la inn et
ønske om balkong, men dette var noe de ikke kunne garantere.

Trabuco Hotel, Murcia er klassifisert som ett 2** hotell av turistmyndighetene i Murcia-
regionen. Når det gjelder klassifisering av hotellene i Spania og hvilke krav som må
oppfylles, har Reisegiganten anført at mange av områdene i Spania har ulike lokale krav
på hva rommene/hotellene må ha av fasiliteter for å få sine respektive stjerner.  

I hotellbeskrivelsen fremgikk det at hotellet lå 3 km fra flyplassen. Klager fløy til Alicante
flyplass som ligger ca. 85 km fra hotellet. Feilen ble oppdaget før klagers avreise og
Reisegiganten løste saken den 8. juli 2016 ved å bestille transfer med 50% avslag i prisen.
Klager var tilfreds med denne løsningen. Hotellbeskrivelsen er i ettertid korrigert. 

Reisegiganten kan ikke se at det foreligger grunnlag for prisavslag.

Det vises for øvrig til korrespondanse fra Reisegiganten.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår
for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen
rimelig tid og uten vesentlig ulempe for de reisende, jf. pakkereiseloven § 6-2. 

Nemnda har gjennomgått sakens dokumenter.  Det klages over rommets størrelse.
Klageren hevder at rommet er under den standard som utgjør gjeldende regelverk for
hotellrom og hotellklassifisering i Spania.  Av standarden fremgår det at et to stjerners
hotellrom minimum bør være 14 kvm.  Etter klagerens oppmåling var rommet mindre
enn dette. 

Det er de lokale turistmyndigheter som vurderer det enkelte hotells klassifisering.  Med
sakens dokumenter er det vedlagt en godkjennelse fra turistmyndighetene i Murcia
datert 19.mai 2015 hvor det fremgår at hotellet er klassifisert med to stjerner.  Nemnda
finner å måtte legge dette til grunn. 

Når det gjelder spørsmålet om det er inngått avtale om at rommet skulle ha balkong,
legger nemnda til grunn det som fremgår av bekreftelsen fra arrangøren og av
hotellvoucheren. Nemnda kan ikke se at det er inngått avtale om at rommet skal ha
balkong.  Tvert imot fremgår det av korrespondanse i forkant av avreisen at rommet ikke
hadde balkong, men at arrangøren skulle fremføre et ønske om balkong til hotellet.  Det
ble gjort, men fordi hotellet var fullbooket var det ikke mulig å innfri ønsket.

Når det gjelder støy er det anført at det støyet fra lufteanlegg etc. Hotellet er bygget på
1960-tallet med den teknologi som da var tilgjengelig. At det støyer mer fra klimaanlegg i
eldre hoteller anser nemnda ikke som en mangel som kan føre til prisavslag.

Det er også klaget over at det er opplyst feil avstand mellom hotell og flyplass.  Dette er
erkjent av arrangøren, og er etter det som blir opplyst nå endret.  Nemnda kan ikke se
at dette forhold kan føre til prisavslag i denne saken, da det ble inngått avtale mellom
arrangør og klager før avreise om at arrangøren skulle bestille transfer og betale 50% av
transferutgiftene. Dette godtok klageren.

Vedtak

Pakkereisenemnda kan ikke anbefale at det blir gitt prisavslag i dette tilfellet.