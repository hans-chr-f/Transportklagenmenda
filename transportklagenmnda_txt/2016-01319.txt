Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
21.11.2017

Saksnummer
2016-01319

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY1040 fra Oslo lufthavn (OSL) til Krakow
(KRK) 11. mars 2015 kl. 11.20. Flyvningen ble forsinket, og klager har på dette grunnlag
fremsatt krav om standardkompensasjon i henhold til EU-forordning 261/2004 på 250
euro.

Tjenesteyterne har i det vesentlige anført
Norwegians flyvning DY1040 fra Oslo til Krakow 11. mars 2015 ble forsinket med
syv timer og 57 minutter som følge av streik. Selskapet satte inn et innleid fly med
mannskap for å operere flyvningen. En forsinkelse var ikke til å unngå, men kansellering
av flyvningen ble unngått som følge av dette tiltaket. 

Selskapet har fremlagt en liste over kansellerte flyvninger i perioden 26. februar til 10.
mars 2015, hvor Norwegians piloter var tatt ut i streik. Streiken fikk konsekvenser for
flyprogrammet frem til 13. mars. I streikeperioden ble innleid fly og mannskap benyttet
for å unngå uregelmessigheter. 

Norwegian anfører at streik blant egne piloter er en slik ekstraordinær omstendighet
from fritar flyselskapene for sitt erstatningsansvar etter EU-forordning 261/2004, og at
forsinkelsen ikke kunne vært unngått selv om alle rimelige tiltak ble truffet. 

Norwegian avviser på ovennevnte bakgrunn klagers krav om standardkompensasjon.

Nemnda bemerker

DY1040 fra Oslo til Krakow 11. mars 2015 ble forsinket med syv timer og 57 minutter.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7 jf. artikkel 5 nummer 3 og
EU-domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

EU-forordningen nevner i sin fortale at streik kan være et eksempel på en ekstraordinær
omstendighet som medfører at flyselskapets forpliktelser bør være begrenset eller
bortfalle. Forordningen sier imidlertid ikke at enhver streik som rammer flyselskapets
drift må anses å ligge utenfor dettes kontroll. Forordningen sier heller ikke om det skal/
bør skilles mellom streik i eget selskap eller streik hos andre.

Nemnda er av den oppfatning at streik hos tredjemann, for eksempel streik blant
flygeledere og flyplassansatte, faller utenfor flyselskapets ansvarsområde. Forsinkelse
som følge av slik streik gir etter nemndas vurdering ikke rett til erstatning etter EU-
forordningen.

I dette tilfellet skyldtes forsinkelsen streik blant selskapets piloter.

Nemndas flertall, nemndsleder og flyselskapenes representanter, er av den oppfatning
at lovlig streik blant selskapets ansatte faller utenfor det som må anses som en del
av selskapets ordinære drift, og derfor oftest vil være en ekstraordinær omstendighet
i EU-forordningens forstand. Flertallet mener at streiken i dette tilfellet må anses
som en ekstraordinær omstendighet. Nemndas flertall er videre av den oppfatning at
forsinkelsen ikke kunne vært unngått selv om alle rimelige tiltak var truffet. Selskapet
fattet rimelige tiltak ved å leie inn fly og mannskap. 

Nemndas mindretall, forbrukernes representanter, mener at en lovlig varslet streik er en
generell risiko ved å drive en virksomhet, selv om ikke streik kan eller skal forhindres av
flyselskapet. En intern og lovlig streik hos flyselskapet er en del av flyselskapets ordinære
drift og kan derfor ikke anses som ekstraordinær. Mindretallet mener derfor klager har
krav på standardkompensasjon.

I tråd med flertallets vurdering, har klager ikke krav på standarderstatning etter EU-
forordning 261/2004.

Vedtak

Transportklagenemnda - fly anbefaler ikke at klager gis medhold.