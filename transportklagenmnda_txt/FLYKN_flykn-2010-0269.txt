Vedtak i Transportklagenemnda - Fly

Sammendrag

Krav om refusjon av utgifter til alternativ hjemreise etter
kansellering av flygning på grunn av vulkansk aske.

Dato
04.09.2013

Saksnummer
269/10F

Tjenesteyter
Norwegian Air Shuttle ASA

Krav om refusjon av utgifter til alternativ hjemreise etter kansellering av flygning på grunn av
vulkansk aske.

Klager har i det vesentlige anført:

Klagers reise fra Oslo til Nice 17. april 2010 ble kansellert på grunn av askeproblemer på
Island.

Klager måtte være tilbake i Cagnes sur Mer den påfølgende uken og så derfor ingen annen
utvei enn å finne andre transportmuligheter enn fly.

Klager fikk ingen assistanse fra Norwegian i denne situasjon. Klager ble ikke kontaktet.
Han fikk heller ingen informasjon om sine rettigheter. Det var ikke mulig å komme
frem til Norwegian på telefon. Den eneste «hjelp» de fikk var den generelle opplysning
på selskapets hjemmeside og i pressen for øvrig om at man ikke skulle ta turen til
Gardermoen for å få hjelp.

Hjemreisen påførte klager en ekstrautgift på 9 011 kroner. Klager har bedt om at Norwegian
dekker hans utgifter. Norwegian har avslått dette, noe klager finner urimelig.

Dersom klager ikke hadde reist hjem på egenhånd, ville Norwegian vært ansvarlig for å
dekke utgifter til hotell og mat i Oslo for klager og hans kone. Utgiftene vil dette ville blitt
tilnærmelsesvis like store.

Klager fikk heller ikke valget mellom å få refundert returflyreisen til Nice eller få nye billetter.
Den beslutningen tok Norwegian for dem; de refunderte returbillettene og anså seg med
dette som fritatt for alt øvrig ansvar.

Det vises forøvrig til klagers brev.

Norwegian har i det vesentlige anført:

På grunn av vulkansk aske ble DY1404 den 17. april 2010 kansellert. Dette var en
ekstraordinær hendelse utenfor Norwegians kontroll.

Klager tok ikke kontakt med Norwegian for å endre reisedato, men valgte selv å finne
alternativ reiserute. Hadde klager tatt kontakt med Norwegian kunne de fått plass på fly fra
Oslo og Stockholm til Nice som var operative f. o. m. 20. april, samme dag som klager ankom
Frankrike med sin egen arrangerte transport.

Klager har fått full refusjon på billetten Oslo - Nice, men de kan ikke få refundert billett med
Color Line, leiebil og hotell.

«I henhold til EU forordning 261 har passasjeren krav på omruting til en reise med tilsvarende
vilkår. Norwegian mener at en hjemreise med krav om refusjon av NOK 9.011 ikke kan
klassifiseres som tilsvarende vilkår som en lavpris flybillett som hadde en verdi på NOK
1.078.»

Norwegian kan dessverre ikke imøtekomme klagers krav.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf EU forordning 261/2004. Det er flyselskapet som må godtgjøre at det forelå en
slik ekstraordinær omstendighet, og flyselskapet må videre godtgjøre at de har truffet alle
rimelige tiltak for å unngå innstillingen.

Innstillingene skyldtes i dette tilfellet stengt luftrom pga askeskyen fra Island. Dette er forhold
utenfor flyselskapets kontroll, og innstillingen gir ikke rett til standarderstatning etter EU
forordningen.

Nemnda har ved den videre vurderingen av saken delt seg i et flertall og et mindretall.

Nemndas flertall, lederen og forbrukernes representanter, bemerker innledningsvis
at passasjerene ved innstilling av en flygning har valget mellom refusjon av
utgifter til billetter eller omruting snarest mulig, på tilsvarende transportvilkår,
til bestemmelsesstedet. Flyselskapet skal videre tilby passasjeren gratis måltider
og forfriskninger som står i rimelig forhold til ventetiden. Dersom en eller flere
overnattinger en nødvendig, skal flyselskapet tilby hotellinnkvartering samt reise til og
fra hotellet. Flyselskapet skal videre tilby å dekke utgifter til to telefonsamtaler, teleks-
eller telefonbeskjeder, eller e-postmeldinger, jf. forordningens artikkel 5 jf. artikkel 8 og
9. Dette gjelder selv om kanselleringen er helt utenfor flyselskapenes kontroll.

Flyselskapet plikter å informere passasjerene om deres rettigheter. I den ekstraordinære
situasjon som forelå var det imidlertid store praktiske problemer med å nå ut til hver
enkelt. Passasjerene var således i stor utstrekning henvist til orientering på flyselskapenes
hjemmeside.

Nemndas flertall legger på bakgrunn av de foreliggende opplysninger til grunn at klager ikke
oppnådde kontakt med Norwegian på telefon. Norwegian tok heller ikke kontakt med klager.
Klager fikk følgelig ikke noe tilbud om omruting. Det er uklart hvilken informasjon som ble
lagt ut på Norwegians hjemmesider den 17. april. Flertallet kjenner således ikke til om det ble
gitt informasjon om at passasjerene ville bli omrutet snarest mulig og at de hadde rett til å få
dekket hotell og mat frem til omruting kunne skje. Flertallet kjenner heller ikke til om det var
lagt ut informasjon om at man ikke ville få dekket utgifter til alternativ hjemtransport.

I den foreliggende uklare situasjon, der ingen visste hvor lenge luftrommet ville være stengt,
og hvor det var uklart hvilke rettigheter man hadde, har flertallet forståelse for at klager valgte
å komme seg hjem på egenhånd.

Utgifter til hjemtransport beløp seg til kr 9.011. Flertallet er av den oppfatning at Norwegian
bør dekke klagers tap. Ved vurderingen legger flertallet vekt på at klager ikke ble tilbudt
omruting og hotell frem til omruting kunne skje. Klager var således overlatt til seg selv.
Flertallet har videre lagt vekt på at utgiftene til alternativ hjemtransport antas å ligge på
omtrentlig samme størrelse som eventuelle utgifter til hotell og care frem til antatt omruting
kunne skje. Det valgte alternativ påførte således ikke Norwegian økte utgifter av betydning.
En motsatt løsning ville etter flertallets vurdering medført en tilfeldig fordel for Norwegian.
Det synes lite rimelig i et tilfelle der informasjonen og tilbudet fra Norwegian ikke har vært
tilfredsstillende. Til fradrag går billettutgiftene som er refundert.

Nemndas mindretall, flyselskapenes representanter har et annet syn på saken.

Innstillingen skyltes at luftrommet ble stengt, og myndighetene kunne ikke opplyse hvor lenge
stengningen ville vare. Generelt ble passasjerer oppfordret til ikke å komme til flyplassene,
men å følge med på flyselskapenes hjemmesider og i massemedia. Det kan derfor ikke
legges vekt på at klager ikke fikk en brosjyre med sine rettigheter, eller at forpleining ikke
var arrangert av Norwegian. At det var vanskelig å komme i kontakt med Norwegian må ses
i forhold til den oppståtte situasjon, da ingen passasjer fikk reist, og som medførte mange
henvendelser og lang svartid.

Det fremgår av EU forordning 261/04 punkt 8.1.(b) at ved innstilling skal flyselskapet tilby
passasjeren omlegging av reiseruten under sammenliknbare forhold til bestemmelsessted.
I dette ligger også pris på transporten, klager hadde betalt NOK 1052 for flybilletten og NOK
9011 for sin alternative transport.

Det var umulig for Norwegian den 17. april å tilby ny reiserute i henhold til artikkel 8.1.(b) da
luftrommet var stengt. Klager valgte selv å arrangere bakke og sjø transport til Nice. Denne
transport er overhodet ikke sammenliknbar med flytransport. Heller ikke prisen. Norwegian
verken kunne eller var forpliktet til å arrangere en så sammensatt og dyr reise for den enkelte
passasjer som klager selv arrangerte her, følgelig kan ikke heller ikke Norwegian holdes
ansvarlig. Mindretallet kan ikke se noen hjemmel for at Norwegian skal dekke klagers utlegg til
den alternative transport, eller at det er anledning til å gjøre motregning for hva det muligens
ville kostet Norwegian i forpleining frem til første  alternative flyavgang til Nice.

På bakgrunn av flertallets vurdering traff nemnda slikt

Vedtak:

Flyklagenemnda anbefaler at klager refunderes kr 9.011. Til fradrag går billettutgiftene som er
refundert.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Janne G. Soløy, Widerøe's Flyveselskap

Olav Grøttland, SAS