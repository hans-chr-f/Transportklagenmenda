Vedtak i Transportklagenemnda - Fly

Sammendrag

Krav om refusjon av flybillettene grunnet kansellering.

Dato
17.06.2022

Saksnummer
2022-00036

Tjenesteytere
SAS

Klager har i det vesentlige anført

Klager (til sammen fem personer) skulle reise fra Gardermoen til Malaga den 25. juli
2020 med SAS. Denne reisen ble kansellert grunnet covid-19 pandemien og klager brukte
voucheren for denne reisen til å booke ny den 3. juli 2021 fra Oslo til Malaga igjen. Da
de nye billettene ble litt dyrere betalte klager kr 7054 med kredittkort i tillegg til voucher
på kr. 15 606. SAS kansellerer så reisen som skulle være i juli på våren 2021, hvorpå
de får en e-post om at kompensasjon for billettene vil komme i form av «same form of
payment». Det som ble betalt med kredittkort har klager fått refundert, men ikke fått
noen ny voucher for det resterende. 

SAS har refundert pengene til den brukte voucheren som klager hadde mottatt for
flyvningen i 2020, hvor gyldighetsperioden har gått ut. Klager ba så om å få forlenget
voucheren slik at de kunne kjøpe nye billetter til året etter. Dette fikk klager avslag på. 

Klager krever å få tilbakebetalt kr 15 606 for reisen i 2021 som SAS kansellerte.

Tjenesteyterne har i det vesentlige anført
SAS har anført at klager hadde en tur retur reise fra Oslo til Malaga den 25. juli til den
8. august 2020. Det vises til at den 28. juni 2020 avbestilte klager reisen og ba om en
voucher. På dette tidspunktet var ingen av klagers flyvninger endret på eller kansellert. 

Klager bestilte en ny reise med samme reiserute fra den 3-17. juli 2021. Reisen ble betalt
med voucheren som klager tidligere hadde mottatt i forbindelse med kanselleringen
av den opprinnelige reisen. Det ble flere endringer fra SAS sin side den 24. april. Klager
kansellerte reisen den 2. mai 2021 og billettene ble refundert til klager den 3. mai 2021. 

Klager viser til at dersom flyvninger kanselleres har en rett på full refusjon av
billettutgiftene. Dette er i utgangspunktet riktig etter forordningen. Imidlertid er SAS
av den oppfatning at refusjonen har skjedd på korrekt måte på bakgrunn av at den
opprinnelige betalingsformen var en ikke refunderbar voucher. 

SAS viser til at på den opprinnelige reisen som klager bestilte hadde klager bestilt
ikke refunderbare billetter og har dermed kun rett på refunderbare skatter og
avgifter dersom vedkommende avbestiller selv. Dette fremgår av SAS sine generelle
befordringsvilkår og billettregler som klager aksepterte ved kjøp av de opprinnelige
billettene. 

Dersom passasjeren ikke kan reise som følge av en force majeure situasjon følger det
av de nevnte vilkår at SAS tilbyr, forutsatt at passasjeren reklamerer rettidig, refunderer
billettprisen eller tilbyr en voucher med tilsvarende verdi. Ved en kansellering fra
passasjerens side er dermed at passasjeren enten får refundert skatter og avgifter, eller
kan få tilbud om refusjon eller voucher dersom vedkommende ikke kan reise som følge
av force majeure og dersom vedkommende har reklamert rettidig. 

SAS har gitt et tilbud da situasjonen under pandemien endret seg raskt, og mange
var usikre på om de ønsket å reise. Dette underbygges av EU-kommisjonens veileder
«Commission Notice Interpretatice Guidelines on EU passenger rights regulations in the
context of the developing situation with Covid-19», punkt 2.2, som bekrefter ovenstående
synspunkt.

Da klager kjøpte den nye reisen for sommeren 2021 benyttet klager seg av nevnte
voucher. Det ble en endring i denne bookingen som utløste retten til refusjon etter
forordningens artikkel 8. 

SAS er av den oppfatning av at refusjon har skjedd i henhold til forordningen. Klager har
dermed ikke rett på at den utgåtte voucheren omgjøre til penger.

Nemnda bemerker

På bakgrunn av sakens opplysninger legger nemnda til grunn at klager opprinnelig
hadde bestilt en reise med SAS mellom Oslo og Malaga i juli 2020. Videre legger nemnda
til grunn at klager ikke bestrider at denne reisen ble avbestilt frivillig før avreise, og at
hun mottok en verdikupong for denne.

Klager bestilte en ny reise med samme reiserute fra den 3.-17. juli 2021. Reisen ble betalt
med voucheren som klager tidligere hadde mottatt i forbindelse med kanselleringen
av den opprinnelige reisen. Det ble flere endringer fra SAS sin side den 24. april, som
innebar en kansellering og som ikke passet for klager. Klager kansellerte derfor reisen
den 2. mai 2021. Kansellering fra flyselskapets side gir rett til standarderstatning med
mindre flyselskapet godtgjør at innstillingen skyldes ekstraordinære omstendigheter
som ikke kunne vært unngått selv om alle rimelige tiltak var truffet, jf. EU-forordning
261/2004 artikkel 5 jf. artikkel 7. Passasjeren har uansett ikke rett på standarderstatning
hvis vedkommende ble informert om innstillingen mer enn to uker før avreise, jf. artikkel

5 nummer 1 bokstav c første punkt. Da klager i dette tilfellet ble informert mer enn to
uker før avreise, har hun ikke rett på standarderstatning for ruteendringen. Klager har
heller ikke krevd dette.

Uavhengig av om passasjeren har rett på standarderstatning, skal passasjeren tilbys
valget mellom refusjon av den fulle billettprisen og omruting, jf. EU-forordning 261/2004
artikkel 8 nummer 1. Klager har oppgitt at hun valgte å be om refusjon.

Nemnda forstår det slik at beløpet klager hadde betalt med verdikupong, ble refundert til
verdikupongen hun hadde brukt, mens resten ble refundert i penger.

Refusjon etter forordningens artikkel 8 nummer 1 bokstav a gjelder «hele billettprisen».
I et tilfelle der den reisende har kjøpt billetten med poeng eller andre former for
verdikuponger, har nemnda i saker som FLYKN-2020-3194 og FLYKN-2020-3434 lagt til
grunn at «hele billettprisen» blir refundert dersom refusjonen skjer på samme måte som
den opprinnelige betalingen skjer. Poeng eller verdikuponger brukt på billettkjøp kan
således ikke kreves refundert i penger. Dette kan sammenlignes med valuta, der den
reisende ikke kan kreve refusjon i annen valuta enn opprinnelig benyttet.

Utgangspunktet er dermed at SAS har refundert hele billettprisen når de har refundert
beløpet klager betalte med verdikupong tilbake til verdikupongen. Spørsmålet er
imidlertid om SAS kan holdes ansvarlig hvis de refunderte til en verdikupong som
uansett ikke lot seg bruke lenger.

Fremlagt dokumentasjon viser at SAS bekreftet den 3. mars 2021 at refusjonen ville
skje, men at det kunne ta opptil fem virkedager før pengene var refundert. Klager har
anført at verdikupongen var på slutten av gyldighetsperioden da pengene ble tilbakeført.
SAS har ikke bestridt dette, men har anført at passasjeren ville ha fått en tilfeldig fordel
dersom en kunne fått forlenget verdikupongen eller fått den omgjort til penger gjennom
å bestille en reise for så å kreve reisen refundert.

Nemnda bemerker at det var SAS som i dette tilfellet kansellerte klagers flyvninger.
Flyselskapet er forpliktet til å gi passasjeren refusjon ved kansellering i henhold til EU-
forordning 261/2004 artikkel 8 nummer 1 bokstav a dersom passasjeren velger refusjon
fremfor omruting. Å refundere til en verdikupong som ikke lar seg bruke må likestilles
med å ikke gi refusjon. Nemnda viser for øvrig også til konklusjonen i FLYKN-2021-1104.
På bakgrunn av dette anbefaler nemnda at SAS utsteder en ny verdikupong pålydende
15 676 kroner med gyldighet på ett år, slik at klager får muligheten til å bruke denne.

Vedtak

Transportklagenemnda anbefaler at SAS utsteder en ny verdikupong pålydende 15 606
kroner med gyldighet på ett år.