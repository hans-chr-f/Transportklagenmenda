Vedtak i Transportklagenemnda - Fly

Sammendrag

Krav om standarderstatning og refusjon av utgifter grunnet forsinkelse.

Dato
25.08.2023

Saksnummer
2023-00280

Tjenesteytere
SAS

Klager har i det vesentlige anført

Klager skulle reise fra Bardufoss til Trondheim via Oslo den 4. januar 2023 med SAS,
avgang kl 17.05 og ankomst kl 20.25. 

SK396 fra Bardufoss til Oslo ble forsinket slik at klager mistet sin videreforbindelse med
SK370 til Trondheim med avgang kl 19.30. Klager ble booket om til SK382 med avgang
kl 21.45. Også denne avgangen ble forsinket til kl 23.55. Klager landet på Værnes først
klokken 02.10, mer enn fem timer forsinket.  

Klager ble tilbudt matkupong på e-post, men fant ikke ut hvor hun skulle hente denne.
Klager måtte derfor kjøpe mat til NOK 199. 

Klager ankom Værnes lufthavn så sent at hun måtte bli hentet i privat bil (Heimdal -
Værnes - Heimdal).  

Klager krever standarderstatning i henhold til EU-forordning 261/2004, samt refusjon av
mat i ventetiden NOK 199, samt refusjon av privat transport NOK 500.

Tjenesteyterne har i det vesentlige anført
SAS beklager hendelsen som skyldtes værforhold. 

SAS har tilbudt klager en voucher på NOK 775 for hennes utgifter til mat og transport.

Nemnda bemerker

Klager har krevet standarderstatning for forsinket ankomst på mer enn fem timer. 

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

SAS har uttalt at forsinkelsen av SK396 og av SK382 skyldtes værforhold. Uttalelsen er
underbygget med dokumentasjon som viser at begge flyvningene ble berørt av snøvær.
Flertallet - leder og bransjerepresentantene - mener at flyselskapet derved har godtgjort
at forsinkelsene skyldtes ekstraordinære omstendigheter som ikke kunne vært unngått
selv om alle rimelige tiltak var truffet. Flertallet mener derfor at klager ikke har krav
på standarderstatning. Mindretallet - forbrukerrepresentantene - mener at selskapet
ikke har sannsynliggjort at det var ekstraordinære omstendigheter som var årsak til
forsinkelsen, og viser til at det ikke er uvanlig at det snør i seks timer i strekk i Norge i
januar. Nemnda konkluderte deretter i tråd med flertallets oppfatning, og klager har ikke
krav på standardkompensasjon.

Klager har videre krevet refusjon av utgifter til mat.

En passasjers rett til forpleining etter EU-forordningen 261/2004 artikkel 9 består så
lenge hun venter på en omlegging av reisen, jf retningslinjene av 15.06.2016 punkt 4.3.2.
Klagers rett på refusjon av forpleiningsutgifter er avgrenset til hva som var "nødvendige,
passende og rimelige" ut fra ventetidens lengde. Dette følger av dom fra EU-domstolen
i sak C-12/11 McDonagh avsnitt 51. Klager har krevet dekket kr 199, og nemnda mener
dette er rimelige og nødvendige utgifter til forpleining.  

Klager krever også godtgjørelse for privat transport med NOK 500. Nemnda bemerker
at utgifter til transport mellom ankomstflyplass og hjemsted i utgangspunktet ikke
dekningsberettiget under EU-forordningen artikkel 9. Nemnda mener uansett at klagers
utgifter til transport er dekket av den voucher som SAS har tilbudt.

SAS har tilbudt klager en voucher for dekning av utgifter til mat og privat transport til
en verdi av NOK 775. Som det fremgår over har klager krav på 199 for dekning av mat.
Nemnda anbefaler at Klager får velge mellom å få den tilbudte voucher på 775 kr eller
kontant utbetaling av kr 199.

Vedtak

Transportklagenemnda anbefaler at SAS utsteder den tilbudte voucher på NOK 775
dersom klager ønsker det, eventuelt utbetaler NOK 199 i stedet. Nemnda kan ikke
anbefale at klager gis medhold utover dette.