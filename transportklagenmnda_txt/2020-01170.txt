Vedtak i Pakkereisenemnda

Sammendrag

Krav om refusjon av avbestillingsgebyret grunnet Covid-19.

Dato
28.08.2020

Saksnummer
2020-01170

Tjenesteytere
Dag Aasbø Travel AS

Klager har i det vesentlige anført

Klagen gjelder en pakkereise for to personer på gruppereisen "Livsnyternes øy Malta" i
perioden 18.03.2020 - 25.03.2020. Totalpris 16 200 kroner.

Klager avbestilte reisen 10. mars 2020 og har ikke fått noe av reisens pris refundert
verken av forsikringsselskapet eller av Dag Aasbø Travel. Klager hadde fått beskjed fra
legen om at det ikke var tilrådelig for han å delta på reisen grunnet kronisk sykdom.  

Da klager avbestilte reisen, fikk han av reisekonsulenten beskjed om at "dersom
regjeringen endrer regelen vil dette stille seg annerledes". Klager fikk da forståelse av at
dersom det kom nye regler, ville han få erstattet sitt tap.

Klager har ikke søkt forsikringsselskap om dekning/erstatning.

Klagers krav: 16 200 kroner.

Det vises for øvrig til korrespondanse fra klager.

Tjenesteyterne har i det vesentlige anført
Klager bestilte reisen 6. januar 2020 og fikk samme dag tilsendt avbestillingsregler og
bekreftelse på reisen. 

Klager valgte å avbestille sin reise 10. mars, 8 dager før avreise, og fikk et
kanselleringsgebyr på 100 % av reisens pris. Det var ingen reiseråd fra UD på det
tidspunktet da avbestillingen ble foretatt, og klager ble derfor gjort oppmerksom på at
de tapte hele beløpet dersom de valgte å avbestille den 10. mars 2020. 

Følgende fremgår av Dag Aasbø Travels avbestillingsregler: "På denne reisen er det
følgende avbestillingsregler som gjelder; Fra påmelding frem til 43 dager før avreise - tap
av depositum. 42-16 dager før avreise – tap av 50% av turbeløpet. 15 dager før avreise
eller senere – tap av 100% av turbeløpet.".

I og med at klager valgte å avbestille før det kom reiseråd fra UD kan ikke Dag Aasbø
Travel se at det foreligger grunnlag for refusjon av reisens pris.

Det vises for øvrig til korrespondanse fra Dag Aasbø Travel.

Nemnda bemerker

Klagen gjelder en pakkereise for to personer på gruppereisen "Livsnyternes øy Malta" i
perioden 18.03.2020 - 25.03.2020. Totalpris 16 200 kroner.

Pga. Covid-19 valgte klager å avbestille reisen den 10.03.2020 grunnet underliggende
kronisk sykdom. Det var først den 14.03.20 at UD frarådet utenlandsreiser begrunnet i
Covid-19. Klager har fremsatt krav om å få refundert hele eller deler av reisens kostnad.

Pakkereisenemnda har delt seg i et flertall og et mindretall. 

Flertallet, nemndsleder og reisebransjens representanter, mener at pakkereiseloven
§ 22 ikke kommer til anvendelse den 10.03.2020. Det var først den 14.03.2020 hvor
den offisielle anbefalingen kom fra UD. Det var heller ikke særlige forhold på Malta
som gjør reisestedet særlig utsatt på dette tidspunkt.  Klager anfører videre at han ikke
kunne delta på reisen grunnet kronisk sykdom.  Etter flertallets vurdering kan ikke slike
personlige forhold tas i betraktning ved avgjørelsen av når § 22 skal tre i kraft. Klager
bør rette kravet sitt til forsikringsselskapet da sykdom omfattes av avbestillingsretten
etter reiseforsikringen og den enkeltes helse er vurdert ift premiefastsetting der. Etter
flertallet sin vurdering er det likevel anledning til å avbestille reisen etter pakkereiseloven
§ 21 også etter fristene som følger av alminnelige reisevilkår punkt 5.2. Dette innebærer
at klager skal ha anledning til å avbestille mot et rimelig avbestillingsgebyr. Dersom
dette ikke er konkretisert i avtalen, som er tilfellet i denne saken, skal det settes til
arrangørens kostnader ved å booke reisen. Dette vil i realiteten innebære at kostnadene
kan settes til arrangørens tap ved en avbestilling kort tid før avreise jf. alminnelige
vilkår for pakkereiser punkt 5.2 fjerde ledd.  Flertallet anbefaler derfor at klager ikke gis
medhold i sin klage.

Mindretallet, forbrukerrepresentantene, er av den oppfatning at frarådingen fra UD
om ikke å reise utenlands den 14.03.2020 ikke kan være det avgjørende tidspunkt for
når klager kan avbestille sin pakkereise gebyrfritt. Pakkereiseloven § 3 forbyr vilkår
som fratar de reisende rettigheter etter loven, og verken § 22 eller Alminnelige vilkår
for pakkereiser punkt 6.2 åpner opp for at klagers gebyrfrie avbestilling skal begrenses
av UD sin fraråding. Slik mindretallets ser det må derfor myndighetenes reiseråd
kun ses som veiledende på linje med andre relevante momenter. Det avgjørende
må være situasjonen mht. Coronasmitte-risiko på den aktuelle destinasjonen på
avbestillingstidspunket, og i hvilken grad smitten vil kunne få betydning for de reisende
relatert til hjemlige/nasjonale forhold. Det må også kunne tillegges vekt på risikobildet
som fremgår av relevante informasjonskanaler som media og internett.

Mindretallet viser til at også andre subjektive forhold knyttet til den reisende vil
kunne få betydning for om den reisende kan avbestille gebyrfritt. Både i forarbeidene
til Pakkereiseloven og i Kommisjonens veiledning datert 05.03.2020 om hvordan
pakkereisedirektivet skal forstås, fremgår at dersom den reisende som har en medisinsk
tilstand som er særlig utsatt ved smitte av Corona, skal dette kunne gi rett til avbestilling
av turen for vedkommende, (inkludert reisefølge fra familie). I denne saken har klager
fremlagt legeerklæring som viser at det for ham ville ha medført helserisiko å reise. Etter
mindretallets oppfatning kan det ikke i en slik situasjon være avgjørende for klagers
rett til gebyrfri avbestilling at avbestillingen fant sted den 10. mars, dvs. 4 dager før
frarådingen ble kunngjort.

Vedtak blir etter dette truffet i samsvar med flertallets syn.

Vedtak

Pakkereisenemnda anbefaler at klager ikke gis medhold. 

Vedtaket er fattet med den dissens som fremgår ovenfor.