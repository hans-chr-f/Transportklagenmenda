Vedtak i Transportklagenemnda - Fly

Sammendrag

Klager ønsker kompensasjon for forsinkelsen og for at hun ikke
ble tilbudt mat eller drikke da hun skulle reise fra Torp til Stansted.

Dato
20.01.2010

Saksnummer
95/09F

Tjenesteyter
Ryanair

Klager ønsker kompensasjon for forsinkelsen og for at hun ikke ble tilbudt mat eller drikke da
hun skulle reise fra Torp til Stansted.

Klager har i det vesentlige anført:

Klager skulle 25. september 2008 reise fra Torp til Stansted kl. 22.50, avgangen ble forsinket så
de kom ikke av sted før kl 02.30 26. september.

Under ventetiden fikk ikke klager noen informasjon om sine rettigheter ved forsinkelse, ei
heller noen form for forfriskninger.

Ryanair har tilbudt å dekke klagers utgifter til forfriskninger under ventetiden. Klager tok
imidlertid ikke vare på noen kvitteringer. Ryanair hadde ikke informert om dette. Klagers
største utgifter besto i telefonutgifter, ubrukelig bussbillett og en lang kjøretur. Klager mener
at Ryanair bør kompensere henne for disse utgiftene, spesielt fordi de har neglisjert sine
forpliktelser til å informere om passasjerenes rettigheter.

Ryanair har i det vesentlige anført:

Ryanair beklager forsinkelsen, men de gjorde hva de kunne for at dette skulle vært unngått.
Feilen var opp stått i London, på en radar som ble operert av Air Traffic Control på flyplassen.
Dette var en forsinkelse som oppsto uforutsett og utenfor flyselskapet kontroll og er av den
grunn ikke kompensasjonsberettiget etter EU forordningen 261/2004.

Til tross for at det ikke er flyselskapets feil vil de refundere klagers påførte utgifter mot
kvittering.

Nemnda bemerker:

Når et flyselskap med rimelighet forventer at en flygning vil bli forsinket i henhold til planlagt
avgang med to timer eller mer for alle flygninger under 1500 km, skal selskapet i henhold
til EU forordning 261/2004 tilby måltider og forfriskninger som står i rimelig forhold til
ventetiden samt tilby dekning av to telefonsamtaler, telex- eller telefonbeskjeder, eller e-
postmeldinger.

Dersom rimelig forventet avgangstid er minst dagen etter den tidligere oppgitte avgangstid,
plikter flyselskapet å tilby gratis hotellinnkvartering samt reise til og fra hotellet.

Passasjeren tilkommer disse rettigheter selv om forsinkelsen skyldes forhold utenfor
selskapets kontroll.

Flyselskapet plikter å informere passasjerene om deres rettigheter. Selskapet skal sikre at
det ved innsjekkingsskranken, godt synlig for passasjerene, finnes en tydelige melding med
følgende ordlyd: «Dersom du nektes ombordstigning eller din flyging er innstilt eller forsinket
i minst to timer, kan du få et eksemplar av bestemmelsene om dine rettigheter, særlig med
hensyn til erstatning og assistanse, ved innsjekkingsskranken eller utgangen til flyet», jfr
artikkel 14.

Flyselskapet plikter å gi alle passasjerer som berøres av en forsinkelse på minst to timer,
en skriftlig melding om bestemmelsene om erstatning og assistanse i henhold til EU
forordningen. Passasjerene skal også få detaljerte skriftlige opplysninger om hvordan de kan
komme i kontakt med det nasjonale organ som behandler slike saker.

Det står påstand mot påstand om passasjerene i dette tilfellet ble informert om sine
rettigheter. Ryanair hevder at deres agent har gitt den nødvendige informasjon. Det er ikke
fremlagt bekreftelse fra agenten som underbygger dette. Nemnda finner etter en samlet
vurdering ikke sannsynliggjort at Ryanair i dette tilfellet har informert tilstrekkelig. Nemnda
legger videre til grunn at passasjerene ikke ble tilbudt måltider og/eller forfriskninger.

Forsinkelsen ble på nesten fire timer. Det er sannsynlig at klager i dette tidsrommet ble påført
utgifter til mat og forfriskninger. Det er videre sannsynlig at klager ringte sin arbeidsgiver for
å informere om forsinkelsen og de problemer det førte med seg for hennes arbeidsprogram.
I den foreliggende situasjon kan en etter nemndas vurdering ikke forvente at klager har tatt
vare på kvitteringer. Nemnda anslår utgiftene skjønnsmessig til kr 300 og anbefaler at Ryanair
dekker disse.

I henhold til luftfartsloven § 10-20, jf Monterealkonvensjonens artikkel 19, er flyselskapet
ansvarlig for tap som skyldes forsinkelse med mindre det godtgjør at selskapet har tatt alle
forholdsregler som med rimelighet kan kreves for å unngå tapet eller dette ikke har vært
mulig for dem. Ryanair har i dette tilfellet kun gitt en forklaring på årsaken til forsinkelsen.
Forklaringen er ikke underbygget, og nemnda er av den oppfatning at Ryanair ikke har
godtgjort at unntaksbestemmelsen kommer til anvendelse. Ryanair er følgelig også ansvarlig
for eventuelt tap klager har hatt ut over kr 300, jf ovenfor. Nemnda legger til grunn at så ikke
er tilfelle.

Vedtak:

Flyklagenemnda anbefaler at klager gis en erstatning på kr 300.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, leder

Elise Korsvik, Forbrukerrådet

Lars Grøndal, Forbrukerombudet

Olav Grøttland, SAS

Janne G. Soløy, Widerøe's Flyveselskap AS