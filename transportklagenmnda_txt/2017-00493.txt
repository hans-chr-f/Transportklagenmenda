Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
19.12.2017

Saksnummer
2017-00493

Tjenesteytere
Norwegian

Klager har i det vesentlige anført

Klager skulle reise med Norwegians flyvning D82685 fra Grenoble (GNB) til London -
Gatwick (LGW) 14. januar 2017 kl. 13:55. Han hadde videreforbindelse fra London til Oslo
lufthavn (OSL) kl. 17:50. Flyvningen fra Grenoble ble forsinket. 

Klager har på ovennevnte bakgrunn fremsatt krav om standardkompensasjon i henhold
til EU-forordning 261/2004.

Tjenesteyterne har i det vesentlige anført
Klager skulle reise med Norwegians flyvning D82685 fra Grenoble til London 14. januar
2017. Flyvningen ble forsinket med tre timer og elleve minutter. Det var snø og dårlig
sikt denne dagen, og værforholdene forårsaket forsinkelser hele dagen ut og inn av
flyplassen i Grenoble. 

Flyet måtte vente på at rullebanene skulle gjenåpne. Norwegian viser til fremlagt
dokumentasjon. 

Norwegian anfører at de ovennevnte værforhold er en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
forsinkelsen ikke kunne vært unngått selv om alle rimelige tiltak ble truffet. 

Norwegian avviser på ovennevnte bakgrunn klagers krav om standardkompensasjon.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken ved at det ikke er mulig å lande eller ta av, ved at
det oppstår store forsinkelser mv., kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen.

Nemnda mener at snø og dårlig sikt den aktuelle dagen må anses som en ekstraordinær
omstendighet i forordningens forstand. Det vises til fremlagt dokumentasjon.
Værforholdene førte til store forsinkelser. Nemnda legger til grunn at forsinkelsen
ikke kunne vært unngått selv om alle rimelige tiltak var truffet. Forsinkelsen gir etter
dette ikke rett til standarderstatning. Nemnda kan heller ikke se at klager har krav på
erstatning på annet grunnlag.

Vedtak

Transportklagenemnda - fly anbefaler ikke at klager gis medhold.