Vedtak i Transportklagenemnda - Fly

Sammendrag

Krav om refusjon av gebyr for å sende sykkel.

Dato
10.02.2014

Saksnummer
782/13F

Tjenesteyter
Ryanair

Krav om refusjon av gebyr for å sende sykkel.

Klager har i det vesentlige anført:

Klager skulle reise fra Rygge til Cagliari den 4. oktober 2013, og hadde betalt for å sende
sykkel. Klager fikk ikke sjekket inn sin sykkel da den ikke var godt nok emballert.

Klager mener det er urimelig av Ryanair å kreve betaling for en tjeneste de ikke utfører.

Klager krever refusjon av gebyr for sykkel, kroner 920.

Ryanair har i det vesentlige anført:

Før klager fullførte sin bestilling på Ryanairs nettsider, krysset han av for å ha lest regler og
vilkår. Her kommer det frem at sykler må pakkes i kasser for å beskytte den og annen bagasje.
Dersom sykler ikke er emballert i henhold til Ryanairs vilkår, kan flyselskapet nekte transport
av disse.

Da sykler krever spesiell håndtering, krever Ryanair, som et lavkostselskap, gebyr for denne
tjenesten. Dette gebyret er ikke refunderbart.

Det er passasjerenes eget ansvar å påse at bagasjen er pakket forsvarlig. Klagers sykkel var
ikke emballert i henhold til Ryanairs vilkår, og på grunnlag av dette kan Ryanair dessverre ikke
imøtekomme hans krav.

Det vises for øvrig til Ryanairs brev.

Nemnda bemerker:

Reisegods må pakkes forsvarlig. Dersom det ikke er det, kan flyselskapet nekte å ta med
bagasjen. Klagers sykkel var ikke emballert, og Ryanair var berettiget til å nekte å ta den med.

Klager hadde betalt 920 kroner for å få med sykkelen. Nemnda har en viss forståelse for
at klager finner det urimelig ikke å få dette beløpet refundert når Ryanair nekter å ta med
sykkelen. På den annen side er det ikke tvilsomt at det er klagers skyld at sykkelen ikke kunne
sendes da han ikke hadde emballert den. Ryanair stod klar til å oppfylle sin del av kontrakten.

Ryanair hadde videre allerede hatt arbeid/utgifter med bagasjen i form av registrering av
bagasjen, reservasjon av plass på flyet, håndtering av mottaket av sykkelen mv.

Nemnda er etter en samlet vurdering av den oppfatning at klager ikke har rett til refusjon av
hele eller deler av det innbetalte beløp.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.