Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
05.06.2018

Saksnummer
2017-02015

Tjenesteytere
Lufthansa German Airlines

Klager har i det vesentlige anført

Klager skulle reise fra Oslo til Nürnberg via Frankfurt den 9. juli 2017 kl 19.00 med
LH867 og videre kl 22.05 med LH150. LH867 ble forsinket slik at klager mistet sin
videreforbindelse. Han ble booket om til fly fra Frankfurt dagen etter kl 07.05, og ankom
endelig bestemmelsessted 9 timer forsinket.

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
Lufthansa har ikke avgitt uttalelse til nemnda. Til klager har selskapet i det vesentlige
anført:

Lufthansa beklager forsinkelsen som ble forårsaket av ekstraordinære omstendigheter
utenfor flyselskapets kontroll. Klager ble booket om kostnadsfritt til neste ledige fly med
LH140 påfølgende dag.

Lufthansa ønsker å refundere klagers eventuelle utgifter i ventetiden mot kvitteringer,
men kan ikke imøtekomme hans krav om standarderstatning.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. forskrift om klagenemnd for flypassasjerer § 5-3.

Klagen er forelagt Lufthansa ved nemndas e-post av 7. september 2017 med frist til
19. oktober 2017 for eventuelle bemerkninger. I e-posten opplyses det bl.a. om at
flyselskapet har bevisbyrden ved påberopelse av ekstraordinære omstendigheter som
kan gi grunnlag for fritak for ansvar. Det fremgår videre at nemnda vil legge passasjerens
opplysninger til grunn dersom disse ikke imøtegås av flyselskapet. Det blir også opplyst
at saken vil bli forelagt nemnda selv om flyselskapet ikke avgir uttalelse.     

Lufthansa har ikke avgitt uttalelse til nemnda. Nemndas avgjørelse treffes på bakgrunn
av de foreliggende opplysninger.

Lufthansa har opplyst til klager at forsinkelsen skyldtes ekstraordinære omstendigheter.
Dette er ikke nærmere forklart eller dokumentert. Lufthansa har således ikke godtgjort at
forsinkelsen skyldtes en ekstraordinær omstendighet som ikke kunne vært unngått selv
om alle rimelige tiltak var truffet. Dette gir klageren rett til en standardkompensasjon på
250 euro.

Vedtak

Transportklagenemnda - fly anbefaler at Lufthansa utbetaler standarderstatning med
250 euro.