Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
06.11.2013

Saksnummer
287/13F

Tjenesteyter
SAS

Krav om standarderstatning grunnet kansellering.

Klager har i det vesentlige anført:

Klager skulle reise fra Molde til Düsseldorf via Oslo den 28. april 2013. SK818 fra Oslo til
Düsseldorf ble kansellert grunnet manglende besetning.

Klager ble booket om via København, og ankom bestemmelsesstedet fire timer forsinket.

Klager krever standarderstatning i henhold til EU-forordning 261/2004.

SAS har i det vesentlige anført:

SK818 ble kansellert som følge av teknisk feil med flyets motorbrems, det vises til fremlagt
teknisk rapport. Hendelsen oppstod uforutsett, og det var ingen forhåndsregler SAS kunne
tatt for å unngå kanselleringen.

SAS følger flyprodusentens og myndighetenes vedlikeholdsprogram, hendelsen oppstod ikke
som følge av manglende vedlikehold.

Ved kansellering har passasjerene rett til forpleining og ombooking. Klager ble booket om til
nærmeste ledige avgang. SAS ønsker å refundere klagers eventuelle utgifter i ventetiden, men
kan ikke imøtekomme hans krav utover dette.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

Innstillingen skyldtes i dette tilfellet feil ved flyets motorbrems.

Saken er forelagt Luftfartstilsynets tekniske avdeling, som ikke har noen bemerkninger til
flyselskapets beskrivelse av den tekniske feilen.

Nemnda legger på bakgrunn av de foreliggende opplysninger til grunn at feilen oppsto uten
forvarsel til tross for at rutinemessig teknisk vedlikehold var gjennomført.

I den foreliggende situasjon var det etter nemndas vurdering ikke praktisk mulig å treffe tiltak
for å unngå feilen eller kanselleringen. Kanselleringen gir derfor ikke rett til erstatning etter
EU-forordningen.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.