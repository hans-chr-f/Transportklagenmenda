Vedtak i Transportklagenemnda
- Kollektivreiser

Sammendrag

Krav om frafall av ilagt gebyr og refusjon av feilkjøpt
billett. Anført feil med billetteringssystemet i bussen.

Dato
07.06.2023

Saksnummer
2023-00644

Tjenesteytere
Ruter

Klager har i det vesentlige anført

Klager ble ilagt gebyr på bussen den 25. januar 2023.

Klager anfører at hun fikk gebyr da hun satte seg ned på ordre fra sjåføren, som ikke
hadde billettering i funksjon denne gangen. Klager anfører at hun uansett hadde
skolekort og i tillegg hadde kjøpt billett på mobilen ved en feiltakelse. Klager anfører at
hun også hadde et reisekort med penger. Klager anfører at sjåføren gjentatte ganger sa
de måtte stoppe, da det var flere som var i ferd med å bli bøtelagt.

Klagers representant anfører at han som sjåfør ga Ruter informasjon samme dag som
klager fikk gebyret. Representanten anfører at Ruter oppga at informasjonen skulle ligge
tilgjengelig for saksbehandlingen, men at dette ikke er blitt gjort. Han anfører at klager
har skolekort og at hun i tidligere konfrontasjon med en annen sjåfør hadde kjøpt en
barnebillett på mobilen noen dager etter at hun fylte 18 år. Representanten anfører
at han sa at selv om skolekortet ikke fungerer, skal man ikke bruke private penger på
billetter selv om systemet ikke fungerer.

Representanten anfører at den aktuelle dagen fungerte ikke billettsalget i bussen, og
klager fikk beskjed om å sette seg. Representanten anfører at klager umiddelbart fikk
kontakt med kontrollør og ble ilagt gebyr. Representanten anfører at han gjentatte
ganger prøvde å si at de ikke måtte ilegge henne gebyr siden systemet var ute av drift, og
hun i tillegg har vanlig reisekort med penger på. Representanten anfører at kortet med
reisepenger ikke var mulig å benytte siden billetteringssystemet på bussen var ute av
funksjon.

Klager krever frafall av ilagt gebyr og refusjon av feilkjøpt billett.

Tjenesteyterne har i det vesentlige anført
Gebyr ble ilagt, fordi klager hadde en barnebillett. Barnebillett er gyldig frem til den
dagen man fyller 18 år.

Klager opplyser om at hun reiste fra Bekkestua og at det var feil med billettsystemet på
bussen. Det er ikke registrert feil med billettsystemet. Billettkontrollen har heller ikke
registrert dette.

I ettertid har klager vist til to reisekort som skal være skolekort. Det ene kortet inneholder
reisepenger, men kortet har ikke vært i bruk siden 28. juni 2022. Det andre kortet
inneholdt en skolebillett som gikk ut 28. september 2022.

Ruter har bedt om bekreftelse fra skolen på at klager fortsatt har rett på skolekort, da
kortet er utløpt. Dette har ikke Ruter mottatt.

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble ilagt gebyr på bussen den 25. januar 2023, fordi hun ikke kunne fremvise
gyldig billett.

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager har anført at hun hadde skolekort, men at kortet ikke kunne valideres grunnet feil
med billetteringssystemet på bussen. Klager har anført at sjåføren ga beskjed om dette,
men at det ikke ble tatt hensyn til.

Ruter har oppgitt at det ikke er registrert feil med billettsystemet og at klager fremviste
en barnebillett. Videre har Ruter oppgitt at kortnumrene klager viser til, ikke inneholder
noe gyldig skolekort.

Nemnda finner det sannsynlig at klager viste frem en barnebillett under kontrollen
og ikke hadde noe gyldig skolekort. Det vises til fremlagt dokumentasjon fra Ruter og
merknadene i gebyrrapporten om at klager fremviste en barnebillett som ikke er gyldig
for klager.

Det er av hensyn til reiseforetakenes behov nødvendig å ha en konsekvent praksis.
Nemnda har forståelse for at ileggelsen av gebyr kan oppleves som en streng reaksjon,
men kan ikke se at det er grunnlag for å anbefale at klager gis medhold.

Vedtak

Transportklagenemnda kan ikke anbefale at klager gis medhold.