Vedtak i Transportklagenemnda - Fly

Sammendrag

Krav om refusjon av ekstra utgifter grunnet avbestilling av klagers reservasjon.

Dato
18.02.2023

Saksnummer
2022-02057

Tjenesteytere
RCG Travelis
Lufthansa German Airlines

Klager har i det vesentlige anført

Den 20. august 2022 bestilte klager (tre personer) en reise hos RCG Travelis med
Lufthansa fra Kayseri til Oslo via Frankfurt den 9. oktober 2022, pris kroner 9 282 for to
voksne og et barn. 

Rundt den 30. august ble klager oppringt av reisebyrået som forklarte at Lufthansa
hadde kansellert reservasjonen. Klager har vært i kontakt med både reisebyrået og
flyselskapet, og begge parter nekter for å være ansvarlig for kanselleringen. Klager endte
opp med å kjøpe nye flybilletter på strekningen til TRY 29 882,22 (NOK 16 787). 

Klager har mottatt full refusjon av de opprinnelige flybillettene, men krever i tillegg
refusjon av mellomlegget mellom opprinnelige og nye flybilletter med NOK 7 505.

Tjenesteyterne har i det vesentlige anført
RCG Travelis har ikke avgitt uttalelse til nemnda.

Lufthansa har i det vesentlige uttalt: 

Flyvningene som ble bestilt gjennom reisebyrået RCG Travelis ble aldri bekreftet av
Lufthansa. Lufthansa viser til fremlagt utkast av klagers bookinghistorie som viser at
flysegmentene hadde status LK (ikke bekreftet plass), ikke HK (bekreftet plass).  

Flybillettene er refundert, Lufthansa kan ikke imøtekomme klagers krav utover dette.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til

å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3.

Lufthansa har uttalt og dokumentert at flybillettene ikke var bekreftet av Lufthansa. 

RCG Travelis har ikke avgitt uttalelse til nemnda. Nemnda legger etter dette klagers og
Lufthansas uttalelse til grunn om at reisebyrået RCG Travelis har solgt klager flybilletter
som ikke var bekreftet av flyselskapet.  

Klager har mottatt full refusjon av flybillettene, men krever også erstatning for
mellomlegg mellom opprinnelige og nye flybilletter. 

Nemnda er kjent med at noen flyselskap ikke har direkte tilgang til bookingsystemet
reisebyråene bruker, og at flyselskapene i enkelte tilfeller kan komme tilbake til
reisebyrået innen 24 timer og kansellere reisen dersom prisen som er forsøkt bestilt
ikke lenger er tilgjengelig. Nemnda viser til tidligere avgjørelser FLYKN-2019-480 og
FLYKN-2019-3083. 

Denne saken stiller seg etter nemnda syn annerledes. Klager bestilte reisen den 20.
august, og fikk først etter ti dager beskjed om at reisen likevel ikke var bekreftet. 

Nemnda mener dette tapet skyldes en feil hos RCG Travelis som byrået er ansvarlig for,
og at det er årsakssammenheng mellom feilen og tapet. Kravet er angitt til NOK 7 505
som er mellomlegget klager måtte betale for nye flybilletter. RCG Travelis har ikke uttalt
seg om kravet. Nemnda legger klagers beskrivelse til grunn, og anbefaler at RCG Travelis
erstatter kroner 7 505 til klager.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at RCG Travelis utbetaler kroner 7 505 til klager.