Vedtak i Pakkereisenemnda

Sammendrag

Saken gjelder problemer med bestilling av cruise.

Dato
10.06.2014

Saksnummer
220/13P

Tjenesteyter
Berg-Hansen Ferie

Sakens dokumenter ble lagt frem.

Klager: X

Turarrangør: Berg-Hansen Ferie

Reisemål: Cruise, Middelhavet

Antall reisende: 7

Reisens pris: ca.70.000,-

Tidsrom: 100513 - 180513

Saken gjelder:

Saken gjelder problemer med bestilling av cruise.

Klagerne, et ektepar hvor den ene er ansatt hos reisebyrået som er innklaget, anfører
at de bestilte cruise for 7 personer fordelt på 3 lugarer med utreise fra Venezia 11. mai. I
forbindelse med bestillingen oppga de feil fødselsdato på barnebarnet - idet de skrev 7.
november 2012 i stedet for 17. november.

De måtte etterlyse billettene flere ganger, og omsider fikk de billettene for familien B, men
ikke for familien A. De fikk forståelsen av at problemet var at barnebarnet ikke var gammel
nok. På Gardermoen den 9. mai fikk de beskjed om at han likevel kunne være med hvis de
skaffet legeattest. Det var det ikke mulig å gjøre på så kort varsel, og resultatet ble at bare fire
av de syv i familien reiste.

De anfører at dersom de hadde fått billettene tidligere, ville feilen ha blitt oppdaget. De krever
erstattet alle direkte kostnader da reisen totalt sett ble helt mislykket.

Subsidiært krever de dekket kostnaden for de tre som ikke reiste.

Berg-Hansen Ferie har anført at familien selv oppga feil fødselsdato ved bestillingen.
Familien mottok bekreftelse i februar hvor alle data var med, og da burde de selv ha
oppdaget feilen. At billettene kom sent hadde ingen betydning fordi fødselsdato ikke
står på billetten. Billetter blir forøvrig først utlevert når hele cruiset er betalt. Berg-
Hansen var bedt om å trekke billettprisen fra familien Fs kort. Der var det ikke dekning.
Siste trekk ble først gjort 28. juni - mer enn 1 måned etter cruiset. Berg-Hansen hadde
da forskuttert deler av reisen, noe de gjorde fordi fru B er ansatt hos Berg-Hansen.

Berg-Hansen har avvist kravet fordi 1) fru B er ansatt hos Berg-Hansen, har reist på
agentbetingelser til nettopris og dette er derfor en intern sak som ikke bør behandles i
nemnda, 2) flybilletter og overnatting er bestilt separat og det er derfor ikke en pakkereise og
3) barnet kunne uansett ikke reise fordi han var under 6 måneder.

Nemnda bemerker:

Berg-Hansen har anført at saken må avvises av nemnda fordi den er en intern sak fordi den
ene av klagerne er ansatt hos Berg-Hansen.

Nemnda er ikke enig i dette. Hvis reisebyråansatte som reiser på rabatterte betingelser ikke
kan bringe klagesaker inn for nemnda, vil det bety at de er fratatt den forbrukerbeskyttelse
pakkereiseloven gir. Det kan etter nemndas syn ikke være riktig.

Når det gjelder realiteten i saken, skal først nevnes at opprinnelig bestilling ble gjort for
utreise 18. mai. Hadde dette blitt endelig dato, ville barnebarnet vært 6 måneder. Fordi en
av deltagerne var forhindret fra å reise da, ble turen fremskutt med utreise 11. mai. Det
er et erkjent faktum at feil fødselsdato for barnet ble oppgitt av den ene av klagerne selv.
Da bestillingsbekreftelsen kom, var hun også den eneste som kunne ha oppdaget feilen.
Reisebyrået hadde ingen andre data om barnet enn det hun hadde oppgitt. Berg-Hansen
kan derfor ikke klandres for ikke å ha oppdaget feilen. I bestillingsbekreftelsen som klagerne
mottok, var også vilkåret om at spedbarn måtte være minst 6 måneder for å reise, inntatt.

Det er ikke opplyst om dette vilkåret var noe den ene av klagerne, som var reisebyråansatt,
også kjente til fra før.

Klagerne anfører at feilen ville ha blitt oppdaget dersom de hadde fått billettene tidligere.
Nemnda legger til grunn at dette ikke er korrekt da fødselsdato ikke fremgår av billettene.
Dertil kommer at manglende dekning på det kort som Berg-Hansen var blitt bedt å belaste,
synes å være hovedårsaken til at billettene kom sent.

Berg-Hansen forskutterte endog betalingen av billettene for at familien skulle få reise.

På denne bakgrunn er det etter nemndas syn ikke grunnlag for kravet.

Vedtak:

Reklamasjonsnemnda for pakkereiser kan ikke anbefale at det gis noen erstatning.

Vedtaket var enstemmig.