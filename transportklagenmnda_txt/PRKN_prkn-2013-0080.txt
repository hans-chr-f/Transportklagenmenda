Vedtak i Pakkereisenemnda

Sammendrag

Saken gjelder hotellopphold, Side, Tyrkia.

Dato
03.09.2013

Saksnummer
80/13P

Tjenesteyter
Detur Norway AS

Sakens dokumenter ble lagt frem.

Klager: X

Turarrangør: Detur Norway AS

Antall reisende: 2

Reisens pris: 6.700,-

Tidsrom: 170313 - 240313

Reisemål: Tyrkia, Side

Saken gjelder:

Saken gjelder hotellopphold, Side, Tyrkia.

Klager anfører at han hadde bestilt et 4,5* hotell, men det burde ikke en gang hatt 3*.
Da de kom om natten, etterlyste de vann, som de først fikk etter å ha mast 3 ganger. De
fikk ingen informasjon, f eks om når det var matservering, hvordan de skulle finne frem
til rommene etc. A/c på rommet fungerte ikke 4 ganger i løpet av en uke - da hadde de
begge blitt forkjølet. Utebassenget kunne ikke brukes fordi de holdt på å rense det.
Dusjen på rommet hadde enten for varmet eller for kaldt vann. Maten var nesten den
samme hver dag. En dag var det insekter på brødet. De begynte derfor å spise utenfor
hotellet. Klager mener de bør få igjen 50 % av det de har betalt.

Detur har vist til at de i sin informasjon har skrevet at man straks må melde fra til
Deturs guider dersom man har noe å klage på slik at problemene kan bli løst.

I dette tilfelle var ikke klager i kontakt med Deturs representant under oppholdet.

Det er forøvrig i forhåndsinformasjonen også opplyst at de fleste utendørsbasseng åpner i
mai og er ikke oppvarmet.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for prisavslag med mindre de avhjelpes innen
rimelig tid. For at en turarrangør skal få anledning til å benytte sin rett til å avhjelpe mangler,
er det nødvendig at gjesten melder fra om eventuell mangler på stedet og så snart som mulig.
I dette tilfelle ble ingen av klagepunktene tatt opp med Detur på stedet - hverken de han tok
opp med Detur etter hjemkomst eller de som nå er tatt opp. Det er følgelig ikke grunnlag for
prisavslag.

Vedtak:

Reklamasjonsnemnda kan ikke anbefale at det gis prisavslag.

Vedtaket var enstemmig.