Vedtak i Transportklagenemnda - Fly

Sammendrag

Krav om standarderstatning samt refusjon av ny billett grunnet kansellering.

Dato
15.02.2022

Saksnummer
2021-01414

Tjenesteytere
Travellink
Pegasus Airlines
Pakistan International Airlines

Klager har i det vesentlige anført

Klager hadde bestilt en reise t/r Oslo - Islamabad for reise den 26. juli 2021 med retur
den 3. august. Pris kroner 9 358, 84. 
Klagers utreise med KLM og Pakistan Int. Airlines gikk fint. 
Hjemreisen var med Pakistan Int. Airlines fra Islamabad til Muscat den 3. august kl 23.00
med PK291, og videre den 4. august med Pegasus Airlines til Oslo via Istanbul. Billetten
var gjennomgående. 

Dagen før hjemreisen den 2. august oppdaget klager tilfeldig at hans returflyvning med
Pakistan International Airlines (PK291) på strekningen Islamabad - Muscat var kansellert. 

Klager rakk ikke å kontakte Pakistan International Airlines før han kjøpte ny billett med
Qatar Airways, fordi han skulle rekke jobb hjemme i Norge. Klager reiste med Qatar
Airways den 3. august kl 03.20, og ankom Oslo kl 13.40 samme dato. 

Klager krever standarderstatning, samt full refusjon av den nye billetten han måtte kjøpe
for PKR 126 111 (ca NOK 6 300).

Tjenesteyterne har i det vesentlige anført
Pakistan International Airlines har ikke avgitt uttalelse til nemnda.

Pegasus Airlines har i det vesentlige anført:

Pegasus Airlines flyvninger med PC871 fra Muscat til Istanbul og PC1273 fra Istanbul til
Oslo opererte som normalt den 4. august 2021.

Travellink har ikke avgitt uttalelse til nemnda.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf EU-forordning 261/2004 artikkel 5 og 7. 

Nemnda legger til grunn at klagers flyvning PK291 ble kansellert. Klager har fremsatt krav
om standarderstatning.  

Forordningen får imidlertid bare anvendelse for flygninger innen EU-/ EØS-området,
flygninger fra EU-/ EØS-området til en tredjestat og flygninger fra en tredjestat hvis det
"transporterende luftfartsselskap for flygningen er et EF-luftfartsselskap", jf artikkel
3 punkt 1 bokstav b. Det "transporterende luftfartsselskap" er i artikkel 2 bokstav b)
definert til "et lufttransportforetak som utfører eller har til hensikt å utføre en flygning i
henhold til en avtale med en passasjer eller på vegne av en annen person, juridisk eller
fysisk, som har en avtale med denne passasjeren".

Krav etter EU-forordningen faller etter dette bort, fordi forsinkelsen oppsto på en
flygning fra en tredjestat med det ikke-europeiske flyselskapet Pakistan International
Airlines.   

Klager har videre krevet refusjon av utgifter til nye flybilletter fra Islamabad til Oslo.  

I henhold til Montrealkonvensjonen artikkel 19 er fraktføreren ansvarlig for tap som følge
av forsinkelse ved lufttransport av passasjerer, med mindre han godtgjør at han selv og
hans folk har tatt alle forholdsregler som med rimelighet kan kreves for å unngå tapet,
eller at dette ikke har vært mulig. 

Pakistan International Airlines har tross oppfordring ikke avgitt uttalelse til nemnda.
Flyselskapet kan ikke sies å ha godtgjort at det har tatt alle forholdsregler som med
rimelighet kan kreves for å unngå tapet. Selskapet er dermed ansvarlig for det tap klager
led som følge av kanselleringen.

Nemnda anbefaler at Pakistan International Airlines refunderer klagers utgifter til nye
flybilletter fra Islamabad til Oslo med PKR 126 111.

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at Pakistan International Airlines refunderer klagers
utgifter til nye flybilletter fra Islamabad til Oslo med PKR 126 111.