Vedtak i Transportklagenemnda - Sjø

Sammendrag

Krav om refusjon av billett.

Dato
08.12.2021

Saksnummer
2021-01718

Tjenesteytere
Torghatten Nord

Klager har i det vesentlige anført

Klager og medreisende reiste fra Bodø til Moskenes den 30. juli 2021 og betalte kroner
983 for billetten.

Klager hentet en hundevalp og ønsket da å ha denne med inn i salongen, men da i
bur for at den skulle få en trygg overfart. Det ble sendt e-post til selskapet med dette
spørsmålet. Klager tolker svaret fra selskapet at det er mulig å ta med valpen inn i
salongen.

Vel om bord på fergen prøver klager å ta ut hunden av bilen, men en ansatt sier at den
må bli igjen i bilen. Etter en samtale med kapteinen må hunden ikke bli med opp. De får
sitte nede med hunden på et bestemt sted og at de ved ankomst Moskenes skal døren
åpnes av de ansatte slik at de kommer inn for å få tilgang til sin bil. Da ferjen legger til
ved kai venter klager på de ansatte skal åpne døren. Over høyttaleren blir det sagt «det
står en bil på dekke. Kan noen komme og flytte den», det fremgår ikke hvilken bil eller
hvilket dekk den står på. Da det endelig kommer en ansatt og åpner døra så viser det seg
at alle har kjørt av ferga og det var klart for reisende til å kjøre om bord fra Moskenes. 

Klager krever med dette refundert billetten og en beklagelse fra selskapet.

Tjenesteyterne har i det vesentlige anført
Torghatten Nord har anført at de forstår det slik at svaret fra rederiet ikke er godt nok.
Klager viser frem et vedlegg av e-post 16.07.2021 der klager selv påpeker at reisende
unntaksvis kan få med mindre kjæledyr i salong. På denne reisen avgjorde kapteinen at
vi ikke skulle ha kjæledyr i salong. Kan ikke se at svaret fra rederiet eller informasjon ang.
kjæledyr under noen omstendigheter er uklare, ei heller i dette tilfellet. 

Videre er det kommentert fra rederiet at tilnærmingen om den har føltes kvass er
beklagelig, samt tatt opp med vakthavende besetning.

Det har blitt formidlet til klager at årsaken for at de ikke fikk med hunden i salongen var
at det var noen med sterk allergi om bord.

Nemnda bemerker

Torghatten har på sine nettsider opplyst at det ikke er anledning til å ta med kjæledyr inn
i salongen av hensyn til allergikere. Torghatten har imidlertid opplyst at det etter avtale
kan tas med inn små kjæledyr etter kapteinens vurdering. 

Nemnda kan ikke se at klager hadde noe krav på å få ta med valpen inn i salongen, og at
dette var avhengig av tillatelse fra mannskap. Nemnda kan heller ikke se at mailen klager
mottok før reisen, ga grunnlag for et slikt krav. Mailen er kun en bekreftelse på at det kan
være adgang til å ta med kjæledyr inn etter avtale. Det foreligger således ingen mangel
ved tjenesten som gir grunnlag for refusjon. Klager benyttet seg av reisen, og ankom i
tråd med transportavtalen.

Vedtak

Transportklagenemnda sjø finner ikke å kunne anbefale at klager gis medhold.