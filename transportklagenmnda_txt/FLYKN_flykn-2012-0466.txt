Vedtak i Transportklagenemnda - Fly

Sammendrag

Krav om standarderstatning samt refusjon av utgifter grunnet kansellering.

Dato
04.09.2013

Saksnummer
466/12F

Tjenesteyter
Norwegian Air Shuttle ASA

Krav om standarderstatning samt refusjon av utgifter grunnet kansellering.

Klager har i det vesentlige anført:

Klager skulle reise fra Trondheim til Bergen den 29. juni 2012 med DY171 kl. 16:10. Like før
avgang fikk klager beskjed om at flyet var kansellert.

Norwegian hevdet alle fly var fulle resten av dagen. Klager skulle i bryllup og endte med å
kjøre ti timer til Bergen. Klagers kone fikk benyttet sin retur billett, mens klager måtte kjøre
hele veien tilbake.

Klager krever standarderstatning i henhold til EU-forordningen. Videre krever klager
kjøregodtgjørelse, refusjon av begge utreisebillettene samt klagers returbillett og
kostgodtgjørelse Totalt krav kroner 10 773.

Norwegian har i det vesentlige anført:

DY171 ble dessverre kansellert som følge av uforutsett teknisk feil, det vises til teknisk
rapport. Den tekniske feilen oppstod da maskinen ankom Trondheim som DY1079. Norwegian
hadde dessverre ingen reservefly tilgjengelig denne dagen, da selskapet hadde tekniske
problemer med ytterligere to maskiner.

Dom C-549/07, Wallentin-Hermann v Alitalia, prøver å definere ekstraordinære
omstendigheter, og i henhold til dommen kan tekniske problemer som oppdages under
vedlikehold ikke defineres som ekstraordinære omstendigheter. I tillegg til sine egne
vedlikeholdsrutiner følger Norwegian alle vedlikeholdsprogram pålagt av Luftfartstilsynet og
flyprodusenten. Norwegian kan bekrefte at den tekniske feilen på denne flyvningen oppstod
under drift og utenfor planlagt vedlikehold.

I henhold til EU forordning 261/2004, er flyselskapene unntatt fra videre kompensasjon hvis
årsaken til kanselleringen er ekstraordinære omstendigheter utenfor flyselskapets kontroll
som forhindrer flyvningen.

Norwegian har refundert klagers ubenyttede billetter, men kan ikke imøtekomme klagers krav
utover dette.

Nemnda bemerker:

Kansellering gir rett til standarderstatning med mindre flyselskapet godtgjør at innstillingen
skyldes ekstraordinære omstendigheter som ikke kunne vært unngått selv om alle rimelige
tiltak var truffet, jf. EU-forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

Innstillingen skyldtes i dette tilfellet feil ved flyets ror-/kontrollsystem.

Saken er forelagt Luftfartstilsynets tekniske avdeling som ikke har noen bemerkninger til
flyselskapets beskrivelse av den tekniske feilen eller den fremlagte dokumentasjonen.

Nemnda legger på bakgrunn av de foreliggende opplysninger til grunn at feilen oppsto uten
forvarsel til tross for at rutinemessig teknisk vedlikehold var gjennomført.

I den foreliggende situasjon var det etter nemndas vurdering ikke praktisk mulig å
treffe tiltak for å unngå feilen eller kanselleringen. Kanselleringen gir derfor ikke rett til
standarderstatning.

Ved innstilling av en flygning har passasjeren bl.a. valget mellom refusjon av utgifter til
billetter eller omruting snarest mulig, på tilsvarende transportvilkår, til bestemmelsesstedet.
Det fremgår ikke av sakens dokumenter om klagerne ble tilbudt omruting/eventuelt når.
Nemnda legger på bakgrunn av klagernes opplysninger til grunn at det ikke var noen ledige
seter senere samme ettermiddag/kveld. Nemnda forstår det videre slik at omruting til neste
dag ikke var aktuelt for klagerne da de skulle i bryllup. Klagerne valgte derfor å kjøre egen bil.

Nemnda er av den oppfatning at det må bero på en konkret vurdering hva som ligger i
forpliktelsen omruting «snarest mulig». Tidspunktet for når omruting med eget selskap
kan skje, må her sammenholdes med mulighet for omruting med annet selskap, eventuelt
alternativt transportmiddel, samt utgifter forbundet med dette kontra utgifter til hotell og mat
(som selskapet plikter å tilby den som venter på omruting) mv. inngår. Oppregningen er ikke
uttømmende. Den kansellerte flygning hadde avgang kl. 16.10. Etter nemndas vurdering kan
det i dette tilfellet ikke gi rett til erstatning for utgifter til alternativ transport at omruting ikke
var mulig samme ettermiddag/kveld.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.