Vedtak i Transportklagenemnda - Fly

Sammendrag

Krav om standardkompensasjon og refusjon av taxiutgifter ved forsinkelse.

Dato
27.02.2018

Saksnummer
2017-01318

Tjenesteytere
Norwegian

Klager har i det vesentlige anført

Klager reiste med Norwegians flyvning D85335 fra Bergen (BGO) til Alicante (ALC) 27.
mars 2017 kl. 19.50. Flyvningen ble forsinket, og klager ankom sin destinasjon over tre
timer etter planlagt ankomsttid. 

Klager har fremsatt krav om standardkompensasjon i henhold til EU-forordning 261/2004
på 400 euro pr. person, totalt 800 euro for to passasjerer, samt refusjon av taxiutgifter
fra flyplassen i Alicante på 15 euro.

Tjenesteyterne har i det vesentlige anført
Norwegians flyvning D85335 fra Bergen til Alicante 27. mars 2017 ble omdirigert til
Valencia som følge av akutt sykdom blant en av passasjerene om bord. Passasjeren
omkom dessverre etter landing. 

Passasjerene ble kjørt til Alicante med buss, da det ikke var mulig å fortsette flyvningen
med samme flymaskin. Maskinen måtte gjennomgå lovpålagt inspeksjon av lokale
myndigheter. 

Norwegian anfører at akutt sykdom om bord utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og
at omdirigeringen ikke kunne vært unngått selv om alle rimelige tiltak ble truffet.
Norwegian avviser på dette grunnlag klagers krav.

Nemnda bemerker

Norwegians flyvning D85335 fra Bergen til Alicante 27. mars 2017 ble omdirigert til
Valencia som følge av akutt sykdom blant en av passasjerene om bord. Det er opplyst at
passasjeren døde etter landing.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Nemnda legger til grunn at omdirigeringen og påfølgende forsinkelse for passasjerene
medførte at flyet måtte lande i Valencia på grunn av akutt sykdom hos en passasjer.
Nemnda er av den oppfatning at dette må anses som en ekstraordinær omstendighet i
forordningens forstand.  Passasjerene ble fraktet videre med buss, da maskinen måtte
gjennomgå lovpålagt kontroll etter den uventede landingen. Nemnda kan derfor ikke se
at forsinkelsen kunne vært unngått selv om alle rimelige tiltak ble truffet. Det vises som
eksempel fra nemndspraksis til FLYKN-2016-919. Forsinkelsen gir etter dette ikke rett til
erstatning etter EU-forordning 261/2004, og nemnda kan heller ikke se at klager har krav
på erstatning på annet grunnlag.

Vedtak

Transportklagenemnda - fly anbefaler ikke at klager gis medhold.