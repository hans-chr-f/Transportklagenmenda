Vedtak i Transportklagenemnda - Fly

Sammendrag

Krav om erstatning for skadet bagasje.

Dato
28.09.2022

Saksnummer
2022-00820

Tjenesteytere
SAS

Klager har i det vesentlige anført

Klager skulle reise fra Haugesund til Oslo den 3. januar 2022 med SK315. Ved ankomst
Gardermoen oppdaget klager at kofferten deres var skadet. Klager rapporterte skaden
på flyplassen og mottok PIR (skaderapport). 

Klagers koffert er av merket Victoria og var fem år gammel da skaden oppstod, og ble
kjøpt for ca kroner 3 000. Klager har levert kofferten til leverandør som har bekreftet at
skaden på kofferten (sprukket ytterskall) ikke lar seg reparere.

Klager har sendt etterspurt dokumentasjon til SAS, men flyselskapet vil likevel ikke svare
eller erstatte den skadde kofferten. 

Klager krever kofferten erstattet.

Tjenesteyterne har i det vesentlige anført
SAS har ikke avgitt uttalelse til nemnda. Til klager har flyselskapet uttalt at SAS vil vurdere
saken om klager sender inn nødvendig dokumentasjon.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. 

I henhold til luftfartsloven § 10-18 første ledd er fraktfører ansvarlig for skader på
reisegods «såfremt den hendelse som har forårsaket skaden, er inntruffet om bord
på luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset». 

SAS har tross oppfordring ikke avgitt uttalelse til nemnda. SAS har til klager bedt om
skaderapport fra leverandør, informasjon om bagasjen og bilder av skaden. Klager har
fremlagt kopi av denne dokumentasjonen. Flyselskapet har likevel ikke svart klager. 

Etter nemndas syn har klager dokumentert at skaden på hans koffert oppstod i
flyselskapets varetekt, og har etter dette rett til erstatning. Klager skal likevel ikke tjene
på skaden, det gjøres derfor fratrekk for alder og slitasje. Det er fremlagt dokumentasjon
for at tilsvarende koffert i dag koster kr 5000. Klagers koffert var 5 år gammel. Etter fast
nemndspraksis gjøres det fratrekk på 10 % per år. Nemnda anbefaler etter dette at SAS
erstatter klagers koffert med kroner 2 500.

Vedtak

Transportklagenemnda anbefaler at SAS utbetaler kroner 2 500 til klager.