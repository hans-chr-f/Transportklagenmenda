Vedtak i Transportklagenemnda - Fly

Sammendrag

Krav om refusjon av drosjeutgifter ved forsinkelse.

Dato
29.08.2019

Saksnummer
2019-00664

Tjenesteytere
Norwegian Air Shuttle

Klager har i det vesentlige anført

Klager reiste med Norwegians flyvning DY1498 fra Oslo lufthavn (OSL) til Paris - Charles
de Gaulle (CDG) 21.- desember 2018 kl. 16.46. Flyvningen ble imidlertid forsinket med
cirka to timer. Klager hadde kjøpt togbilletter videre fra Gare d'Austerlitz, og tok taxi dit
fra flyplassen for å rekke toget. Han har på denne bakgrunn fremsatt krav om refusjon av
sine taxiutgifter til 65 euro.

Tjenesteyterne har i det vesentlige anført
Norwegians flyvning DY1498 fra Oslo lufthavn til Paris - Charles de Gaulle 21.
desember 2018 ble forsinket med to timer som følge av venting på aktivt personale
som skulle på jobb på DY1498. Uten fulltallig personale om bord hadde Norwegian
vært nødt til å nedskalere antallet passasjerer om bord av hensyn til sikkerheten.
Ett av personalmedlemmene var forsinket inn med D82812 fra London som følge
av droneaktivitet ved London - Gatwick. Dette medførte store forsinkelser og flere
kanselleringer hele dagen. 

Norwegian har en kontrakt med passasjeren om avreise fra endelig destinasjon for
flyreisen. Klager har selv valgt å reise videre med annet transportmiddel. Passasjeren er
selv ansvarlig for å ha god nok tid mellom ankomst og avgang ved videre forbindelser
med andre selskap. Klager har dessuten, på eget initiativ, tatt en taxi. Flyselskapet hefter
ikke for denne utgiften. 

Forsinkelsen oversteg ikke tre timer, og klager har følgelig ikke krav på
standardkompensasjon. Norwegian har også avvist klagers krav om refusjon.

Nemnda bemerker

Det følger av luftfartsloven § 10-20 at fraktfører er ansvarlig for tap som følge av
forsinkelse ved lufttransport med mindre han godtgjør at "han selv og hans folk har tatt
alle forholdsregler som med rimelighet kan kreves for å unngå tapet, eller at dette ikke
har vært mulig for dem".

I dette tilfellet skyldtes forsinkelsen droneaktivitet ved Gatwick flyplass. Nemnda kan ikke
se at flyselskapet kunne ha foretatt seg noe for å forhindre forsinkelsen. Det foreligger
derfor ikke ansvarsgrunnlag.

Vedtak

Transportklagenemnda - fly anbefaler ikke at klager gis medhold.