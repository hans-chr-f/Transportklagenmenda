Vedtak i Transportklagenemnda - Fly

Sammendrag

Krav om erstatning for påløpne utgifter på grunn av kansellert flyavgang
fra Kristiansand som følge av askeskyen fra vulkanutbruddet på Island.

Dato
12.03.2011

Saksnummer
203/10F

Tjenesteyter
SAS

Krav om erstatning for påløpne utgifter på grunn av kansellert flyavgang fra Kristiansand som
følge av askeskyen fra vulkanutbruddet på Island.

Klager har i det vesentlige anført:

Klagers fly, SK2889, fra Kristiansand til København den 15. april 2010 ble kansellert. Klager ble
først informert om dette da han møtte frem på flyplassen. Han ble ikke tilbudt erstatningsfly.
Han ble heller ikke tilbudt mat eller overnatting. SAS personalet på flyplassen oppfordret
klager til å få tak i en leiebil, hvis han ville tilbake til København.

Klager ble i denne forbindelse påført ekstrautgifter på kr 12.719,35 som var prisen for den
billigste leiebil som var mulig å få leiet på det aktuelle tidspunktet. Klager krever refundert
utgifter til leiebil. Han ville selvfølgelig ikke valgt å bruke mer enn

13 000 kroner av egne penger på å komme hjem til Danmark, hvis det ikke var fordi SAS
personalet hadde initiert og garantert dette.

SAS har i det vesentlige anført:

Alle passasjerer som opplevde kanselleringer i forbindelse med vulkanutbruddet på Island,
har fått dekket kostnader til hotell, mat og to SMS/korte telefonsamtaler. SAS har også booket
om til andre avganger med ledig plass.

Den 15. april ble luftrommet stengt. Den samme dagen var det således ingen andre flygninger
å booke om til.

Klager valgte refusjon av billetten sin, og avbestilte reisen hos SAS i Kristiansand. Dette ble
gjort ca kl 12.00 avreisedagen, rett før han tok ut leiebil hos AVIS. Dette skjedde altså 4 ½ time
før flyet skulle ha gått. Før bestillingen ble kansellert, ble det satt inn beskjed i systemet om at
kunden ikke skulle reise og at billetten skulle refunderes på grunn av stengt luftrom.

Hadde klager valgt å bli i Kristiansand i påvente av at luftrommet åpnet igjen, ville han
selvfølgelig, i likhet med alle andre passasjerer, ha fått dekket utlegg til hotell/mat etc. Ingen
passasjerer har imidlertid fått dekket kostnader til egenarrangert, alternativ reise. SAS har
ikke på noe tidspunkt lovet klager at han skal få dekket kostnader til leiebil eller annen type
alternativ transport.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf EU forordning 261/2004 artikkel 5. Innstillingen skyldtes i dette tilfellet stengt luftrom
pga askeskyen fra Island. Det er en ekstraordinær omstendighet. Kanselleringen gir således
ikke rett til erstatning etter EU forordningen.

Ved innstilling av en flyvning har passasjeren bl.a. valget mellom refusjon av utgifter til
billetter eller omruting snarest mulig, på tilsvarende transportvilkår, til bestemmelsesstedet.
Flyselskapet skal videre tilby passasjeren gratis måltider og forfriskninger som står i rimelig
forhold til ventetiden. Dersom en eller flere overnattinger en nødvendig, skal flyselskapet tilby
hotellinnkvartering samt reise til og fra hotellet. Flyselskapet skal videre tilby å dekke utgifter
til to telefonsamtaler, teleks- eller telefonbeskjeder, eller e-postmeldinger, jf forordningens
artikkel 5 jf artikkel 8 og 9.

Flyselskapet plikter å informere passasjerene om deres rettigheter. Selskapet skal sikre at
det ved innsjekkingsskranken, godt synlig for passasjerene, finnes en tydelig melding med
følgende ordlyd: «Dersom du nektes ombordstigning eller din flyging er innstilt eller forsinket
i minst to timer, kan du få et eksemplar av bestemmelsene om dine rettigheter, særlig med
hensyn til erstatning og assistanse, ved innsjekkingsskranken eller utgangen til flyet», jfr
artikkel 14.

Et flyselskap som innstiller en flyavgang skal gi alle berørte passasjerer en skriftlig melding
om bestemmelsene om erstatning og assistanse i henhold til EU forordningen. Passasjerene
skal også få detaljerte skriftlige opplysninger om hvordan de kan komme i kontakt med det
nasjonale organ som behandler slike saker.

Rett etter askeutbruddet rådet en viss usikkerhet omkring passasjerenes rettigheter i den helt
spesielle situasjonen som var oppstått. Generelt førte nok også dette til at uklare og uriktige
beskjeder ble gitt.

Nemnda er av den oppfatning at klager den 15. april 2010 ved 12-tiden, ca 4 ½ time før
flyets oppsatte avgangstid, ikke hadde rett til egen alternativ transport hjem på flyselskapets
regning. I den oppståtte situasjon var det også forståelig om flyselskapet på dette tidspunkt
ikke ga tilfredsstillende informasjon om passasjerens rettigheter.

Dersom en av SAS ansatte på Kjevik denne dagen informerte klager om at han kunne ta leiebil
på SAS regning, måtte imidlertid klager kunne stole på dette, og SAS ville være ansvarig for å
dekke klagers utgifter.

Det står påstand mot påstand om hvilken informasjon som ble gitt til klager på Kjevik denne
dagen. I utgangspunktet har det etter nemndas vurdering formodningen mot seg at SAS skulle
oppfordre passasjerene til å finne individuelle løsninger på SAS' bekostning. Svært mange
passasjerer var berørt, og det naturlige ville være å finne frem til løsninger som omfattet
store grupper passasjerer. På den annen side kan man ikke se bort fra at den uoversiktlige
situasjonen i begynnelsen førte til at uriktige eller uklare beskjeder ble gitt.

Nemnda finner etter en samlet vurdering ikke tilstrekkelig sannsynliggjort at klager ble lovet
at SAS ville dekke utgifter til leiebil. Nemnda finner følgelig ikke å kunne anbefale at klager
refunderes utgiftene til leiebil. Sett hen til at SAS ville måttet betale hotell m.v. til klager om
klager ikke hadde reist hjem på egenhånd, finner nemnda det imidlertid rimelig om SAS
dekker noen av klagernes utgifter. Nemnda anbefaler at klager refunderes kr 2.000. Dette
kommer i tillegg til refusjonen av den ubenyttede billetten.

Vedtak:

Flyklagenemnda anbefaler at klager gis en erstatning på 2 000 kroner.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Linda Olsen, Norwegian Air Shuttle ASA

Edith Lundem Jakobsen, Lufthansa German Airlines