Vedtak i Transportklagenemnda - Fly

Sammendrag

Krav om refusjon av kostnaden av å erstatte varer i Norge etter hjemkomst.

Dato
05.05.2020

Saksnummer
2019-03372

Tjenesteytere
Norwegian Air Shuttle

Klager har i det vesentlige anført

29. juni 2019 skulle klager og en medpassasjer reise med DY1897 fra Chania til Oslo.
Klager anfører at de hadde kjøpt to kartonger sigaretter på en taxfree-forretning i
Chania. Da de kom om bord på flyet, la de kartongene i hattehyllen over første rad.
Klager opplyser om at de selv satt på andre rad, men hattehyllen over denne var full.
Klager opplyser om at da de skulle ta ut kartongene etter å ha landet på Gardermoen,
var kartongene borte.

Klager anfører at de spurte en flyvert om han visste hva som hadde skjedd. Ifølge klager
så han først overrasket ut, og deretter sa han at han hadde trodde at kartongene var
gjenglemt, så han hadde sendt dem ut av flyet og inn på flyplassen i Chania rett før de
fjernet flytrappen. Klager anfører at hun først trodde at han tullet, men at han anførte
at han gjorde det av sikkerhetshensyn. Klager fikk beskjed om å kontakte Norwegians
kundeservice og rette kravet sitt mot Norwegian. Klager oppgir at den ansatte ikke kunne
gi dem noen skriftlig bekreftelse på hva han hadde gjort med sigarettene.

Klager opplyser videre om at de snakket med flyverten igjen ved bagasjebåndet, og han
nevnte da at han hadde gitt beskjed over høyttaleranlegget om bord, uten å få respons.
Klager anfører at verken de selv eller andre reisende på rad 1 og 9 hadde hørt noen slik
beskjed før dørene til flyet ble stengt.

Klager anfører at de er usikre på om det stemmer at kartongene ble sendt ut av flyet
før avgang eller om de ble stjålet. Klager anfører at de aldri har opplevd at taxfree-
varer er blitt fjernet etter at man har gått om bord på flyet før. Klager mener at flyet
vanligvis tømmes for gjenglemte saker før nye reisende går om bord og ikke etter at
ombordstigningen er i satt i gang. Klager stiller seg videre undrende til at flyverten ikke
forhørte seg med passasjerene som satt på de to første radene før han tok varene.

Klager mener at dersom Norwegian ikke kan bekrefte at kartongene ble lastet av flyet,
betyr dette at de ble stjålet. Forsikringsselskapet vil da kunne dekke tapet som tyveri.

Det vises for øvrig til klagers anførsler i fremlagt dokumentasjon.

Klager krever refusjon av 2600 kroner for kjøp av to tilsvarende kartonger sigaretter i
Norge etter hjemkomst.

Tjenesteyterne har i det vesentlige anført
Passasjeren krever 2600 kroner for tapt bagasje om bord på flyvningen DY1897 fra
Chania til Oslo 29. juni 2019.

Det er ikke vedlagt noen beviser eller kvittering for det påståtte tapet. Norwegian ber
klager om å sende inn kvittering eller noen form for dokumentasjon vedrørende de
kjøpte varene for en fullstendig vurdering av saken.

Da saken vurderes som udokumentert, kan ikke klagers krav imøtekommes i dette
tilfellet.

Nemnda bemerker

Hva som egentlig skjedde med de to kartongene sigaretter om bord på flyet, fremstår
som uklart. Det dreier seg om et bevisspørsmål som vanskelig kan klarlegges
under saksbehandlingen. Saken avvises derfor, jf. forskrift om klagenemnd for
passasjertransport § 6-2 bokstav d.

Vedtak

Saken avvises.

Forbrukerrepresentant Kristoffer Sørlie, Forbrukerrådet, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.