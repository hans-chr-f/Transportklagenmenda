Vedtak i Transportklagenemnda - Fly

Sammendrag

Krav om standardkompensasjon, refusjon av
bagasjeavgift, samt refusjon av en ekstra natt på hotell.

Dato
07.06.2022

Saksnummer
2022-00157

Tjenesteytere
KLM

Klager har i det vesentlige anført

Klager og hans reisefølge, til sammen to personer, skulle reise med KLM den 5. januar
2022 fra Bergen via Amsterdam til Budapest. Avgang fra Bergen kl. 06:10 med ankomst
Budapest kl.12:05. Klager mottok beskjed fra KLM den 3. januar 2022 om at reisen var
kansellert. Klager fikk senere vite at årsaken var mangel på bemanning som følge av
covid-19 pandemien.

Klager ble tilbudt å reise den 5. januar 2022 fra Bergen kl. 14:30 via Amsterdam, med
ankomst Budapest kl. 23:05. For at hensikten med reisen skulle oppnås, ønsket klager i
stedet å reise den 4. januar 2022, og ble booket om med avreise kl. 17:25, og ankomst kl.
23:05. 

Klager bodde en natt ekstra på hotell, og krever dette dekket.

Klager betalte NOK552 for å medbringe 1 ekstra bagasje på den nye reisen. KLM har
bekreftet at de vil utbetale NOK 254. Klager krever full refusjon av innbetalt bagasjeavgift,
refusjon av utgifter på en ekstra natt på hotell samt standardkompensasjon.

Tjenesteyterne har i det vesentlige anført
KLM viser til et usedvanlig høyt sykefravær blant personalet knyttet til utbruddet av
covid-19 pandemien i 2020, og senere til omicronvarianten som ble oppdaget i november
2021. KLM viser til vedlagt dokumentasjon med statistikk på sykdomstilfeller blant
personalet i perioden 2019 frem til februar 2022. 
KLM mener årsaken til hendelsen utgjør en ekstraordinær omstendighet som
fritar flyselskapene for sitt erstatningsansvar etter EU-forordning 261/2004, og at
kanselleringen ikke kunne vært unngått selv om alle rimelige tiltak ble truffet. Selskapet
avviser på dette grunnlag klagers krav om kompensasjon

Nemnda bemerker

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.

KLM har vist til at årsak til kansellering var unormalt høyt sykefravær som følge av
den pågående pandemien. Flyselskapet har i den forbindelse lagt frem statistikk på
sykdomstilfeller i perioden 2019 til februar 2022. 

Sykdom blant besetningen kan være en ekstraordinær omstendighet i forordningens
forstand. Sykdom oppstår imidlertid fra tid til annen. Flyselskapet må derfor være
forberedt, og ha en beredskapsplan for håndtering av påregnelig sykdom. Sykdom kan
likevel oppstå så plutselig eller i et slikt omfang at flyselskapet ikke har mulighet til å
unngå innstilling av en eller flere avganger. Dette må vurderes konkret.

For å oppfylle plikten til å sannsynliggjøre at årsaken til kanselleringen var ekstraordinær,
mener nemnda at det er naturlig å forvente at flyselskapet legger frem dokumentasjon
på sykefravær, at sykefraværet avviker fra normalt sykefravær, at sykefraværet rammet
den konkrete flighten, dokumentasjon for rutiner knyttet til stand-by crew, samt
dokumentasjon for at det ikke var tilgjengelig stand-by crew til å operere den konkrete
flighten.

Nemnda er av den oppfatning at KLMs dokument med registrerte sykdomstilfeller
over en gitt tidsperiode er for generell til at nemnda finner det sannsynlig at årsak til
kansellering av klagers flyvning ikke kunne vært unngått, selv om alle rimelige tiltak var
truffet. Dokumentet sier ingen ting om de omstendigheter som medførte kansellering av
klagers flyvning KL1184. Klager og hans reisefølge har derfor krav på standarderstatning.

Klager ble booket om til avreise en dag tidligere enn planlagt og krever refusjon av ekstra
natt på hotell, samt gebyr for ekstra bagasje på den nye reisen. Nemnda viser til at klager
uansett ville ha mistet en dag av opprinnelig reise med KLMs første omrutingstilbud
senere på kvelden den 5. januar. Nemnda mener at KLM derfor må dekke de utgiftene
som klager ble påført som følge av kanselleringen, jf. luftfartsloven § 10-20.

Vedtak

Transportklagenemnda anbefaler at KLM utbetaler standarderstatning 400 euro per
passasjer, samt utgift til hotell og ekstra bagasje.