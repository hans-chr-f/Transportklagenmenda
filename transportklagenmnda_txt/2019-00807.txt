Vedtak i Transportklagenemnda - Fly

Sammendrag

Krav om erstatning for ødelagt bagasje.

Dato
25.09.2019

Saksnummer
2019-00807

Tjenesteytere
Norwegian Air Shuttle

Klager har i det vesentlige anført

Klager reiste med Norwegians flyvning D82649 og DY1307 fra Catania (CTA) via London
- Gatwick (LGW) til Oslo lufthavn (OSL) 13. oktober 2018. Han hadde sjekket inn en
vinkoffert, og denne pappesken ble vannskadet. Årsaken var sannsynligvis det kraftige
regnet som oppstod på Sicilia rett før avgang. Skaden ble først oppdaget da klager kom
hjem til sitt bosted, like etter midnatt. Det ytre trekket på kofferten hadde tørket såpass
at dette ikke ble oppdaget på flyplassen. Det samme gjaldt klagers koffert med klær, men
klærne hadde ikke tatt skade av regnet. 

Den 14. oktober ringte klager til Norwegian vedrørende vannskaden. Han fikk beskjed
om at han måtte ta med kofferten til Oslo lufthavn innen syv dager for å forevise skaden.
Torsdag 18. oktober gjorde han dette. Her ble han vist til Menzies Aviations skranke,
som opprettet skaderapport. Han sa at i tillegg måtte saken rapporteres til flyselskapet
som skadet bagasje. Senere samme dag gikk klager inn på Norwegians hjemmeside og
fremmet et krav. Klager fikk ingen bekreftelse om at melding var sendt, men han fikk
heller ingen feilmelding. 

Han kontaktet Norwegian pr. telefon uken etter for å forsikre seg om at saken var
mottatt, noe den var. 11. november fikk klager avslag på sitt krav pr. e-post, og han
ble bedt om å henvende seg til sitt forsikringsselskap. Da klager tok opp saken med
forsikringsselskapet, ble han informert om at saken måtte bringes inn for flyselskapet.
I perioden 18. oktober 2018 til 14. januar 2019 gikk klager ut fra at Norwegian hadde
mottatt skademeldingen. 14. januar informerte han Norwegian om at han ville registrere
saken på nytt, og han fikk saksnummer av Norwegian. 12. februar fikk han svar om at
saken var avvist som følge av at skaden var rapportert for sent. 

Som følge av at klager faktisk rapporterte skaden innen syv dager slik han fikk beskjed
om, har han fremsatt krav om at Norwegian behandler hans krav om erstatning.

Tjenesteyterne har i det vesentlige anført
Klager reiste fra Catania via London - Gatwick til Oslo med henholdsvis D82649 og
DY1307 den 13. oktober 2018. Han har anført at bagasjen ble skadet under reisen, mens
skaden ikke ble meldt umiddelbart etter ankomst. En skaderapport ble først opprettet
fem dager etter at reisen fant sted. Samme dag mottok Norwegian et krav på klagers
skadede vinkoffert. 

Klagen ble besvart 7. november, og klager ble informert om at skaderapporten som ble
opprettet på flyplassen ble laget for å kunne søke erstatning fra eget forsikringsselskap.
Den 14. januar mottok Norwegian en klage på dette, da klager fikk avslag fra sitt
forsikringsselskap. Denne klagen ble besvart 12. februar, og klager ble informert om
at dersom skaderapport ikke opprettes umiddelbart etter ankomst, er det opp til
passasjeren selv å bevise at skaden ble påført at flyselskapet under transporten. Det
vises i denne forbindelse til luftfartsloven § 10-26. 

I tillegg har Norwegian vist til sine bagasjeregler,  hvor passasjerene informeres om å
ikke pakke skjøre gjenstander i innsjekket bagasje. 

På ovennevnte grunnlag har Norwegian avvist klagers krav om erstatning for vinkoffert.

Nemnda bemerker

Klagers vinkoffert ble vannskadet som følge av kraftig regnvær på Catania flyplass.

I henhold til luftfartsloven § 10-18 første ledd, er fraktfører ansvarlig for skader på
reisegods "såfremt den hendelse som har forårsaket skaden, er inntruffet om bord
på luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset". 

Nemnda mener at skadene i dette tilfellet skyldes reisegodsets egen beskaffenhet.
Dersom man benytter en pappeske som emballasje, må man regne med vannskader ved
regnvær.

Vedtak

Transportklagenemnda - fly anbefaler ikke at klager gis medhold.