Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
13.03.2018

Saksnummer
2017-01114

Tjenesteytere
KLM

Klager har i det vesentlige anført

Klager skulle reise fra Oslo til New Orleans via Amsterdam og Detroit den 22. februar
2017 kl 09.30. Flight KL1142 fra Oslo til Amsterdam ble forsinket slik at klager mistet sine
videreforbindelser. Hun ble booket om og ankom endelig bestemmelsessted fem timer
forsinket. 

Klager krever standarderstatning 600 euro i henhold til EU-forordning 261/2004.

Tjenesteyterne har i det vesentlige anført
KL1142 ble forsinket en time og fem minutter grunnet sent innkommet fly som følge av
værforholdene i Amsterdam. Det vises til fremlagt dokumentasjon.

Sterk vind medførte store forsinkelser hele dagen til og fra Schiphol. 

Hendelsen er ikke kompensasjonsberettiget i henhold til EU-forordning 261/2004 da
årsaken var ekstraordinære omstendigheter utenfor KLMs kontroll.

KLM kan ikke imøtekomme klagers krav. 

Det vises for øvrig til KLMs brev.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Nemnda mener at flyselskapet KLM har godtgjort at forsinkelsen skyldtes ekstraordinære
omstendigheter som ikke kunne vært unngått selv om alle rimelige tiltak var truffet:

KLM har fremlagt dokumentasjon som viser at KL1142 fra Oslo til Amsterdam ble
forsinket èn time og fem minutter grunnet sterk vind. KLM kunne ikke gjort noe for å
forhindre værforholdene. Klager mistet sine videreforbindelser til New Orleans. Hun
ble booket om til neste ledige avgang som medførte forsinket ankomst til endelig
bestemmelsessted på fem timer. 

Forsinkelsen gir etter dette ikke rett til standarderstatning.

Vedtak

Transportklagenemnda - fly anbefaler ikke at klageren gis medhold.