Vedtak i Transportklagenemnda - Fly

Sammendrag

Krav om kompensasjon som følge av nektet
ombordstigning grunnet ugyldige ID-papirer.

Dato
16.05.2017

Saksnummer
2016-00663

Tjenesteytere
Norwegian

Klager har i det vesentlige anført

21. juli 2016 skulle klager og hennes sønn reise fra Oslo lufthavn (OSL) til Edinburgh
(EDI). Etter å ha passert innsjekkingsskranken, sikkerhetskontrollen og passkontrollen,
ble klager og hennes sønn nektet ombordstigning ved gate av Norwegians personale.
Bagasjen ble også umiddelbart tilbakekalt fra lasting.

Som en følge av det inntrufne, tok klager og hennes sønn inn på Radisson Blue Airport
Hotel over natten. Neste dag dro de sammen til den italienske ambassaden, hvor de fikk
bekreftet at ID-papirene var gyldige til bruk på reise. Det ble likevel utstedt ytterligere
"nøddokumentasjon", såkalt "Emergency Travel Document" med gyldighet til og med 20.
juli 2016 for å avhjelpe den oppståtte situasjonen.

Ved retur til Oslo lufthavn fikk klager og hennes sønn bistand fra SAS til å bestille nye
billetter tilbake hjem til Roma med avgang 22. juli 2016. Som en følge av dette ble det
nødvendig med ytterligere en hotellovernatting. Returreisen fra Edinburgh ble avbestilt
med bistand fra det italienske reisebyrået.

Etter hjemkomst henvendte klager seg til administrasjonen ved rådhuset i Civitavecchia
hvor hun på nytt fikk bekreftet gyldigheten av ID-papirene.

På denne bakgrunn anfører klager krav om kompensasjon som spesifisert over, totalt
omregnet til kroner 43 368,84 på tidspunktet for innsendt klage.

Tjenesteyterne har i det vesentlige anført
Norwegian fastholder at klager og hennes sønn ble nektet ombordstigning som
følge av at de ikke kunne fremvise gyldig dokumentasjon for reise til land utenfor
Schengen-området, slik som Storbritannia. Passasjerer er selv ansvarlige for å medbringe
gyldig identifikasjon med bilde. Reisende gjøres særskilt oppmerksom på at gyldig
innreisetillatelse kan variere, avhengig av endelig bestemmelsessted og den reisendes
nasjonalitet.

Videre fremholdes det at de reisende selv er ansvarlige for at samtlige regler og
bestemmelser overholdes, selv om også disse kan variere fra destinasjon til destinasjon.
Norwegian fraskriver seg alt ansvar for konsekvenser som måtte oppstå for passasjerer
som ikke overholder nevnte retningslinjer. 

På bakgrunn av ovennevnte avviser Norwegians klagers krav.

Nemnda bemerker

Passasjerene plikter selv å sørge for å ha nødvendige reisedokumenter.

Norwegian hevder at passasjeren ikke hadde gyldige dokumenter for å reise til
Edinburgh. Det er uklart for nemnda hva Norwegian her sikter til, da det ikke er henvist
til hvilke konkrete mangler man mener det var ved klagers reisedokumenter. Nemnda
legger ut fra dokumentasjonen i saken til grunn at det italienske ID-kortet til klager var
gyldig. 

Det kan synes som at Norwegian anfører at det på det aktuelle tidspunkt var nødvendig
med pass for å reise til Edinburgh. Det fremgår imidlertid av Norwegians egne nettsider
med informasjon om reiser til USA og Storbritannia: "Dersom du er fra et EØS-land eller
Sveits og reiser til Storbritannia, kan du benytte et nasjonalt ID-kort istedenfor pass". 

Dersom en passasjer nektes ombordstigning på grunn av manglende dokumenter, må
det kreves at flyselskapet klarlegger hva som i så fall mangler. Nemnda kan ikke se at
flyselskapet her har godtgjort at passasjeren ikke hadde gyldige reisedokumenter. Mye
tyder på at det ble gjort en feil av personalet ved gaten. 

I tilfeller der en passasjer avvises på grunn av utilstrekkelige reisedokumenter, kommer
EU-forordning 261/2004 i utgangspunktet ikke til anvendelse, jf. artikkel 2 bokstav j.
Dersom passasjeren blir avvist på grunn av reisedokumentene, i tilfeller der det ikke
var tilstrekkelig grunnlag for avvisning, må det etter nemndas syn anses som nektet
ombordstigning i forordningens forstand. Passasjeren har i henhold til artikkel 4 nr. 3 da
krav på standarderstatning etter artikkel 7 og assistanse etter artikkel 8 og 9.

Klager har derfor krav på standarderstatning på 250 euro.

Klager har krevd erstatning for avbrutt tur på 3 455,31 euro som fremgår av regning
fra reisebyrå i vedlegg 12 til klagen. Nemnda bemerker at regningen inkluderer
hotellutgifter i Oslo, Bergen og Edinburgh i en periode på totalt 12 netter. Turen var
delvis gjennomført, og nemnda kan ikke se at utgiftene er tilstrekkelig spesifisert for å gi
grunnlag for erstatning.   

Nemnda mener imidlertid at klagers utgifter til hotell i Oslo, togbilletter og returbilletter
til Roma må dekkes. Utgiftene er dokumentert. Utgiftene kommer ikke til fradrag i
standarderstatningen etter artikkel 12 nr. 1.

Vedtak

Transportklagenemnda - fly anbefaler at Norwegian utbetaler standarderstatning til
klager på 250 euro. Videre anbefaler nemnda at Norwegian erstatter klager et beløp på
10 858 kroner for hennes utgifter som følge av at hun og hennes sønn uriktig ble nektet
flyreise.