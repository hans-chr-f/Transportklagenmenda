Vedtak i Transportklagenemnda - Fly

Sammendrag

Krav om refusjon av dobbelt betalt bagasjeavgift.

Dato
06.10.2020

Saksnummer
2020-00348

Tjenesteytere
SAS

Klager har i det vesentlige anført

Klager hadde billett med SAS og United Airlines på sin reise t/r fra Oslo via København og
San Francisco til Honolulu. Begge selskapene er en del av Star Alliance og United betjente
strekningen t/r San Francisco - Honolulu.

Før hjemreisen  den 9. januar 2020 hadde klager kjøpt noe som medførte at hun måtte
kjøpe en ekstra bagasje. Klager undersøkte på SAS' nettsider og så der at hun kunne
kjøpe ekstra bagasje online. Det kostet $ 60/ NOK 549, sammenliknet med $ 109/ NOK
890 hvis hun kjøpte det ved innsjekking (enten online senere enn 22 timer før avgang
eller på flyplassen). Hun forsøkte gjentatte ganger i flere dager før avreise å kjøpe ekstra
bagasje online, men fikk bare melding om at det ikke lot seg ikke gjøre. Hun forsøkte
også online hjelpetjenesten, men den virket heller ikke. På grunn av tidsforskjell ble det
vanskelig å ringe kundeservice. 

Klager gikk så inn på United Airlines sine nettsider, og oppdaget da at hun kunne kjøpe
ekstra bagasje på online tjenesten der, og gjorde det. Dette kostet $ 106
(=962,43 kr). Bagasjen ble sjekket inn og sendt og hun fikk lovnad om at bagasjen gikk
direkte fram til Oslo. Da klager ankom San Francisco måtte hun få nye boarding kort og
fikk da samtidig beskjed om at hun på nytt måtte kjøpe ekstra bagasje for å få den med
seg videre. I motsatt fall ville bagasjen bli stående i San
Fransisco. Klager hadde derfor ikke noe valg og betalte $109 (=990,71 kr). I praksis har
klager betalt kr 1953,14 for å få sendt en ekstra bagasje, som etter hennes vurdering og
oppfatning skulle ha kostet kr 549. 

Klager krever differansen refundert med kr, 1404,14.

Tjenesteyterne har i det vesentlige anført

Klager  hadde billett for reise fra Honolulu med UA372 til San Francisco og forbindelse
videre med SAS via København til Oslo.

Klager medbrakte 1 kolli ekstra som hun skulle betale for. Ved kjøp av billett, mottok
klager Electronic Ticket Itinerary and Receipt og på side 2 står det informasjon om
hvordan man forholder seg til ekstra bagasje ved reise til/fra/innen USA.  Dersom man
starter reise med United Airlines må man gå inn på deres nettsider og betale for ekstra
bagasje hos dem. Dette gjelder da kun for reisen med United Airlines.

Forhåndsbetaling av bagasje kan kun skje på SAS opererte flyvninger, og dersom
første strekning er med et SAS operert fly. I dette tilfellet startet reisen med UA 372
fra Honolulu, og forhåndsbetaling var derfor ikke mulig. I henhold til informasjon på
våre nettsider og på Electronic Ticket Itinerary and Receipt kommer det frem at hvert
flyselskap krever inn gebyr for å ta med ekstra bagasje.

Med bakgrunn i ovennevnte kan SAS ikke imøtekomme klagers krav.

Nemnda bemerker

Klager har anført at det var problemer med nettsidene i den perioden hun forsøkte å
bestille ekstra bagasje. Bestilling og betaling av ekstra bagasje var imidlertid, i henhold til
bagasjereglene som SAS viser til, ikke mulig fordi første flyvning på reisen fra Honolulu
var med United Airlines. Det fremgår videre av informasjonen på nettsidene til United
Airlines at forhåndsbestilling og betaling av ekstra bagasje:

"This product applies to customers traveling on flights operated by United Airlines or
United Express and marketed by United Airlines. Other United codeshare flights do not
apply."

Nemnda mener at SAS har dokumentert at klager ikke har betalt for mye i bagasjegebyr
ved at hun måtte betale en avgift både til United Airlines og til SAS.  

På bakgrunn av dette kan ikke nemnda anbefale at klager gis medhold.

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda - fly kan ikke anbefale at klager gis medhold.