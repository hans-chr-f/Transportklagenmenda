Vedtak i Transportklagenemnda - Fly

Sammendrag

Krav om refusjon av gebyret klager betalte for Ticket-
garanti, da reisen ble avbrutt som følge av ruteendring.

Dato
25.04.2022

Saksnummer
2021-01817

Tjenesteytere
Ticket
Norwegian Air Shuttle

Klager har i det vesentlige anført

Klager (tre personer) hadde bestilt en reise hos Ticket med Norwegian t/r Stavanger -
London den 15. - 18. oktober 2021. Klager kjøpte også Ticket-garanti fra reisebyrået. 

Grunnet en ruteendring fra flyselskapet mottok klager full refusjon av flybillettene. I den
forbindelse mener klager han også har krav på refusjon av beløpet han betalte for Ticket-
garanti, da reisen likevel ikke ble noe av. 

Klager krever full refusjon av gebyret klager betalte for Ticket-garanti med kroner 585.

Tjenesteyterne har i det vesentlige anført
Klager bestiller flyreisen 27. juli 2021. Ved bestilling legger han til Tickets
avbestillingsbeskyttelse, Ticket Garanti, kroner 195 per person, totalt kroner 585.

Klager velger å avbestille reisen sin den 25. august 2021 grunnet en ruteendring fra
flyselskapet. 

Ticketgaranti er en avbestillingsbeskyttelse som må bestilles og betales samtidig med
billetten. Den er da gyldig fra kjøpsdato. Klager har kunnet benytte sin billettgaranti
i én måned før ruteendringen oppstod. Avbestillingsbeskyttelsen anses derfor som
konsumert.

Ticket avslår kundens krav om tilbakebetaling.

Nemnda bemerker

En ruteendring innebærer kansellering av en avtalt flygning. Kansellering gir grunnlag for
standarderstatning etter EU-forordning 261/2004 artikkel 5 og 7 med mindre flyselskapet
kan bevise at passasjeren har fått informasjon om endringen minst 2 uker før planlagt
avgangstid. 

I denne saken er det ikke fremmet krav om standarderstatning. Etter fast nemndspraksis
vurdere likevel nemnda om klager har krav på standarderstatning. Det fremkommer i
sakens dokumenter, og det er ikke bestridt, at klager ble informert om ruteendringen
den 25. august, mer enn 14 dager før avreise. Nemnda kan derfor ikke se at det er
grunnlag for standarderstatning i dette tilfellet.

Nemnda legger til grunn at klager kjøpte avbestillingsbeskyttelse til kroner 195 per
person som han krever refundert med den begrunnelse at reisen ble avbrutt som følge
av en ruteendring. 

Det fremkommer i vilkårene til Ticket Garanti (Tickets avbestillingsforsikring) at
forsikringen klager har kjøpt gjelder fra det øyeblikket reisen og forsikringen betales, og
opphører tre timer før reisen starter. Nemnda kan ikke se at det foreligger noe rettslig
grunnlag for klager til å kreve refusjon av premien han betalte for forsikringen.

Vedtak

Transportklagenemnda kan ikke anbefale at klager gis medhold.