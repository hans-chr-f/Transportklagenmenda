Vedtak i Transportklagenemnda - Fly

Sammendrag

Krav om erstatning som følge av ruteendring.

Dato
03.10.2010

Saksnummer
35/10F

Tjenesteyter
Wizz Air

Krav om erstatning som følge av ruteendring.

Klager har i det vesentlige anført:

Klager skulle reise tur/retur Oslo, Torp til Praha med utreise 19. mars og retur 22. mars 2010.

Wizz endret sin ruteplan og klagers utreise dato ble 21. mars 2010. Dette passet ikke for
klager så hun kansellerte sin reise.

Klager hadde sammen med sin venninne bestilt hotellrom i Praha fra 19. - 21. mars.
Venninnen reiste med et annet flyselskap til opprinnelig tid. Klager ønsker nå å få dekket
halvparten av utgiftene til hotellrommet, 196,20 euro.

Wizz Air har i det vesentlige anført:

Det fremgår av Wizz Airs reisevilkår at reisetidene angitt i billetten, rutetider m.v. ikke kan
garanteres, og at Wizz Air forbeholder seg retten til å endre disse. Det fremkommer videre av
vilkårene at Wizz Air ikke er ansvarlig for tapte inntekter, direkte eller indirekte tap.

Wizz Air informerte klager mer enn to uker før flygningen om ruteendringen. I henhold til
EU forordning 261/2004 er flyselskapet fritatt for å betale erstatning dersom passasjeren er
informert om kanselleringen minst to uker på forhånd.

Wizz Air avviser klagers krav.

Nemnda bemerker:

Ved kjøp/bestilling av en flybillett inngås avtale om transport over en bestemt strekning til en
bestemt tid. Bestillingen gir begge parter plikter og rettigheter.

Den reisende plikter bl.a. å betale avtalt beløp, og har som gjenytelse rett til transport på den
aktuelle strekning til den avtalte tid. Flyselskapet har rett til betaling og plikt til å transportere
den reisende som avtalt.

Fra tid til annen blir en avgang forsinket eller må kanselleres/innstilles. Konsekvensene
av dette er regulert i forskjellige bestemmelser inntatt i lover, konvensjoner m.v., bl.a.
luftfartsloven og EU forordning 261/2004.

Klager hadde billetter til flygning 19. mars 2010. Som følge av en ruteendring kansellerte Wizz
Air denne flygningen. Informasjonen om kanselleringen ble gitt mer enn to uker før avgang.
Kanselleringen gir da ikke rett til standarderstatning i henhold til EU forordning 261/2004, jf
forordningens artikkel 5 c) i). Forordningen begrenser imidlertid ikke den reisendes rett til
erstatning på annet grunnlag, jf artikkel 12.

Det fremgår i følge Wizz Air&grave;s vilkår at «the times of departure and arrival shown in our
Schedule, timetables and elsewhere are not guaranteed and we reserve the right to change
them.» Om endring av avgangstider heter det i den norske informasjonen: «Dersom vi foretar
betydelige endringer til den planlagte avreisetiden og hvis den nye tiden er uakseptabel
for deg, kan vi booke deg inn på en alternativ avgang. Du har rett til refusjon som tilsvarer
verdien av den befordring som ikke fant sted, i samsvar med vilkårene slik de er satt frem ti de
Generelle vilkår for Befordring. Med mindre annet er fastlagt i gjeldende lovverkt skal vi ikke
ha videre ansvar ovenfor deg».

Ruteendringer forekommer hos de fleste flyselskap fra tid til annen. De fleste flyselskap
forbeholder seg også retten til ruteendring. Nemnda anser dette kjent for de fleste. Nemnda
legger på bakgrunn av Wizz Airs informasjon til grunn at Wizz Air hadde anledning til å endre
avgangstiden.

Ruteendringer vil kunne skape problemer og tap for den reisende, og flyselskapet må
etter nemndas vurdering være ansvarlig for påregnelig tap som følge av ruteendring. Etter
nemndas vurdering er det ikke anledning til å begrense dette ansvaret i vilkårene.

Nemnda har ved den videre vurdering delt seg i et flertall og et mindretall.

Nemndas flertall, lederen og forbrukernes representanter, er av den oppfatning at
ruteendringen førte til at klager ikke fikk benyttet forhåndsbestilt hotell i Praha, og at
Wizz Air bør betale klagers hotellutgifter på 196 euro.

Nemndas mindretall, flyselskapenes representanter, finner ikke godtgjort at
ruteendringen førte til ekstrautgifter for klager. Mindretallet viser til at beskjed om
ruteendringen ble gitt i god tid slik at klager hadde anledning til å omstille seg.

På bakgrunn av flertallets vurdering traff nemnda slikt

Vedtak:

Flyklagenemnda anbefaler at klager gis en erstatning på 196 euro.

Nemnda hadde slik sammensetning ved behandling av saken:

Lagdommer Einar Kaspersen, leder

Elise Korsvik, Forbrukerrådet

Sverre Åril, Forbrukerombudet

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines