Vedtak i Transportklagenemnda - Fly

Sammendrag

Krav om standarderstatning grunnet ruteendring.

Dato
12.09.2023

Saksnummer
2023-00898

Tjenesteytere
SAS

Klager har i det vesentlige anført

Klager (to personer) skulle reise fra Oslo til Mombasa via Stockholm og Addis Ababa den
15. desember 2022. Den 2. desember mottok klager en sms fra SAS om at SK1484 fra
Oslo til Stockholm var kansellert, og at han var booket om til ny flyvning 7 timer tidligere.
Opprinnelig avgang var fra Oslo kl 18.10, ny avgang var nå med SK484 kl 11.10. 

Klager stiller seg uforstående til ruteendringen, da SK1484 gikk som normalt. 

SAS har tilbudt klager EUR 300 per person, som er standarderstatning redusert med 50
%. Klager mener han har krav på EUR 600 per person.

Tjenesteyterne har i det vesentlige anført
SAS har ikke avgitt uttalelse til nemnda. Til klager har flyselskapet i det vesentlige uttalt: 

Da omrutingen ikke medførte at klager ankom forsinket frem til sin destinasjon, kan
standarderstatningen reduseres med 50 %. Dette i henhold til EU-forordning 261/2004. 

SAS har utbetalt EUR 300 per person, tilsvarende NOK 3 293 per person.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. SAS har tross
oppfordring ikke avgitt uttalelse til nemnda.

En ruteendring der avreisetidspunktet fremskyndes med mer enn en time eller utsettes
med mer enn tre timer innebærer kansellering av en avtalt flygning jf. EU-dommene

C-146/20, C-188/20, C-196/20 og C-270/20. Klagers reise ble i dette tilfellet fremskyndet
med mer enn en time, og reisen ble derfor kansellert. 

Kansellering gir grunnlag for standarderstatning etter EU-forordning 261/2004 artikkel
5 og 7 med mindre flyselskapet kan bevise at passasjeren har fått informasjon om
endringen minst 2 uker før planlagt avgangstid. Basert på sakens opplysninger legger
nemnda til grunn at klagers reise fra Oslo til Mombasa ble kansellert mindre enn 14
dager i forveien. Klager har derfor rett på standarderstatning i henhold til EU-forordning
261/2004 artikkel 5 nummer 1 bokstav c punkt ii). 

Ved kansellering skal flyselskapet tilby passasjeren valget mellom refusjon, omruting
snarest mulig eller omruting på et senere tidspunkt, jf. EU-forordning 261/2004 artikkel 8
nummer 1.

Klager ble booket om slik at han reiste kl 11.10 fra Oslo, dette er syv timer før opprinnelig
avgangstid. Klager ankom det endelige bestemmelsesstedet Mombasa i henhold til
opprinnelig ankomsttid. Klager har etter dette krav på full standarderstatning, fordi
det følger av praksis fra EU-domstolen at reduksjon av standarderstatning ikke er
relevant der passasjeren kommer tidligere frem. De ulempene man lider ved å bli
fremskyndet med mer enn én time gjelder uansett om man kommer frem tidligere eller
på opprinnelig tidspunkt.

Nemnda anbefaler etter dette at SAS utbetaler ytterligere EUR 300 til hver klagerne. 

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at SAS utbetaler ytterligere EUR 300 til hver av
klagerne.