Vedtak i Transportklagenemnda - Fly

Sammendrag

Krav om standarderstatning som følge av vesentlig forsinket flyvning.

Dato
28.03.2023

Saksnummer
2022-01419

Tjenesteytere
Air Baltic

Klager har i det vesentlige anført

Klager skulle reise med Air Baltics avgang BT154 fra Oslo til Riga 20. mai 2022. Planlagt
ankomst var kl. 21.55, men flyet ble forsinket og de ankom Riga kl. 03.45 etter en
forsinkelse på 5 timer og 50 minutter.

Tjenesteyterne har i det vesentlige anført
Flyvningen ble forsinket som følge av uventet teknisk feil. Flymaskinen YL-AAT
som skulle utføre flyvningen ble satt på bakken kort tid før den skulle operere
forutgående flyvning, BT153, fra Riga til Oslo på grunn av skade som følge av lynnedslag.
Sikkerhetsinspeksjoner er pålagt ved lynnedslag av hensyn til flysikkerhet. 

Air Baltic viser til at omstendigheter som ikke er ledd i flyselskapets ordinære
virksomhet, og som ligger utenfor flyselskapets faktiske kontroll, kan anses som en
ekstraordinær omstendighet i forordningens forstand, jf. EU-domstolens avgjørelse
C-315/15. Lynnedslag er ikke en del av ordinær flydrift, og ligger utenfor Air Baltics
faktiske kontroll. Det utgjør også en ekstraordinær omstendighet selv om hendelsen
inntraff på forutgående flyvning dersom det er en direkte årsakssammenheng mellom
omstendigheten og forsinkelsen av påfølgende flyvning, jf. EU-domstolens avgjørelse
C-74/19. 

Air Baltic foretok alle rimelige tiltak for å avverge forsinkelse og minimere ulempe for
passasjerene. Inspeksjon av flymaskinen startet umiddelbart etter hendelsen. Det ville ta
betydelig tid å utbedre skaden, og derfor ble flymaskinen satt på bakken. 

Air Baltic hadde dessverre ikke reserveflymaskiner tilgjengelig som kunne utføre
flyvningen uten vesentlig forsinkelse. 

For å unngå kansellering av både forutgående flyvning og klagers flyvning, valgte Air
Baltic å erstatte flymaskinen YL-AAT som skulle utføre klagers flyvning med flymaskinen
YL-AAU. YL-AAU holdt på å utføre flystrekningen Amsterdam - Riga da forutgående
flyvning fra Riga til Oslo hadde planlagt avreise. 

Forutgående flyvning fra Riga til Oslo tok av etter 5 timer og 50 minutters forsinkelse, og
ankom Oslo 5 timer og 31 minutter senere enn planlagt. På grunn av forsinkelsen ved
ankomst til Oslo, tok klagers flyvning av 5 timer og 39 minutter senere enn planlagt, og
ankom Riga 5 timer og 30 minutter senere enn planlagt. Air Baltic foretok alle rimelige
tiltak for å minimere forsinkelsen og ulempe for passasjerer, og forsinkelsestiden ble
redusert med 9 minutter. 

Leasing av flymaskiner ble ikke vurdert som alternativ fordi dette er en veldig kostbar
prosess, og ville utgjort en urimelig belastning. 

Air Baltic mener at forsinkelsen av BT154 skjedde som følge av ekstraordinære
omstendigheter og at selskapet foretok alle rimelige tiltak for å minimere følgene.
Standardkompensasjon bør derfor ikke tilkjennes.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7 jf. artikkel 5 nummer 3 og
EU-domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

Værforhold som påvirker flytrafikken ved at det ikke er mulig å lande eller ta av, ved at
det oppstår store forsinkelser mv., kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 

I tråd med EU-domstolens avgjørelse C-74/19 kan en hendelse på en forutgående
flyvning kvalifisere som en ekstraordinær omstendighet der hendelsen forårsaker
forsinkelser for de etterfølgende flyvningene. Forutsetningen er at det er en direkte
årsakssammenheng mellom den ekstraordinære omstendigheten og forsinkelsen av
påfølgende flyvning.

I dette tilfellet har Air Baltic anført at forsinkelsen skyldtes at maskinen som skulle utføre
klagers flyvning 20. mai, YL-AAT, ble skadet av lyn under en tidligere flyvning samme dag.
Flyet måtte derfor gjennom sikkerhetsinspeksjon og skadene utbedres, og flymaskinen
var ute av drift i 2 dager. Det vises til fremlagt dokumentasjon. Air Baltic har vist til at
de ikke hadde reservefly tilgjengelig som kunne utføre klagers flyvning uten vesentlig
forsinkelse.  

Nemnda mener at lynnedslag må anses som en ekstraordinær omstendighet i
forordningens forstand.

Nemndas flertall - lederen og bransjerepresentantene - mener at flyselskapet har
dokumentert at det er årsakssammenheng mellom lynnedslaget og forsinkelsen
på klagers flyvning, og at det således er sannsynliggjort at forsinkelsen skyldtes en
ekstraordinær omstendighet. I et slikt tilfelle har klager ikke krav på standarderstatning. 

Nemndas mindretall - forbrukerrepresentantene - bemerker at Air Baltic ikke har
vedlagt movement log som dokumenterer at det var flymaskin YL-AAT som opprinnelig
var planlagt å utføre klagers flyvning. Mindretallet mener derfor at Air Baltic ikke har
tilstrekkelig godtgjort at det var en klar årsakssammenheng mellom lynnedslaget som
skadet flymaskin YL-AAT og forsinkelsen av klagers flyvning. Mindretallet anbefaler derfor
at klager gis medhold. 

Nemnda konkluderte deretter i tråd med flertallets oppfatning, og anbefaler at klager
ikke gis medhold.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at klager ikke gis medhold.