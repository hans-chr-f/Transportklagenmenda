Vedtak i Pakkereisenemnda

Sammendrag

Saken gjelder støy samt manglende aircondition.

Dato
..

Saksnummer
245/13P

Tjenesteyter
Solfaktor Pluss

Sakens dokumenter ble lagt frem.

Klager: X

Turarrangør: Solfaktor Pluss

Reisemål: Kavos, Korfu.

Antall reisende: 5

Reisens pris: 20.385,-

Tidsrom: 240713-050813

Saken gjelder:

Saken gjelder støy samt manglende aircondition.

Klager anfører at familien var forespeilet at Sea Side Studios var en fredelig og stille
base i utkanten av Kavos. Det stemte ikke. Hotellet og området rundt var en gedigen
fest mellom 24:00 og 06:45. Familien klaget til hotellverten etter den første natten. De
ble da fortalt at hotellet lå i et ungdomsområde og at verten hadde fått flere klager fra
andre ferierende.

Klager var forespeilet at hotellet hadde aircondition. Det stemte ikke, og rommene ble som en
følge ulidelig varme.

Solfaktor ble kontaktet 27. juli. Kontoret var da helgestengt. Ny kontakt ble tatt 29. juli. Klager
ønsket å bytte hotell til et med aircondition og i rolige omgivelser. Etter purringer tilbød
kontaktpersonen den 30. juli et annet hotellrom av samme standard mot et tillegg på kr
2.600,- for perioden 1 - 5 august. Tilbudet ble avslått da klager fant at dette ble for dyrt da
heller ikke dette hotellet hadde aircondition.

Klager krever et prisavslag på kr 10.000,-

Solfaktor Pluss har i sin reisemålsbeskrivelse om Kavos denne teksten: «Kavos er det
mest kjente party-reisemålet på Korfu, med et rikelig utvalg av barer, nattklubber
og strandaktiviteter.» Dessverre er det en feil i beskrivelsen av hotellet vedrørende
aircondition. I beskrivelsen står det at alle rom har aircondition. Det stemmer
imidlertid ikke. Solfaktor er villige til å kompensere for manglende aircondition med kr
1.000,-.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen, jf.
pakkereiseloven § 6-1. Avtalen omfatter pakkereisen slik den fremkommer av bestilling og
bekreftelse, opplysninger inntatt i turarrangørens reisemålsbeskrivelse m.v., jf. alminnelige
vilkår for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen
rimelig tid og uten vesentlige ulemper for de reisende, jr. pakkereiseloven § 6-2. Manglende
aircondition må anses som en mangel som gir rett til prisavslag når det, som i dette tilfellet,
feilaktig er oppgitt at aircondition finnes på alle rom.

Når det gjelder bråk og uro, kan nemnda derimot ikke se at dette kan karakteriseres som en
mangel. Det fremgikk av reisemålsbeskrivelsen at Kavos var Korfus mest kjente partyreisemål,
og selv om hotellet ikke lå i kjernen av Kavos, må det forventes uro og støy i høysesongen.

Når det gjelder manglende aircondition, har reklamasjonsnemnda lagt seg på den praksis at
dette bør kompenseres med kr 1.000,- pr. uke pr. reisende.

Reisen varte fra 24. juli til 5. august. Prisavslaget blir da kr 10.000,-.

Nemnda bemerker dog at klager burde ha kontaktet arrangøren allerede første dag da han så
at rommet ikke hadde AC.

Vedtak:

Reklamasjonsnemnda for pakkereiser anbefaler at det gis et prisavslag på kr 10.000,-.

Vedtaket var enstemmig.