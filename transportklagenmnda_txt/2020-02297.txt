Vedtak i Pakkereisenemnda

Sammendrag

Krav om refusjon av depositumet grunnet Covid-19.

Dato
23.10.2020

Saksnummer
2020-02297

Tjenesteytere
Fun Biking AS

Klager har i det vesentlige anført

Klagen gjelder en pakkereise for to personer på gruppereisen "Fun Biking Mallorca 25.
april - 2. mai 2020", hotell og sykkel på Mallorca. Totalpris 8 280. Innbetalt 4 000 kroner.
Flybillettene bestilte klager på egen hånd.

Klager avbestilte den 25.03.2020 da Fun Biking ikke hadde kansellert reisen, til tross for
myndighetenes klare reiseråd. Klager avbestilte for å slippe å betale resten av reisens
pris.

Klager har søkt forsikringsselskap om dekning/erstatning. Klager har ikke blitt tilkjent
dekning/erstatning.

Klagers krav: Refusjon av depositum på 2 000 kroner per person, totalt 4 000 kroner.

Det vises for øvrig til korrespondanse fra klager.

Tjenesteyterne har i det vesentlige anført
Fun Biking anfører at klager valgte å avbestille reisen før Spania stengte grensene og før
Fun Biking ble pålagt å avlyse pga. reiserådene.

Klager godtok Fun Bikings bestillingsreger da reisen ble bestilt. Følgende fremgår:
"Avbestilling: Din påmelding er bindende
Avbestilling må gjøres skriftlig til post@funbiking.no. Første innbetaling refunderes
ikke. Dersom vi som arrangør avlyser turen av andre grunner enn Fource Majeur
refunderes hele beløpet. Ved avbestilling frem til 31 dager før avreise refunderes 100 %
av restbeløpet (dvs hele beløpet minus depositum). Fra 30 dager og frem
til 15 dager før avreise refunderes 50 % av restbeløpet (ikke depositum). Fra og med
14 dager og frem til avreisedag refunderes 0 % av restbeløpet (ikke depositum). Ved all
avbestilling kreves legeattest. Ved evt avbestilling anbefaler vi at du tar kontakt med din
reiseforsikring."

Fun Biking anfører at de har vært tydelige på at det er et depositum som går til Fun
Biking for den jobben som gjøres med å tilrettelegge for turen.

Fun Biking kan ikke se at det foreligger grunnlag for refusjon av depositumet. 

Det vises for øvrig til korrespondanse fra Fun Biking AS.

Nemnda bemerker

Klagen gjelder en pakkereise for to personer på gruppereisen "Fun Biking Mallorca 25.
april - 2. mai 2020", hotell og sykkel på Mallorca. Totalpris 8 280. Innbetalt 4 000 kroner.
Flybillettene bestilte klager på egen hånd.

Klager avbestilte den 25.03.2020 da Fun Biking ikke hadde kansellert reisen, til tross for
myndighetenes klare reiseråd. Klager avbestilte for å slippe å betale resten av reisens
pris. Klagers krav er refusjon av depositum på 2 000 kroner per person, totalt 4 000
kroner.

Pakkereisenemnda har delt seg i et flertall og et mindretall. 

Flertallet, nemndsleder og reisebransjens representanter, mener at pakkereiseloven
§ 22 ikke kommer til anvendelse når det er mer enn 14 dager før avreise. Når klager
kansellerer før avreise følger det av bransjepraksis og gammel pakkereiselov at
det gjelder en 14 dagers regel etter pakkereiseloven § 22. Nemnda kan derfor ikke
se at klager hadde rett til gebyrfri avbestilling etter pakkereiseloven § 22 på det
tidspunkt han valgte å avbestille reisen. Etter nemnda sin vurdering er det anledning
til å avbestille reisen etter pakkereiseloven § 21 også etter fristene som følger av
alminnelige reisevilkår punkt 5.2. Dette innebærer at klager skal ha anledning
til å avbestille mot et rimelig avbestillingsgebyr etter pakkereiseloven § 21. Når
avbestillingsgebyret er ikke er konkretisert i avtalen må dette settes til tjenesteyters
utgifter ved avbestillingen. Nemnda kan ikke se at det aktuelle beløpet er urimelig høyt
sett hen til avbestillingstidspunktet. Flertallet anbefaler at klager ikke gis medhold. 

Mindretallet, forbrukerrepresentanten, mener at klager har krav på refusjon av innbetalt
depositum i dette tilfellet. Klager avbestilte sin reise til Mallorca den 25. mars i tråd
med Utenriksdepartementets fraråding om å reise ut av landet publisert den 14. mars.
Ifølge pakkereiseloven § 22 har de reisende rett til gebyrfri avbestilling av sin reise i
ekstraordinære situasjoner som denne, og etter lovens § 24 har selskapet da plikt til å
"betale tilbake alle beløp som er innbetalt for reisen. I tillegg vises til at § 3 bestemmer
at "loven ikke kan fravikes ved avtale til ulempe for den reisende. Uansett mener
mindretallet at en 14 dagers frist forut for avreiser ikke er lovregulert. Pakkereiseloven

§ 3 er ufravikelig til vern for forbruker. Det kan da ikke legges inn ekstra vilkår utover
lovens ordlyd. Dette fremgår heller ikke av alminnelige vilkår for pakkereiser.

Vedtak blir etter dette truffet i samsvar med flertallets syn.

Vedtak

Pakkereisenemnda anbefaler at klager ikke gis medhold.

Vedtaket er fattet under dissens som fremgår ovenfor.