Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
12.06.2020

Saksnummer
2019-02351

Tjenesteytere
KLM

Klager har i det vesentlige anført

Klager skulle reise fra Kristiansand til Edinburgh via Amsterdam den 11. mars 2019 med
KL1206 og KL1277. KL1206 fra Kristiansand til Amsterdam ble forsinket, da besetningen
ankom flyet for sent. Været var forøvrig på topp ved Kristiansand lufthavn, Kjevik. 

Klager føler at KLM ikke vil innrømme at flyet tok av for sent fra Kjevik, Kristiansand.
Hadde de kommet seg av sted i henhold til ruteplanen hadde han kunne fullført sin
opprinnelige rute. KLM bekrefter vel dette når de skriver: "Delay code 2: Unknown
reasons". 

Som en følge av forsinkelsen mistet klager sin videreforbindelse fra Amsterdam til
Edinburgh. Han ble booket om til KL1293 og sittende på flyplassen i 14 timer. Det er
fremsatt krav om standarderstatning på 250 euro i henhold til EU-forordning 261/2004.

Tjenesteyterne har i det vesentlige anført
Kl1206 fra Kristiansand til Amsterdam den 11. mars 2019 ble forsinket 12 minutter
grunnet ugunstig og sterk vind i Amsterdam den 10 og 11. mars. Klager mistet sin
planlagte videreforbindelse fra Amsterdam med KL1277. KLM booket om passasjeren til
KL1293 11. mars. Klager ankom Edinburgh kl. 22.05. KLM har derfor tilbudt omruting i
henhold til EU-forordning artikkel 8.1 (2) (b) (c). 

Det er tilfeller hvor passasjeren kan ha rett på standarderstatning i henhold til EU-
forordning 261/2004 dersom et fly blir kansellert eller forsinket mer enn tre timer. Det er
imidlertid klare unntak fra denne regelen. 

Flyselskapet er ikke pålagt å utbetale standarderstatning i henhold til artikkel 7. Et
flyselskap kan ikke motvirke sterk vind og værforhold som påvirker flyoperasjonen. En
rekke flyvninger til og fra Amsterdam ble kansellert eller forsinket den 10. og 11. mars
grunnet den sterke vinden. Forsinkelsen skyldtes ekstraordinære omstendigheter som
ikke kunne vært unngått selv om alle rimelige tiltak var truffet.

KLM må basert på dette avslå kravet om standarderstatning.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til kompensasjon. Dette gjelder imidlertid ikke dersom flyselskapet kan godtgjøre at
forsinkelsen skyldtes ekstraordinære omstendigheter som ikke kunne vært unngått
selv om alle rimelige tiltak var truffet. Det vises til EU-forordning 261/2004 artikkel 6
jf. artikkel 7 jf. artikkel 5 nummer 3 og EU-domstolens avgjørelser i Sturgeon m.fl. mot
Condor (C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. 

Nemnda er av den oppfatning at KLM har godtgjort at forsinkelsen på KL1206 skyldtes
værforholdene i Amsterdam. Fremlagt dokumentasjon viser at det var sterk vind og
Air Traffic Control-restriksjoner i Amsterdam den 11. mars. Ifølge flyselskapet sin
operasjonelle rapport medførte værforholdene flere proaktive kanselleringer og
forsinkelser i hele nettverket. 

Basert på ovenstående finner ikke nemnda å anbefale at klager får medhold i sitt krav
om standarderstatning.

Vedtak

Transportklagenemnda-fly anbefaler ikke at klager gis medhold.