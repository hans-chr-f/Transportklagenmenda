Vedtak i Transportklagenemnda - Fly

Sammendrag

Krav om refusjon av flybilletter grunnet kansellering som følge av covid-19 pandemien.

Dato
28.06.2023

Saksnummer
2023-00222

Tjenesteytere
Gotogate - Marco Polo
United Airlines
Lufthansa German Airlines

Klager har i det vesentlige anført

I februar 2020 bestilte klager (to personer) en reise hos Gotogate med Lufthansa og
United Airlines fra Oslo til Managua t/r via Frankfurt og Houston med avreise fra Oslo
den 16. juli 2020. Pris NOK 28 205, bookingreferanse var L3H6TO hos Gotogate, og
NI28HF hos United Airlines.   

Den 16. mars 2020 mottok klager e-post fra Gotogate om at reisen (NI28HF) var
kansellert av flyselskapet som følge av covid-19 pandemien. Han fikk omgjort billettene
til en åpen billett.

Senere ble klager informert om at flybillettene ikke var refunderbare, men at de kunne
endres. I november 2021 fikk klager derfor booket om billettene til en ny reise fra Oslo
til Managua via London, New York og Houston for reise 23. juni til 14. juli 2022. Klager
måtte betale NOK 3 055 i endringsgebyr. Bookingreferanse var L3H6TO hos Gotogate, og
JPQ243 hos United Airlines.      

Den 26. februar 2022 mottok klager en e-post fra Gotogate med informasjon om at også
denne reisen (JPQ243) var kansellert av flyselskapet, og klager fikk tre alternativer:
- Booke om til nye flyvninger
- Søke om åpen billett/voucher som kan benyttes for senere bestillinger hos United
Airlines
- Søke flyselskapet om full refusjon

Klager valgte full refusjon. Gotogate får imidlertid avslag fra flyselskapet med
begrunnelse av at flybillettene  er betalt i rubler (RUB). Klager stiller seg uforstående til
dette, og mener det må være Gotogate som har lagt inn denne valutaen.  

Klager krever full refusjon av flybilletten NOK 28 205 og gebyret på NOK 3 055.

Tjenesteyterne har i det vesentlige anført
Gotogate har i det vesentlige uttalt:

Klagers billetter for avreise i juli 2020 ble dessverre kansellerte av United Airlines som
følge av covid-19 pandemien. Klager ønsket å endre billettene til avreise i juni 2022, og
måtte betale et gebyr på NOK 3 055 (NOK 2680 i prisdifferanse fra flyselskapet og NOK
375 i administrasjonsavgift fra Gotogate). Dessverre ble også denne reisen kansellert av
United Airlines. 

Gotogate har søkt refusjon fra flyselskapet, men har fått avslag med den begrunnelse at
flybillettene er betalt i rubler (RUB). For å kunne tilby kundene de beste prisene,  velger
vi de rimeligste flybillettene, noe som betyr at de kan utstedes i en valuta som avviker fra
valutaen presentert på nettsiden vår. Dette i henhold til reisebyråets reisevilkår. 

Gotogate er kun en formidler av flybilletter, og må forholde seg til flyselskapenes regler
og vilkår. Gotogate kan kun tilby refusjon i de tilfeller de mottar tilbakebetaling av
flybilletter fra flyselskapene.    

Lufthansa har i det vesentlige uttalt: 

Lufthansa viser til utskrift av klagers bookinghistorikk som viser at ingen av Lufthansas
flyvninger i reiseruten ble kansellert. Flyvningene som ble kansellerte skulle opereres av
United Airlines, og billetten er utstedt av United Airlines. Klager bes derfor henvende seg
til United Airlines. 

United Airlines har ikke avgitt uttalelse til nemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3.

United Airlines har tross oppfordring ikke avgitt uttalelse til nemnda. 

Basert på sakens opplysninger legger nemnda til grunn at klagers flyvninger mellom Oslo
og Managua i 2020 ble kansellert mer enn 14 dager i forveien. Klager har derfor ikke rett
på standarderstatning i henhold til EU-forordning 261/2004 artikkel 5 nummer 1 bokstav
c punkt i). Dette er heller ikke krevet. 

Kanselleringen av klagers reise i 2020 skjedde under covid-19 pandemien. Nemnda
oppfatter den ordningen som klager ble tilbudt med en «åpen billett» tilsvarer en
voucher. Som følge av det store antallet kansellerte flyvninger ga EU-kommisjonen en
veileder når det gjaldt utstedelse av vouchere (tilgodelapper) i stedet for kontant refusjon
av billettprisen til passasjerer: «KOMMISSIONENS HENSTILLING (EU) 2020/648 af 13. maj
2020 om vouchers, som passagerer og rejsende får som alternativ til tilbagebetaling af
aflyste rejse- og transporttjenester i forbindelse med covid-19-pandemien»

Nemnda viser til punkt 3 der det heter:

«Vouchere bør have en gyldighedsperiode på mindst 12 måneder. Uden at det berører
punkt 5 bør operatører og arrangører automatisk og senest 14 dage efter udløbet af
gyldighedsperioden tilbagebetale voucherbeløbet til den pågældende passager eller
rejsende, hvis ikke voucheren er blevet indløst. Dette gælder også for tilbagebetaling af
voucherens resterende beløb, hvis den tidligere er blevet delvist indløst."

Nemnda viser videre til punkt 4 der det heter:

«Hvis vouchere har en gyldighedsperiode, der er længere end 12 måneder, bør
passagerer og rejsende senest have ret til at anmode om at få pengebeløbet
tilbagebetalt 12 måneder efter udstedelsen af den pågældende voucher. De bør til
enhver tid derefter have samme ret, for så vidt andet ikke er bestemt i gældende
lovbestemmelser om tidsbegrænsning. Operatører og arrangører kunne overveje at
gøre det muligt at få tilbagebetalt værdien af vouchere på et tidligere tidspunkt end 12
måneder efter udstedelsen, hvis den pågældende passager eller rejsende anmoder
herom.

Klager har krav på refusjon ved kansellering i henhold til EU-forordning artikkel 8
nummer 1 dersom han velger dette fremfor omruting. Det er ikke bestridt at klager
etter den første kanselleringen i mars 2020 fikk beskjed om at det ikke var mulig å få
refusjon av flybillettene, men at han kunne få en "åpen billett". Det var klagers ønske å
motta refusjon, noe han hadde krav på, men ikke fikk. Nemnda mener at klager ikke skal
belastes med et endringsgebyr knyttet til den åpne billetten.

Det er det transporterende selskap som er ansvarlig overfor klager etter forordningen,
EU-forordning 261/2004 artikkel 5 nr. 1, også om billetten er kjøpt av et online reisebyrå.
Nemnda mener derfor at United Airlines må refundere klagers flybilletter med NOK
28 205, samt endringsgebyret på NOK 2 680 direkte til klager, uavhengig hvilken valuta
flybillettene er betalt i. Dersom det er grunnlag for det, kan flyselskapet eventuelt kreve
regress fra Gotogate. 

Klager krever også refusjon av administrasjonsgebyret fra Gotogate med NOK 375.   

Etter forordningen har klager krav på refusjon av "hele" billettprisen jf. artikkel 8 nummer
1 bokstav a. 

Nemnda kan ikke se at Gotogate har godtgjort at de har hjemmel verken i lov eller avtale
for å kreve et slikt gebyr i tilfeller hvor flyselskapet kansellerer. Dersom Gotogate hadde
fremlagt et avtalerettslig grunnlag, mener nemnda uansett at et slik administrativt gebyr
er urimelig når det er flyselskapet som kansellerer reisen, jf. avtaleloven § 36. Det vises i
den forbindelse til sak 2020-02445 og sak 2020-01608. 

Nemnda anbefaler etter dette at Gotogate refunderer administrasjonsgebyret på NOK
375.  

Forbrukerrepresentantene mener at klager i dette tilfellet har krav på forsinkelsesrente
iht forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra syv dager etter at klager har krevd
refusjon

Vedtak

Transportklagenemnda anbefaler at United Airlines refunderer klagers flybilletter med
NOK 28 205 og endringsgebyret på NOK 2 680 direkte til klager. Nemnda anbefaler
videre at Gotogate refundere administrasjonsgebyret til klager på NOK 375.