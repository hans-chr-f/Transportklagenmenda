Vedtak i Pakkereisenemnda

Sammendrag

Krav om reduksjon i prisen da fordelspakkene som ble kjøpt på
reisemålet ikke svarte til forventningene og var dyrere enn forespeilet.

Dato
11.11.2016

Saksnummer
73/16P

Tjenesteyter
TSS Travel Service Scandinavia

Saken gjelder:

Krav om reduksjon i prisen da fordelspakkene som ble kjøpt på reisemålet ikke svarte til
forventningene og var dyrere enn forespeilet.

Klager har i det vesentlige anført:

Klager bestilte en 15-dagers 5-stjerners studiereise med TSS Travel Service Scandinavia AS. På
forhånd betalte klager reisens kostnader som inkluderte flytur samt overnatting med frokost,
pluss rundreise i buss med guide i 7 dager.

Sammen med reisedokumentene fikk klager tilsendt tilbud på tilleggsytelser som kunne
kjøpes på stedet. Prisene var oppgitt i norske kroner. Dette skulle være et tilbud, men fra
guidens side ble det lagt stort press på klager til å kjøpe disse pakkene, noe klager også
gjorde.

Lokalt kjøpte klager fordelspakker i forbindelse med både studiereisen og forlengelsesuken.
Prisene var oppgitt i norske kroner, men klager fikk ikke betale med norske kroner på
kredittkortet. Dermed ble fordelspakkene mye dyrere enn oppgitt. Klager mener de burde fått
anledning til å kjøpe disse pakkene på forhånd til oppgitt pris i norske kroner.

Fordelspakkene under forlengelsesuken svarte ikke til forventningene. Det fantes ikke
internasjonale spesialiteter hver kveld, det var få hovedretter å velge mellom og disse rettene
var stort sett ganske kjedelige. All inclusive lovet også internasjonale spesialiteter hver dag,
men det var meget overdrevet. Kakebuffé om ettermiddagen fantes ikke. Mellommåltider og
snacks var meget begrenset, kun en rett og serveringen sluttet kl. 15 eller 16. Klager mener de
har kjøpt og betalt for en vare som ikke ble levert, og ber om en passende erstatning for at de
ble lurt til å kjøpe noe de ikke fikk.

Klager mener de betalte for mye for fordelspakkene den siste uken da det ble lovet ting som
ikke fantes.

Klager krever reduksjon i prisen.

Det vises for øvrig til klagers brev.

TSS Travel Service Scandinavia har i det vesentlige anført:

TSS informerer om at tilleggspakkene var frivillige.

I reisebeskrivelsen fremgår det at de reisende har mulighet til å booke en kultur & nytelses-
pakke. Den kjøpes direkte hos reiselederen på stedet. Pakken inneholder alle inngangsbilletter
og guiding på severdighetene, samt middag hver dag. Reiseledelsen på stedet tilbyr i tillegg
en «upgrade» eller tilleggspakke som inneholder lunsj og flere utflukter. Bestilling av disse
komfort- og tilleggspakkene, samt alle andre tilbud, er frivillig.

Pakkene er et tilbud fra den stedlige agenten. Disse frivillige mulighetene var ikke en del
av TSS's tilbud og er ikke inkludert i reisens pris. Siden de frivillige ytelsene ikke er en del
av reisens pris, skulle klager ha tatt dette opp direkte med den stedlige agenten for å få en
eventuell erstatning på plass. Dette ble ikke gjort og følgelig kan klager ikke stille krav om
prisavslag etter hjemkomst.

TSS Travel Service Scandinavia kan ikke se at det foreligger grunnlag for prisavslag.

Det vises for øvrig til brev fra TSS Travel Service Scandinavia.

Nemnda bemerker:

Pakkereiseloven § 6-4 regulerer spørsmålet om erstatning som følge av mangler ved
pakkereisen. I medhold av bestemmelsens første ledd kan en kunde kreve erstatning av
arrangøren hvis mangler ved pakkereisen fører til at kunden lider tap. Bestemmelsen
nødvendiggjør en nærmere avgrensning av hva som omfattes og hva som faller utenfor
«pakken» i reisemålet.

Det veiledende må bli om kunden har betalt for vedkommende ytelse. At ytelsen
markedsføres som en mulighet som kan bestilles særskilt på reisemålet, innebærer dermed
etter nemndas syn at arrangøren ikke hefter for den med mindre det gjelder en ytelse
arrangøren selv står for, i motsetning til for eksempel beskrivelse av mulige utflukter og andre
ytelser arrangert av andre mot betaling på reisemålet. Dette er det også gjort uttrykkelig
oppmerksom på i de vedlagte reisevilkår punkt 2 siste avsnitt.

Under noen tvil finner nemnda at dette er situasjonen i denne saken, hvor tilleggsytelsene ble
markedsført av guiden og betalt på reisemålet, så vidt nemnda forstår, til en annen mottager
enn arrangøren. Dersom klageren kan dokumentere at det er betalt mer for pakkene enn
informasjonsbrosjyren gir opplysninger om, finner imidlertid nemnda det rimelig at eventuelle
merutgifter refunderes.

Nemnda bemerker at arrangøren har henvendt seg til advokatfirmaet Selmer. Selmer har
skrevet et innlegg på arrangørens vegne på engelsk. Nemndas arbeidsspråk er norsk, og alle
dokumenter skal oversendes til klageren. Dokumenter som forfattes på engelsk kan man ikke
regne med at klageren kan motta uten oversettelse. For ikke å forsinke saken ytterligere har
nemnda godtatt praksis i denne saken, men for fremtiden vil dokumenter på annet enn norsk
språk bli returnert avsenderen for oversettelse.

Vedtak:

Pakkereisenemnda kan, slik saken er opplyst, ikke anbefale at det blir gitt noen erstatning
i dette tilfellet, ut over eventuelle dokumenterte merutgifter sammenlignet med prisene i
informasjonsbrosjyren.

Vedtaket er enstemmig.