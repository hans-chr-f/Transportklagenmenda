Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
21.06.2021

Saksnummer
2020-03619

Tjenesteytere
Norwegian Air Shuttle

Klager har i det vesentlige anført

Klager skulle reise med DY137 fra Stavanger til Bergen den 4. oktober 2020, men
flyvningen ble kansellert og klager ble over tre timer forsinket. Klager krever følgelig
standarderstatning pålydende 250 euro.

Tjenesteyterne har i det vesentlige anført
Norwegian har ikke avgitt kommentar til nemnda. I sitt svar til klager har selskapet vist
til at flyvningen ble kansellert som følge av en ekstraordinær omstendighet; ved en
inspeksjon ble det avdekket en mulig teknisk svikt, som ved ytterligere undersøkelse
avdekket at det ikke var behov for videre service.

Nemnda bemerker

Norwegian har ikke avgitt noen uttalelse til nemnda. Nemnda treffer vedtaket
på grunnlag av opplysningene som er fremkommet tidligere i saken, jf.
transportklagenemndforskriften § 5-3 tredje ledd.

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7. 

Norwegian har ikke avgitt uttalelse til nemnda. Til klager har flyselskapet forklart
at kanselleringen skyldtes mulig teknisk svikt. Uttalelsen er imidlertid ikke forklart
nærmere eller dokumentert. Nemnda vil også bemerke at teknisk feil som regel
ikke en ekstraordinær omstendighet som fritar flyselskapet fra plikten til å betale
standarderstatning, jf. EU-domstolens avgjørelse av 17.09.2015 Corina van der Lans –
KLM (C-257/14) og Kommisjonens veileder av 15.06.2016 punkt 5.2. Nemnda mener at
flyselskapet med dette ikke har godtgjort at kanselleringen ikke kunne vært unngått selv
om alle rimelige tiltak var truffet. 

Kanselleringen gir etter dette rett til standarderstatning.

Vedtak

Transportklagenemnda anbefaler at Norwegian utbetaler 250 euro til klager.