Vedtak i Transportklagenemnda - Fly

Sammendrag

Klager ønsker avklaring på om flyselskapet kan innkreve avgifter
på lokale flyplasser etter at selve billetten er kjøpt og betalt.

Dato
18.06.2010

Saksnummer
241/09F

Tjenesteyter
Widerøe's Flyveselskap AS

Klager ønsker avklaring på om flyselskapet kan innkreve avgifter på lokale flyplasser etter at
selve billetten er kjøpt og betalt.

Klager har i det vesentlige anført:

Klager ble etter å ha kjøpt og betalt flybillett Oslo - Buenos Aires tur/retur, presentert en
regning for ekstra lokale avgifter. Dette var lokale avgifter som klager måtte betale ved
innsjekk på flyplassen. Dette mener klager er en feil fra flyselskapets side og at ekstra avgiften
må dekkes av flyselskapet, klager henviser til at denne avgiften ble avskaffet 1/3-09, og at alle
billetter solgt etter dette skulle ha vært solgt inkludert disse avgiftene.

Widerøe har i det vesentlige anført:

Widerøe viser til at det i deres avtale med klager står følgende:

«Avgifter er inkludert bortsett fra eventuelle lokale flyplassavgifter som betales ved innsjekk.»

Med ovennevnte mener Widerøe at kunden er informert på forhånd om at det kan tilkomme
andre avgifter lokalt på flyplassen.

Nemnda bemerker:

Billettene er bestilt på Widerøe's hjemmeside i henhold til Widerøe's vilkår. Det fremkommer
av bestillingsbekreftelsen at «Avgifter er inkludert bortsett fra eventuelle lokale flyplassavgifter
som betales ved innsjekk».

Klager måtte etter dette være forberedt på at det kunne påløpe lokale flyplassavgifter.

Nemnda finner ikke å kunne anbefale at klager gis medhold.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, leder

Elise Korsvik, Forbrukerrådet

Sverre Åril, Forbrukerombudet

Edith Lundem Jakobsen, Lufthansa German Airlines

Line Olafsen, Norwegian Air Shuttle ASA