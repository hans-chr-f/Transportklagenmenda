Vedtak i Pakkereisenemnda

Sammendrag

Krav om refusjon av reisens pris grunnet øreproblemer etter bading i bassenget.

Dato
20.03.2017

Saksnummer
2016-00169

Tjenesteytere
Ving Norge AS

Klager har i det vesentlige anført

Klager bestilte en reise for 1 voksen og 2 barn på 11 og 12 år med innkvartering i en 2-
romsleilighet på Palm Beach Club, Playa de Las Americas, Tenerife i perioden 02.08.2016
– 09.08.2016. Totalpris kr. 22.885.

Klager ankom Tenerife tirsdag 02.08.2016. Allerede sent torsdag kveld klaget sønnen
over vondt i øret. Klager forsøkte å ringe Ving neste dag for å få hjelp med lege. Klager
fikk ikke tak i Vings guider og hun kontaktet resepsjonen. De ordnet med lege som kom
til hotellrommet fredag kveld. Klager anfører at legen kunne fortelle at sønnen hadde
kraftig mellomørebetennelse som skyldtes tarmbakterier i bassenget. Sønnen fikk
badeforbud. Han ble ikke bedre, Ving ble på nytt kontaktet uten respons. Resepsjonen
hjalp til med lege og sønnen fikk flyforbud. 

Klager kontaktet Ving som ikke kunne hjelpe til med nytt rom da alle rommene Ving
hadde over hele Tenerife var opptatt. Etter hvert fikk klager hjelp fra SOS alarmsentral.
De hadde ordnet et annet rom på hotellet frem til fredag. Da fredagen kom måtte de
sjekke ut på nytt. De fikk telefon fra Ving som spurte hvordan det gikk, ikke noe mer. Ut
på dagen fikk de telefon fra SOS som hadde ordnet et rom på et annet hotell. Sønnens
flyforbud ble opphevet, men det var fullt på Vings fly. 
De sjekket ut av rommet. Midt på dagen fikk de telefon fra SOS om at de kunne bo en
natt til på hotellet og at de hadde ordnet med hjemreise søndag 14.08.2016.

Klager hadde betalt for 3 måltider på flyet ved hjemreise som de ikke fikk og transport
fra hotellet til flyplassen. I og med at hjemreisen gikk med Norwegian, fikk klager ikke de
forhåndsbestilte taxfree varene.

Klager følte en enorm usikkerhet da hun som alenemor med to barn på 11 og 12 år
måtte være igjen på Tenerife mens resten av reisefølget reiste hjem. Klager mener at hun
ikke fikk den hjelpen hun hadde forventet av Ving. 

Klager krever erstatning/refusjon av reisens pris.

Det vises for øvrig til brev fra klager.

Tjenesteyterne har i det vesentlige anført
Klager krever erstatning eller refusjon av reisen grunnet sykdom. Klager påstår at Ving
glimret med sitt fravær på reisemålet og hun mener at hun ikke fikk hjelp da sykdom
førte til at de ikke kunne reise hjem som planlagt.

Ving mener at deres personale har fulgt opp, vært behjelpelige og etter beste evne, vært
et mellomledd mellom klager og SOS/Forsikringsselskap. Ving viser til logg og SMS hvor
det fremgår at Ving-personale hadde daglig kontakt og oppfølgning med klager. Ving
anfører at deres service ikke på noen måte har sviktet.

Ving viser for øvrig til svar på klagers henvendelse til Ving Norge Kundeservice.  I
tillegg ønsker Ving å komme med ytterligere en kommentar, da klager hevder at det er
tarmbakterier som forårsaket ørebetennelsen. Ørebetennelse kan bero på overdreven
bading under vann. Ving anfører at når man har ørene mye under vann, kan det bli
liggende vann i øret. Ved så vidt høy lufttemperatur som det her er tale om, dannes det
bakterier i vannet som ligger i øret, og det kan oppstå infeksjoner. Årsaken til infeksjon
er ofte at man mister de beskyttende fettstoffene som dannes i øret. Disse er som
regel fjernet ved mye bading og gjentatt dykking i klorvann. Klorvann tørker også ut
øregangen. 

Klager skriver at lege bekrefter at det var tarmbakterier som ga barnet ørebetennelse.
Ving har i ettertid sjekket opp med hotellet og det har ikke blitt funnet noe unormalt på
prøvene. Disse prøvene tas av bassengene hver dag. Ving viser til lommelegen.no hvor
det fremgår at tarmbakterier gjerne fører til diare og ikke ørebetennelse. 

Ving påtar seg ikke økonomisk ansvar og utbetaler erstatning eller gir refusjon grunnet
sykdom, da dette er en forsikringssak. Ving mener at de ikke er erstatning skyldige
grunnet manglende service. 

Det vises for øvrig til brev fra Ving.

Nemnda bemerker

Klageren reiste sammen med annen familie og to barn.  Etter bare få dager på
feriestedet fikk ett av barna ørebetennelse.  Etter klagerens syn fikk hun liten hjelp og
oppfølging av de stedlige representantene etter at barnet ble sykt.  Barnet fikk flyforbud.

Likevel kunne arrangøren ikke hjelpe med hotellrom.  Hun fikk hjelp av SOS Alarmsentral,
som skaffet hotellrom, og etter at flyforbudet ble opphevet, flybilletter hjem. Hun
følte seg overlatt til seg selv uten støtte fra reisearrangøren.  Hun har i ettertid fått
tilbakebetalt forhåndsbetalt flymat og busstransport til flyplassen som ikke ble benyttet.

Sykdom i løpet av en ferie er først og fremst en forsikringssak. 

Nemnda har gjennomgått loggen som er skrevet fortløpende på reisemålet.  Det fremgår
av den at klageren hadde daglig kontakt med personalet.  Arrangørens representanter
må dele sin oppmerksomhet mellom kundene på reisemålet.  Ut fra de ressursene man
rådet over, kan nemnda ikke se at klageren ikke fikk den støtten hun med rimelighet
kunne forvente. Etter gjennomgang av loggen sitter nemnda igjen med et inntrykk at
det var de stedlige representantene som fulgte opp klageren, og som til og med purret
på SOS Alarmsentral da de ikke fulgte opp slik de burde ha gjort, angivelig fordi deres
representant på stedet ikke meldte tilbake om det var skaffet rom eller ikke.

Klageren fikk, som nevnt hjelp av SOS Alarmsentral.  Det ble ordnet med hotellrom, og
senere hjemreise.  At klageren måtte skifte hotell og flytte ut av hotellrom viser etter
nemndas syn at det var meget vanskelig å skaffe overnatting som ikke var bestilt lang tid
i forveien. Det samme viser det faktum at det ikke var mulig å skaffe regulære flybilletter
samme dag som flyforbudet ble opphevet.

Hva som forårsaket ørebetennelsen er det umulig for nemnda å ta stilling til.  Det vil
alltid finnes bakterier i et svømmebasseng, men etter det som er opplyst blir det tatt
jevnlige prøver av bassengvannet. Disse har ikke vist unormale verdier.

Slik denne saken ligger an finner nemnda ikke å kunne anbefale at det blir gitt noe
prisavslag eller erstatning.

Vedtak

Pakkereisenemnda kan ikke anbefale at det blir gitt prisavslag eller erstatning.