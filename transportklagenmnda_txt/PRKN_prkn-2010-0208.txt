Vedtak i Pakkereisenemnda

Sammendrag

Reise til Hellas, Kreta, hotell Isida, 26. august - 2. september
2010. Krav om prisavslag grunnet beliggenheten på leiligheten.

Dato
..

Saksnummer
208/10

Tjenesteyter
Star Tour AS

Sakens dokumenter ble lagt frem.

Klager: X

Turarrangør: Star Tour AS

Antall reisende: 2+1

Reisens pris: kr.8.236

Saken gjelder:

Reise til Hellas, Kreta, hotell Isida, 26. august - 2. september 2010.

Krav om prisavslag grunnet beliggenheten på leiligheten.

Klager har i det vesentlige anført:

Klager reiste alene med to små barn. Det var derfor viktig for henne å få et rom på bakkeplan.
Hun bestilte leilighet med «markbalkong».

Rommet klager ble tildelt lå i 2. etasje, ca. tre meter over bakkeplan. Det var en etasje under
klagers leilighet som lå på bakkeplan. Det medfører således ikke riktighet at hun har fått
leilighet i henhold til det avtalte, slik det opplyses i informasjonen fra reisemålet.

Det tildelte rom var fint men fungerte ikke funksjonelt for klager.

Star Tour har tilbudt et prisavslag på kr 1.500. Det mener klager er for lite.

Star Tour har i det vesentlige anført:

Star Tour har tilbudt et prisavslag på 1 500 kroner på bakgrunn av at begrepet «markbalkong»
er misforstått. Kunden har fått det som er bestilt i følge avtalen.

Nemnda bemerker:

Pakkereisen er mangelfull når den avviker fra det som er avtalt eller forutsatt i avtalen. Avvik
fra det avtalte regnes likevel ikke som en mangel dersom de er av mindre betydning og er
av det slag kunden må regne med kan inntreffe fra tid til annen, jfr. pakkereiseloven § 6-1.
Avtalen omfatter pakkereisen slik den fremgår av bestilling og bekreftelse og reisebevis,
opplysninger gitt i turarrangørs katalog m.v., jf. alminnelige vilkår for pakkereiser pkt. 2.

Klager har bestilt en leilighet med «markbalkong». Uttrykket «markbalkong» er etter nemndas
vurdering uklart. «Mark» indikerer at det ligger på marken, mens «balkong» indikerer at den
ligger over bakken. Ordet er således i utgangspunktet selvmotsigende. Star Tour har så vidt
nemnda kan se ikke forklart på sine hjemmesider hva de mener med «markbalkong».

Klager har opplyst at balkongen lå ca. tre meter over bakken, og at det var en etasje under
hennes på bakkeplan. Star Tour har ikke imøtegått disse opplysningene ut over påstanden om
at klager har fått rom som bestilt.

Nemnda legger klagers opplysninger om leilighetens beliggenhet til grunn, og er av den
oppfatning at klager ikke har fått leilighet i henhold til det avtalte.

Klager har etter dette rett til et forholdsmessig prisavslag etter pakkereiseloven § 6-2.

Nemnda anbefaler at klager får et prisavslag på 2.500 kr. Til fradrag går 1.500 om dette er
utbetalt.

Vedtak:

Reklamasjonsnemnda for pakkereiser anbefaler at klager får et prisavslag på 2.500 kr. Til
fradrag går 1.500 om dette er utbetalt.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, Formann

Elise Korsvik, Forbrukerrådet

Anne-Haugen-Flermoe, Forbrukerrådet

Astrid Solgård, Apollo Reiser AS

Vigdis Fiske, Amisol AS