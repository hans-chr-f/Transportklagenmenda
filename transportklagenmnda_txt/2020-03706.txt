Vedtak i Pakkereisenemnda

Sammendrag

Krav om refusjon av avbestillingsgebyret grunnet Covid-19.

Dato
20.01.2021

Saksnummer
2020-03706

Tjenesteytere
JoyRides AS

Klager har i det vesentlige anført

Klagen gjelder en pakkereise for en person, motorsykkeltur til Sturgis, USA i perioden
04.08.2020 - 18.08.2020. Totalpris 44 819 kroner.

Klager bestilte sommeren 2017 en motorsykkeltur i USA gjennom JoyRides. Formålet
med turen var å delta på et jubileum i Sturgis i august 2020. Det var derfor viktig at turen
ble gjennomført i august 2020. Depositum på 2 500 kroner og første delbetaling på 7
500 kroner ble innbetalt til et norsk kontonummer som tilhører JoyRides med org. nr.
998 778 794. Klagers representant anfører at klager er en norsk forbruker og kan derfor
rette kravet sitt mot JoyRides AS i Norge som kontraktsmotpart og betalingsmottaker av
beløpene.

Våren 2020 fikk klager opplyst at turen ikke kunne gjennomføres grunnet Covid-19,
at den ikke var kansellert, men at den hadde blitt flyttet til 2021 eller 2022. Klager fikk
forespørsel om han ville akseptere dette, noe han ikke gjorde ettersom formålet og
baktanken med turen da ikke lenger var til stede. Klager har verken ønske om eller
anledning til å foreta turen i 2021 eller 2022.

Klager har betalt depositum på 2 500 kroner og første delbetaling på 7 500 kroner. 

Klagers krav: 10 000 kroner. 

Klager har ikke søkt om dekning/erstatning fra andre. 

Det vises for øvrig til korrespondanse fra klager.

Tjenesteyterne har i det vesentlige anført

Den 26.11.2020 skriver tjenesteyter en e-post til klagers representant hvor følgende
fremgår: "Bestilling ble opprinnelig foretatt av JoyRides Tours Inc, og iht. våre kjøpsvillkår,
som du allerede har fått oversendt.
Det er også korrekt at ifm. innføring av nytt bookingsystem ble innbetaling av ikke
refunderbart depositum etter avtale som en midlertidig løsning fakturert av JoyRides AS.
I 2018 ble bestilling og kundeforhold overført til JoyRides Tours Inc, med informasjon og
aksept av deres klient. Etter dette har alle transaksjoner og korrespondanse mellom oss
og din klient vært med JoyRides Tours Inc.
Vi presiserer igjen at dere vil holdes ansvarlig for alle kostnader i saken, som ikke
berammer JoyRides AS på noe vis, og som ettertrykkelig kan dokumenteres."

JoyRides AS har sendt følgende tilsvar til nemnda: "JoyRides AS er ikke selger/motpart for
denne reisen/klagen".

Det vises for øvrig til korrespondanse fra JoyRides AS.

Nemnda bemerker

Klagen gjelder en pakkereise for en person, motorsykkeltur til Sturgis, USA i perioden
04.08.2020 - 18.08.2020. Totalpris 44 819 kroner.

Våren 2020 fikk klager opplyst at turen ikke kunne gjennomføres grunnet Covid-19,
at den ikke var kansellert, men at den hadde blitt flyttet til 2021 eller 2022. Klager fikk
forespørsel om han ville akseptere dette, noe han ikke gjorde ettersom formålet og
baktanken med turen da ikke lenger var til stede. Klager har verken ønske om eller
anledning til å foreta turen i 2021 eller 2022. Klager har betalt depositum på 2 500 kroner
og første delbetaling på 7 500 kroner. 

Klagers krav er 10 000 kroner. 

Reisen lot seg pga. Covid-19 ikke gjennomføre. I utgangspunktet skal da reisens
kostnader refunderes klager etter pakkereiseloven § 23 annet ledd jf. § 24, eventuelt
utsettes reisen hvis partene blir enige om det. Det særlige spørsmål som reiser seg
i denne saken er hvorvidt kontraktsparten her er JoyRidesTours INC, et amerikansk
selskap, eller om det er innklagede JoyRides AS som er kontraktspart. Reisen er bestilt
gjennom nettside på norsk og dialogen hele veien har vært mellom klager og det norske
selskapet JoyRides AS. Det vises i den forbindelse til vedlagt dialog mellom partene i
forbindelse med selve flyreisen. Det fremgår dog av reisevilkårene som er fremlagt
at avtalen er inngått mellom klager og det amerikanske selskapet JoyRidesTours Inc.
Nemnda bemerker at bruk av norsk formidler med samme navn gjør det svært vanskelig
for en forbruker å skille ulikheten mellom aktørene som her opererer. 

Uavhengig av dette følger det av pakkereiseloven § 37 at formidleren skal oppfylle
kravene til arrangører i kapittel 5 og 8, med mindre formidleren dokumenterer at
arrangøren selv oppfyller kravene. Pakkereiseloven § 37 gjelder for formidlerens
forpliktelser særlig hvor arrangøren er etablert utenfor EØS området, altså USA. Nemnda
kan ikke se av sakens dokumenter at JoyRides INC oppfyller kravene etter kap. 5 og
8. Basert på nevnte bestemmelse kan altså kravet om refusjon av reisens kostnader
fremmes til formidleren, herunder JoyRides AS. 

Pakkereisenemnda anbefaler således at klager får medhold i sitt krav om refusjon
av sine utgifter fra JoyRides AS. Det påløper for øvrig forsinkelsesrente fra 90 dager
fra kanselleringstidspunkt. Det anbefales at utbetalingen skjer innen 14 dager fra
mottagelse av vedtaket. JoyRides AS kan kreve regress fra JoyRides Tours Inc.

Nemnda bemerker for øvrig at arrangøren ikke står fritt til å beholde innbetalinger og
flytte reisen til 2021/2022 når opprinnelig reise først er kansellert uten samtykke fra den
reisende.

Pakkereisenemnda anbefaler at klager får medhold.

Vedtak

Pakkereisenemnda anbefaler at klager får medhold.