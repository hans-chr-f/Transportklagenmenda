Vedtak i Transportklagenemnda - Fly

Sammendrag

Klagers sønn på 14 år, reiste t/r Oslo - Praha 27. - 30. april 2012 sammen med
et orkester for unge musikanter. Ved avreise ble sønnens cello sendt med

spesialbagasje. Da han kom hjem til sine foreldre oppdaget de en 20 cm lang sprekk
i celloens etui. Etuiet ble kjøpt for kroner 22 315, og skal tåle trykk på opptil 40 kg.

Dato
17.10.2012

Saksnummer
263/12F

Tjenesteyter
Norwegian Air Shuttle ASA

Klagers sønn på 14 år, reiste t/r Oslo - Praha 27. - 30. april 2012 sammen med et orkester for
unge musikanter. Ved avreise ble sønnens cello sendt med spesialbagasje. Da han kom hjem
til sine foreldre oppdaget de en 20 cm lang sprekk i celloens etui. Etuiet ble kjøpt for kroner 22
315, og skal tåle trykk på opptil 40 kg.

Klager tok umiddelbart kontakt med Norwegian, og fikk beskjed om å henvende seg på
Gardermoen for å melde skaden innen 7 dager. Klager gjorde dette den 4. mai. Den 7. mai
fikk klager tilbakemelding fra Norwegian om å oppgi dokumentasjon på alder, pris, navn på
forhandler etc.

Til tross for at klager fulgte instruksene fra Norwegian fikk de tilbakemelding fra Norwegian
den 10. mai at de ikke ville erstatte etuiet, med begrunnelse i Luftfartsloven § 10-26: «Er
godset skadd eller delvis tapt, må mottakeren klage om det til fraktføreren umiddelbart etter
at skaden eller tapet oppdages, og senest innen 7 dager for innskrevet reisegods (...)»

Klager kan ikke ut ifra lovteksten se at Norwegian kan fraskrive seg ansvar siden klager meldte
ifra om skaden innen 7 dager.

Klager krever erstatning for ødelagt cello etui, kroner 23 315.

Det vises for øvrig til klagers brev.

Norwegian har i det vesentlige anført:

Alle skader på innsjekket bagasje skal meldes fra på flyplassen umiddelbart etter landing, før
man forlater flyplassen. Forlater man flyplassen uten å rapportere skaden, har man akseptert
bagasjen som skadefri.

Rapporterer man skaden etter man har forlatt flyplassen, men innen syv dager, lages det
rapport kun for bruk mot forsikringsselskap.

Med spesialbagasje menes bagasje som på grunn av sin form eller størrelse ikke kan sendes
på sammen bagasjebånd som annen bagasje. Spesialbagasje får ikke spesialbehandling, men
blir sendt på et bredere og større bagasjebånd.

Skaden på klagers bagasje ble forevist fem dager etter reisen. På grunnlag av ovennevnte kan
Norwegian ikke imøtekomme klagers krav.

Det vises for øvrig til Norwegians brev.

Nemnda bemerker:

Luftfartsloven § 10-26 lyder:

Mottas innskrevet reisegods eller gods uten klage fra mottakerens side, formodes godset å
være utlevert i god stand og overensstemmende med befordringsdokumentet eller de på
annen måte registrerte opplysninger jf. § 10-15 annet ledd første punktum, om ikke annet blir
godtgjort.

Er godset skadet eller delvis tapt, må mottakeren klage om det til fraktføreren umiddelbart
etter at skaden eller tapet oppdages, og senest innen 7 dager for innskrevet reisegods og 14
dager for gods, regnet fra mottakelsen. Ved forsinkelse må det klages senest innen 21 dager
fra den dag da godset ble stilt til rådighet for mottakeren.

Enhver klage skal være skriftlig og overlevert eller avsendt innen fristens utløp.

Det følger av luftfartsloven § 10-27 at dersom klage om skaden ikke blir gitt innen den frist
som følger av § 10-26, faller ethvert krav mot fraktføreren bort, med mindre han har handlet
svikaktig.

Nemnda legger til grunn at skriftlig klage ble fremsatt den 4. mai. Klagen var således rettidig.

Bagasjen ble i dette tilfellet utlevert uten klage fra mottakerens side. Min mindre annet blir
sannsynliggjort, anses godset å være utlevert i god stand, jf. foran refererte lovbestemmelse.

Det er i ettertid vanskelig å vite hvor og hvordan bagasjen ble skadet. Skaden kan ha
skjedd før, under eller etter flytransport. Nemnda finner på bakgrunn av de foreliggende
opplysninger ikke sannsynliggjort at bagasjen ikke ble utlevert i god stand.

Nemnda bemerker avslutningsvis at spesialbagasje ikke innebærer at bagasjen blir spesielt
varsomt håndtert. Også spesialbagasje må tåle normal bagasjehåndtering.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Gøril Volden Berg, Widerøes Flyveselskap AS

Olav Grøttland, SAS