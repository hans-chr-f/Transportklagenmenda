Vedtak i Pakkereisenemnda

Sammendrag

Krav om prisavslag grunnet uklar informasjon
om luftkondisjonering og enkel hotellstandard.

Dato
14.11.2016

Saksnummer
2016-00049

Tjenesteytere
TUI Norge AS

Klager har i det vesentlige anført

Klager bestilte en ukes reise med innkvartering i en 1-romsleilighet på Nafsika, Kokkari,
Samos i perioden 17.07.2016 – 24.07.2016.

På Star Tours hjemmeside beskrives hotellet/leiligheten som pene og enkle leiligheter.
Klager var sikker på at det var luftkondisjonering på rommet ut fra teksten på Star Tours
hjemmeside hvor følgende fremgår: «Noen av fasilitetene (f.eks. luftkondisjonering og
WiFi) kan koste ekstra.»

Star Tour har innrømmet pr. e-post at teksten om aircondition kan mistolkes. Klager
har lagt ved utsnitt av e-post fra Star Tour hvor følgende fremgår: «Teksten om
luftkondisjonering og wifi er en standardtekst som står under alle hotellene våre, med
detaljert informasjon for det aktuelle hotellet under fanene. Jeg forstår imidlertid at dette
kan være noe misvisende dersom man leser raskt.» Ut i fra reisevilkårene fremgår det at
enhver informasjon gitt i reklame, brosjyre er gjeldene.

Klager stiller spørsmål om man ved klassifisering SS+ skal godta lukt av innestengthet og
fuktskadet bad. Rommet var glovarmt og både rommet og badet skittent. 

Star Tour på Samos var ikke villig til å hjelpe klager med å bytte hotell uten kostnad, men
kunne flytte til et annet bosted mot å betale 481 euro. Grunnet høy pris fra Star Tour så
valgte klager å booke et nytt hotell på egen hånd til kr. 4.055,30.
Klager er sikker på at Star Tour kommer til å svare at det med luftkondisjonering er en
standard tekst, men Star Tours egne reisekonsulenter i Norge har skrevet til klager per
mail at teksten kan misforståes. 

Klager finner det også litt kritikkverdig, når han som kunde betaler for en ekstra tjeneste
- mat på flyet - og kunder som ikke betaler for det, får den samme tjenesten på flyreisen
til Samos. Flere passasjerer rundt klager fikk mat på flyet selv om de ikke hadde bestilt
eller betalt for dette.

Klager ønsker å få dekket ombookingen til et annet hotell på kr. 4.055.

Det vises for øvrig til klagers brev.

Tjenesteyterne har i det vesentlige anført
Det fremgår under informasjonen på Star Tour.no under rommene ikke hotellet ikke har
aircondition. Her fremgår om følgende: 

«Nedenfor finner du fakta om hotellet. Noen av fasilitetene (f.eks. luftkondisjonering og
WiFi) kan koste ekstra. Under de ulike fanene finner du ytterligere informasjon.»
Under informasjon om rommene fremgår: 
WIFI I ROMMENE   NEI
WIFI I LEILIGHETENE  NEI
LUFTKONDISJONERING     NEI

Star Tours reisekonsulent har skrevet i en e-post til klager at teksten om
luftkondisjonering kan være misvisende dersom man leser raskt.

Hotellet er klassifisert med 2 SS, og er et godt likt hotell. Det scorer 8,5 av 10 på Star
Tours kundescore. Det fremgår av hotellbeskrivelsen at rommene rengjøres 2 dager i
uken. Star Tours guider har kontrollerte hotellet og finner ikke at standarden ligger under
SS.

Klager bekrefter at Star Tour har overført kr. 1.000 til hans konto.

Det vises for øvrig til brev fra Star Tour.

Nemnda bemerker

En pakkereise er mangelfull når den avviker fra det som er avtalt eller forutsatt i 
avtalen, jf. pakkereiseloven § 6-1. Avtalen omfatter pakkereisen slik den fremkommer
av bestilling og bekreftelse, opplysninger inntatt i turarrangørens katalog m.v., jf.
alminnelige vilkår for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes
innen rimelig tid og uten vesentlig ulempe for de reisende, jf. pakkereiseloven § 6-2.
Turarrangøren har etter pakkereiseloven en rett til å avhjelpe mangler. 

Nemnda er enig med klageren i at slik opplysningene på arrangørens hjemmeside
fremkommer, gir de et misvisende bilde.  Det står faktisk: ”Noen av fasilitetene

(for eksempel luftkondisjonering og Wifi) kan koste ekstra”. I virkeligheten finnes
verken   luftkondisjonering eller Wifi på dette hotellet. Etter nemndas syn er det ikke
tilstrekkelig at misvisende opplysninger korrigeres hvis man klikker seg lenger inn på
hotellbeskrivelsen. Klageren har etter dette ikke fått det produktet han betalte for.

Når det gjelder klagen over standard og renhold, stiller nemnda seg noe undrende til at
arrangøren i ettertid bruker en kundeundersøkelse som belegg for at alle rom/leiligheter
til enhver tid er vasket og for øvrig holder en rimelig standard, og at det opplyses at
rommene renholdes to ganger i uken. Nemnda tar det som en selvfølge at rommene
rengjøres mellom gjestene. 

Klageren meldte fra om at han var misfornøyd straks etter ankomst. Han fikk beskjed
om at det ville komme en tilbakemelding i løpet avkort tid.  Det gjorde det ikke, og han
tok derfor ny kontakt.  Deretter ble han lovet tilbakemelding innen kl. 16.00, hvilket ikke
skjedde. Ved fjerde forsøk brukte han en app, hvor han traff en stedlig representant som
etter klagers syn var sterkt uenig med ham, uten en gang å ha inspisert rommet.  Etter
en tids ny venting fikk han et tilbud om et nytt hotellrom som han fant var for dyrt.  Han
fant deretter selv et rimeligere hotell og flyttet dit.

Ut fra det som er fremlagt er nemnda noe i tvil om problemet med dårlig renhold ble tatt
opp i en slik grad at de stedlige representantene oppfattet at klagen også gjaldt dette
forholdet.  Nemnda finner imidlertid uansett at klagebehandlingen i denne saken var
lite heldig.  Etter nemndas syn burde en av de stedlige representantene avtalt tid for å
inspisere rommet.  Når det ikke er gjort, finner nemnda å måtte legge klagerens versjon
til grunn. Klageren flyttet uten å ta rommet i bruk.  Etter en samlet vurdering anbefaler
nemnda at klageren får et prisavslag på 25% av reisens pris, avrundet til kr. 2.500.

Vedtak

Pakkereisenemnda anbefaler at klageren får et prisavslag på 25% av reisens pris,
avrundet til kr. 2.500. Til fradrag kommer det beløpet som allerede er utbetalt.

Vedtaket er enstemmig.