Vedtak i Transportklagenemnda
- Kollektivreiser

Sammendrag

Krav om refusjon av utlegg til tapt kiropraktortime på grunn av forsinkelse

Dato
25.08.2021

Saksnummer
2021-00909

Tjenesteytere
Ruter

Klager har i det vesentlige anført

Klager skulle reise med bussen 4. juni 2021 fra Kampheimveien til Lambertseter senter.
Klager anfører at bussen skulle gå kl. 15:05, men at den var forsinket og ikke kjørte før
kl. 15:37. Opprinnelig ankomsttid var kl. 15:23, men på grunn av forsinkelsen var ikke
bussen fremme før kl. 16:12. Klager skulle rekke en kiropraktortime kl. 15:40, men på
grunn av at bussen var forsinket rakk han ikke timen og måtte betale kr. 500 fordi han
ikke møtte opp/for sent oppmøte. 

Klager anfører at Ruter ikke meldte ifra i appen om denne forsinkelsen, slik at klager
ikke ble informert om at bussen var forsinket. Klager mener Ruter ikke har gitt noen god
grunn til hvorfor forsinkelsen oppstod eller hvorfor de ikke meldte ifra i appen om en så
stor forsinkelse. 

Ruter nekter å refundere en tapt time hos kiropraktor til kr. 500. Årsaken til at klager
ikke rakk timen var på grunn av forsinkelsen og mangel på informasjon om forsinkelsen.
Klager finner det uaktuelt at Ruter sin reisegaranti ved forsinkelse ikke dekker erstatning
for tapt kiropraktortime når klager beregnet såpass god margin for reisen. 

Klager krever refusjon for tapt kiropraktortime på kr. 500.

Tjenesteyterne har i det vesentlige anført
Ruter viser til henvendelse fra klager vedrørende krav om refusjon av utgift til ubenyttet
kiropraktortime. 

I Ruters reisegaranti er det utlegg til drosje og kilometergodtgjørelse som refunderes. Av
den grunn har Ruter avslått krav om dekning av tapt kiroptaktortime. 

Ruter kan på bakgrunn av dette ikke etterkomme krav om å dekke klagers
kiropraktortime.

Nemnda bemerker

Klager krever refusjon av betaling for en kiropraktortime han ikke rakk på grunn av
forsinkelser på bussen. 

Det følger av Ruters reisegaranti at det ved forsinkelser på visse vilkår gis rett til refusjon
av utgifter til alternative reisemåter. Garantien omfatter imidlertid ikke følgeskader som
for eksempel at man «ikke rekker tannlegetime, forretningsavtale eller en flyavgang».

Nemnda kan på denne bakgrunn ikke anbefale at klager får refundert utgiften til
ubenyttet kiropraktortime.

Vedtak

Transportklagenemnda finner ikke å kunne anbefale at klager gis medhold.