Vedtak i Pakkereisenemnda

Sammendrag

Krav om full refusjon ved kansellering grunnet
karanteneregler ved innreise til Østerrike.

Dato
28.04.2022

Saksnummer
2022-00243

Tjenesteytere
STS Alpereiser

Klager har i det vesentlige anført

Klager bestilte en pakkereise for en person med del i dobbeltrom på Hotel Eden Rock
som deltaker på en gruppereise med OTS - Oslo Tekniker Samfund med ca. 90 personer
til Bad Gastein, Østerrike i perioden 29.01.022 - 05.02.2022. Totalpris 8 000 kroner. 

Det fremgår av bekreftelsen på reisen at klager bestilte sin reise 10. desember 2021.
Klager avbestilte reisen 14. januar 2022 da Østerrike fra og med 25. desember 2021
krevde at tilreisende måtte ha fått 3 vaksinedoser dersom man skulle være fritatt for
karantene ved innreise. Klager hadde kun fått 1 vaksinedose. Den 24. januar 2022 endret
Østerrike sine karanteneregler til krav om kun 2 vaksinedoser, imidlertid hadde klager da
allerede avbestilt sin reise.

Den 29. november 2021 stilte representanten fra Oslo Tekniker Samfund spørsmål til STS
Alpereiser om hva som ville skje dersom Østerrike innførte karantene. Klager anfører at
de fikk til svar at dersom turen ble forhindret pga. karanteregler skulle de få ombestille
eller avbestille. Klager har tolket dette som om hun kunne få avbestille med full refusjon,
men har i etterkant fått til svar at dette ikke stemte. Klager mener STS Alpereiser kunne
spesifisert dette mer nøyaktig. 

Følgende fremgår av e-postkorrespondansen mellom arrangøren av gruppereisen, Oslo
Tekniker Samfund og studentweeks@alperesor.se den 29. november 2021 kl. 20:08 i
forbindelse med Konferanseresa Alperna:

"2. Dersom Østerrike stiller krav til karantene ved innreise, vil dette være grunn for
ombooking? Hva er evt. lengden på karantenekrav som kan påvirke vår bestilling? (Ingen
ønsker å dra til Østerrike for å sitte på hotellet). Det finnes ingen definerad läng på
karantän som gäller för att man skal ha möjlighet att avboka resan utan det som gäller är
att syftet med resan påvärkas, det vil säga att er möjlighet till att åka skidor påverkas, så
kommer vi at ställa in resan och ni kommer få möjlighet att boka om eller boka av resan.
Det har aldrig funnits någon kortare karantän än 5 dagar så härlångt då en karantän på
t.ex. 12 timmar inte hinner visa om en person är sjuk eller inte. Och en karantän på på 5
dagar innebär givetvis att resan ställs in från vår sida!"

Klagers krav: Full refusjon av reisens pris, totalt 8 000 kroner.

Klager har søkt forsikringsselskap om dekning/erstatning. Klager har ikke blitt tilkjent
dekning/erstatning.

Det vises for øvrig til korrespondanse fra klager.

Tjenesteyterne har i det vesentlige anført
STS Alpereiser anfører at de alltid følger pakkereiseloven, noe de også har gjort i denne
saken. Klager har selv valgt å avbestille sin reise den 14. januar 2022 og STS Alpereiser
har tilbudt en refusjon på 40 % av reisens pris, noe de anfører er helt i henhold til
reisevilkårene.

STS Alpereiser har ikke hatt noen grunn til å kansellere reisen da deres reiser kunne
gjennomføres som planlagt. Det var ved reisetidspunktet ingen restriksjoner eller
fraråding av reiser som ga rett til fri avbestilling.

Reisearrangøren anfører at det er opp til hver enkelte reisende å ha korrekt
reisedokumentasjon som vaksinepass, vanlig pass etc. Dette ansvaret ligger ikke på STS
Alpereiser som reisearrangør. Dersom klager selv velger å avbestille, gjelder ordinære
reisevilkår. Klager har henvist til krav om 3 vaksinedoser ved innreise til Østerrike, mens
det på avreisedagen gjaldt 2 vaksinedoser i tillegg til negativ PCR-test.

STS Alpereiser avviser klagers krav om refusjon av 100 % av reisens pris, men står fast
ved tilbudet om refusjon av 40 % av reisen pris.

Det vises for øvrig til korrespondanse fra STS Alpereiser.

Nemnda bemerker

Klager bestilte en pakkereise for en person med del i dobbeltrom på Hotel Eden Rock
som deltaker på en gruppereise med OTS - Oslo Tekniker Samfund med ca. 90 personer
til Bad Gastein, Østerrike i perioden 29.01.022 - 05.02.2022. Totalpris 8 000 kroner.

Klager avbestilte reisen 14. januar 2022 da Østerrike fra og med 25. desember 2021
krevde at tilreisende måtte ha fått 3 vaksinedoser dersom man skulle være fritatt for
karantene ved innreise. Klager hadde kun fått 1 vaksinedose.

Klager har anført at STS ved sin e-post av 29. november 2021 ga feilaktig informasjon.
Det følger av denne at " Det finnes ingen definerad läng på karantän som gäller för
att man skal ha möjlighet att avboka resan utan det som gäller är att syftet med resan
påvärkas, det vil säga att er möjlighet till att åka skidor påverkas, så kommer vi at ställa in
resan och ni kommer få möjlighet att boka om eller boka av resan." Pakkereisenemnda
vurderer at informasjonen er i tråd med pakkereiseloven § 22 om at gebyrfri avbestilling
gjelder dersom omstendigheter påvirker gjennomføringen av reisen. I dette mener
nemnda feks at Østerrike ble lukket ned, noe som har vært vanlig i perioder gjennom
pandemien. Nemnda mener at STS ikke har forledet klager ved denne informasjonen. 

Ved reisetidspunktet gjaldt det ingen restriksjoner eller fraråding av reiser som ga rett
til gebyrfri avbestilling etter pakkereiseloven § 22. Det er den enkelte reisende som
selv må ta ansvar for korrekt reisedokumentasjon som vaksinepass, vanlig pass etc.
Dette ansvaret ligger ikke på STS Alpereiser som reisearrangør. Når klager selv valgte å
avbestille, gjelder ordinære reisevilkår. STS Alpereiser har tilbudt en refusjon på 40 % av
reisens pris noe som følger av reisevilkårene. Pakkereisenemnda anbefaler at arrangør
refunderer 40 % av reisens pris.

Vedtak

Pakkereisenemnda anbefaler at klager ikke gis medhold.