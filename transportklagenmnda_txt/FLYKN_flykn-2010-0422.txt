Vedtak i Transportklagenemnda - Fly

Sammendrag

Krav om erstatning som følge av ruteendring.

Dato
30.06.2011

Saksnummer
422/10F

Tjenesteyter
Travelpartner

Krav om erstatning som følge av ruteendring.

Klager har i det vesentlige anført:

Klager skulle reise fra Oslo til Phuket via Stockholm og Kuala Lumpur den 20. november 2009
med SK864 / MH91 / MH768.

Han bestilte reisen på Travelpartners internett side den 4. juni 2009.

Den 11. juni fikk klager en e-post fra Travelpartner med en tid endring mellom Oslo og
Stockholm. Denne endringen ble bekreftet på nytt per e-post den 12. juni.

Dette var siste gang klager hørte fra reisebyrået frem til avreise.

Overraskelsen var derfor stor da klager ankom Stockholm den 20. november og han fikk
beskjed om at Malaysia Airlines sluttet å fly fra Stockholm for over to måneder siden. Klager
ble booket om dagen etter via Frankfurt.

Om bord på flyet fra Frankfurt til Kuala Lumpur fikk klager og hans familie seter hvor lyset ikke
kunne slåes av, de hadde derfor problemer med å sove.

Da de skulle sjekke inn på flyet fra Kuala Lumpur til Phuket, fikk klager beskjed om at flyet var
fullt, men etter å ha hevet stemmen noe fikk de til slutt være med.

Utreisen ble en stor påkjenning for klager og hans familie. De ankom Phuket et døgn forsinket
meget slitne og med ekstra utgifter.

Klager forstår ikke hvorfor de ikke ble informert om ruteendringen før avreise.

Han krever standardkompensasjon på EUR 600 per person, samt dekket hotell- og
matutgifter, totalt NOK 22 883.

Det vises for øvrig til klagers brev.

Travelpartner har i det vesentlige anført:

Den 21. august sendte Travelpartner en e-post til Malaysia Airlines i Stockholm og ba de
kontakte klager og tilby en alternativ rute som følge av kansellering av MH91.

Dette ble gjort etter instruksjon fra flyselskapet på grunn av nedlagt rute mellom Stockholm
og Kuala Lumpur, og flyselskapet måtte selv skrive om billetten.

For å være sikker på at klager fikk den nødvendige informasjonen ringte Travelpartner til
Malaysia Airlines i Stockholm den 5. oktober for å sjekke at alt var i orden. De fikk bekreftet at
klager var booket om og at ny bekreftelse var sendt de reisende. Travelpartner trodde derfor
at Malaysia Airlines hadde gitt klager beskjed om ruteendringen.

På grunnlag av dette kan Travelpartner dessverre ikke imøtekomme klagers krav, og mener
det er flyselskapet som må dekke erstatningskravet.

Malaysia Airlines har ikke uttalt seg til nemnda, men har til klager i det vesentlige
anført:

Denne reservasjonen ble gjort via et reisebyrå, Travelpartner.

Da MH91 ble kansellert fikk Travelpartner beskjed om dette, og er ansvarlig for å gi beskjed til
de reisende.

På grunnlag av dette kan ikke Malaysia Airlines imøtekomme klagers krav, men ønsker av god
vilje å refundere halve beløpet klager hadde i hotell- og matutgifter, MYR 920.

Nemnda bemerker:

Nemnda har ved vurderingen av saken delt seg i et flertall og et mindretall.

Nemndas flertall, samtlige medlemmer med unntak av representant for flyselskapene
Linda Olsen, legger til grunn at klagers utreise ble innstilt som følge av en ruteendring,
og at avreisen ble fremskyndet med over 8 timer. Flertallet viser i denne forbindelse
til EU forordning 261/2004 artikkel 2 l) der « innstilt flygning « er definert som « en
planlagt flygning som ikke gjennomføres og som det var minst én reservasjon på «.

Flertallet bemerker videre:

Ved kjøp/bestilling av en flybillett inngås avtale om transport over en bestemt strekning til en
bestemt tid. Bestillingen gir begge parter plikter og rettigheter. Den reisende plikter bl.a. å
betale avtalt beløp, og har som gjenytelse rett til transport på den aktuelle strekning til den
avtalte tid. Flyselskapet har rett til betaling og plikt til å transportere den reisende som avtalt.

Fra tid til annen blir en avgang forsinket eller må kanselleres/innstilles. Konsekvensene
av dette er regulert i forskjellige bestemmelser inntatt i lover, konvensjoner m.v., bl.a.
luftfartsloven og EU forordning 261/2004. «Innstilt flygning» er i henhold til forordningen
artikkel 2 l) «en planlagt flygning som ikke gjennomføres og som det var minst én reservasjon
på». En ruteendring/nedleggelse av en rute medfører således «innstilling» dersom det er solgt
minst en billett til den planlagte flygning.

Klager hadde billetter til flygning med Malaysia Airlines fra Stockholm til Kuala Lumpur den
20. november 2010. Ruten ble nedlagt, og Malaysia Airlines kansellerte denne flygningen.
Informasjonen om kanselleringen ble gitt til selger av reisen, Travelpartner, mer enn to uker
før avgang. Kanselleringen gir da ikke rett til standarderstatning fra flyselskapet i henhold til
EU forordning 261/2004, jf forordningen artikkel 5 c) i). Forordningen begrenser imidlertid ikke
den reisendes rett til erstatning på annet grunnlag, jf artikkel 12.

Nemndas mindretall, Linda Olsen, bemerker:

Ruteendringer oppstår som et resultat av at man introduserer nye destinasjoner, ruter eller
bedre avgang og landingstider i ruteprogrammet. Vi opplever også at flyplassene, som vi
søker om slot tider til, endrer slottiden etter at ruteprogrammet er satt opp og offentliggjort.
Fra tid til annen blir en avgang forsinket eller må kanselleres/innstilles kort tid før avgang.
Konsekvensene av dette er regulert i forskjellige bestemmelser inntatt i lover, konvensjoner,
bl.a. luftfartsloven og EU forordning 261/2004.

En ruteendring er en endring av flytider for en rekke fremtidige flyvninger. Selv om en endring
vil kunne innebære at en kommer senere avgårde enn forutsatt, er en ruteendring etter
mindretallets vurdering ingen «forsinkelse» eller «innstilling». Forsinkelse/innstilling referer
seg til en bestemt flyvning, mens en ruteendring referer seg til en rekke fremtidige flyvninger.

Det finnes altså 3 former for uregelmessigheter; kansellering, forsinkelse og ruteendring.
Det er kun de to første som er regulert av henholdsvis EU forordning 621/2004 og
Montrealkonvensjonen. EU forordning 261/2004 har ingen bestemmelser om konsekvensen
av ruteendringer.

En samlet nemnd legger på bakgrunn av de foreliggende opplysninger til grunn at klager ikke
ble informert om endringen. Travelpartner anfører at dette er Malaysia Airlines feil, mens
Malaysia Airlines anfører at dette et Travelpartners feil. Nemnda tar ikke stilling til uenigheten
mellom selgeren/agenten og flyselskapet. Klager har kjøpt billettene gjennom Travelpartner,
og Travelpartner har da etter nemndas vurdering et selvstendig ansvar til å informere om
endringer/forsikre seg om at slik informasjon er mottatt. Det gjorde ikke Travelparter i denne
saken, og Travelpartner plikter da å erstatte klager de utgifter han ble påført som følge av
informasjonssvikten. Nemnda anbefaler at Travelpartner erstatter klagers utgifter i Stockholm
på til sammen SEK 3156 samt ubenyttet hotellrom i Phuket med THB 3060. Til fradrag går
eventuell utbetaling fra Malaysia Airlines.

Vedtak:

Flyklagenemnda anbefaler at Travelpartner erstatter klagers utgifter i Stockholm på til
sammen SEK 3156 og utgifter til ubenyttet hotellrom i Phuket med THB 3060. Til fradrag går
eventuell utbetaling fra Malaysia Airlines.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Pål Martin Andersen, Forbrukerombudet

Linda Olsen, Norwegian Air Shuttle ASA

Edith Lundem Jakobsen, Lufthansa German Airlines