Vedtak i Transportklagenemnda - Fly

Sammendrag

Krav om refusjon av billetter og ekstrakostnader grunnet kansellering/ruteendring.

Dato
24.08.2020

Saksnummer
2019-04190

Tjenesteytere
Kiwi.com
Ryanair

Klager har i det vesentlige anført

Klager med reisefølge (til sammen fem personer) hadde bestilt flybilletter til Palma
for reise den 27. september-6. oktober 2019. Flybillettene ble kjøpt på Kiwi.com. Det
opererende flyselskap for flyvningene var Ryanair.

For hjemreisen den 6. oktober 2019 var reiseruten Palma-Stansted-Oslo med
FR1203 på første etappen og FR1394 på andre etappen. Klager mottok den 1. juli
2019 melding fra Kiwi.com om endring på flynummer FR1394 Stansted-Oslo den 6.
oktober.  Ruteendringen ville medføre at de ikke ville rekke flyet sett hen til planlagt
ankomsttidspunkt for det første flyet (FR1203 Palma-Stansted).  

Klager anfører at i henhold til EU-forordning har en rett til full refusjon av billetten
ved kansellering, og også for flyvninger som vil miste sin mening som en følge av
kanselleringen. Klager tok kontakt med Kiwi.com, men mottok kun 2895 NOK i refusjon
for de to flyvningene. Dette er under halve kostnadene for de to flyvningene. Klager har
spurt Kiwi.com hvorfor. Ryanair har kun skyldt på sin policy.

Det er fremsatt krav om refusjon av 6676 NOK for kansellert fly minus mottatt erstatning
på 2895 NOK, altså 3781 NOK. I tillegg kreves det dekket ekstrakostnader til alternativt
fly. Dette kostet 12426 NOK.

Tjenesteyterne har i det vesentlige anført
Kiwi.com har ikke fremmet tilsvar for nemnda.

Flyselskapet Ryanair har på sin side kort oppsummert anført følgende:

Ryanair beklager at kundene ikke boardet FR1203 fra Palma til London. Flyvningen ble
16 minutter forsinket. Ifølge Ryanair sine systemer boardet ikke passasjerene flyvningen.
Ryanair viser til sine vilkår som klager må akseptere under bookingen. Det står her
tydelig at Ryanair ikke tilbyr overføring av passasjerer eller deres bagasje til andre
flyvninger, selv om flyvningene er operert av Ryanair. Det er hver kundes ansvar å
besørge god nok tid på flyplassen til å rekke deres neste flyvning.

Klager har ikke rett på standarderstatning, da årsaken til at de ikke boardet flyvningen er
utenfor Ryanair sin kontroll.

Ryanair bemerker at ruteendringen i dette tilfellet ble sendt passasjerene på e-post og
SMS den 1. juli 2019 og 5. juli 2019, mer enn tre måneder før planlagt avgangstid. Klager
fikk da beskjed om EU261. E-posten inneholdt linker for å akseptere ruteendringen, søke
om refusjon og kontaktdetaljer til deres reservasjonsavdeling.

Klager valgte å ikke akseptere endringen og søkte om refusjon. Dette ble gjennomført 8.
juli 2019.

Nemnda bemerker

En ruteendring innebærer kansellering av en avtalt flyvning. Kansellering gir rett til
standarderstatning etter EU-forordning 261/2004 artikkel 5 jf. artikkel 7, med mindre
flyselskapet har informert om endringen minst to uker før planlagt avgangstid. I dette
tilfellet ble klager informert om endringen i juli 2019, som var mer enn to uker før
avreise. Ruteendringen/kanselleringen gir følgelig ingen rett til standarderstatning.

Ved kansellering har passasjerene valget mellom refusjon av hele billettprisen eller
omruting snarest mulig på tilsvarende transportvilkår.

Det fremgår av sakens opplysninger at klager ble tilbudt omruting som ville medføre
en reisetid på bortimot et døgn. Dette passet ikke for klager, da de måtte rekke jobb
og skole. Klager søkte derfor om refusjon av billettene. EU-forordning 261/2004 gir
kun rett til ett av alternativene, omruting eller refusjon. I og med at klager mottok
omrutingstilbud, men valgte refusjon, finner ikke nemnda at klager kan kreve erstatning
for ekstrakostnader til nye hjemreisebilletter med et annet flyselskap i henhold til
EU-forordning 261/2004. Da kanselleringen skjedde flere måneder før avgang finner
nemnda heller ikke at klager har rett på erstatning for utgiften på annet grunnlag.

Retten til refusjon ved kansellering gjelder hele billetten. Nemndas flertall,
forbrukerrepresentantene og nemndsleder, viser til at klagers billetter har ett
bookingnummer, og flertallet anser dette som en gjennomgående billett. Det er ikke
gitt tilstrekkelig informasjon om at det eventuelt ikke er tale om gjennomgående billett.
Reisebyrået må bære risikoen for det, da forbruker hele tiden har forholdt seg til
reisebyrået og har fått delvis refusjon derfra. I og med at kanselleringen av den siste
etappen innebar at den første etappen av reisen ikke ville ha noen aktualitet for klager,
mener flertallet at hele hjemreisen må refunderes.

Mindretallet, flyselskapenes representanter, mener at det ikke er en gjennomgående
billett, og klager derfor ikke har krav på ytterligere refusjon.

Kiwi.com har ikke levert tilsvar til nemnda. Klager har opplyst at Kiwi.com kun har
refundert halve billettprisen, det vil si 2 895 kroner. Totalt var billettprisen 6 676 NOK.
Fratrukket mottatt erstatning på 2 895 NOK, gjenstår det altså 3 781 NOK.

Nemnda anbefaler etter dette at Kiwi.com refunderer den resterende del av billettprisen
på kroner 3 781 til klager.

Vedtak

Transportklagenemnda - fly anbefaler at Kiwi.com utbetaler NOK 3 781 til klager.