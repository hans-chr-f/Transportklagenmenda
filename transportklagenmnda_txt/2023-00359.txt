Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
31.05.2024

Saksnummer
2023-04059

Tjenesteytere
Widerøe

Klager har i det vesentlige anført

Klager skulle reise med Widerøe WF155 den 23. november fra Oslo til Sogndal. Klager sin
flyvning ble kansellert da flyet ikke klarte å lande i Sogndal.

Klager ble omrutet til WF0144 fra Bergen til Sogndal den 24. november 2023. 

Klager viser til at Widerøe i sin kommunikasjon med klager påstår at flyet ikke kunne
gå ned på grunn av kraftig vind og glatt bane. Klager fikk imidlertid informasjon på
flyplassen om at flyet ikke kunne lande på grunn av sterk vind og at flyet ikke hadde
kontakt med vindmålere på bakken. Klager mener derfor at det var teknisk feil som var
grunnen til kanselleringen. 

Klager krever standarderstatning.

Tjenesteyterne har i det vesentlige anført
Klagen gjelder WF155 fra Oslo til Sogndal den 23. november 2023. 

Passasjeren har en reise fra Oslo til Sogndal, men flyet kommer seg ikke ned i Sogndal på
grunn av sterk vind og fortsatte derfor til Bergen. Passasjeren fikk ombooking til neste
dag, samt forpleining. Slike værforhold kan ikke våre maskiner operere i, og derfor velger
vi å avbryte landingen. Widerøe mener at kunden ikke har krav på kompensasjon, da
slike værforhold er utenfor Widerøes kontroll. 

METAR i perioden 16:20 til 18:50 viser sterk vind, langt over Widerøe sine begrensninger.
Vennligst se vedlagt dokumentasjon for dokumentasjon på værforhold.

Widerøe kan ikke imøtekomme klagers krav.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at kanselleringen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande/ta av, ved at
det oppstår overbelastning på flyplassen eller lignende, kan være en ekstraordinær
omstendighet i forordningens forstand som medfører at den reisende ikke har krav
på erstatning. Dette må vurderes konkret. Det er flyselskapet som må godtgjøre at det
foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå forsinkelsen.

Nemnda er, basert på innsendt dokumentasjon, av den oppfatning at det forelå
ekstraordinære omstendigheter i form av sterk vind i tidsrommet klagers flyvning skulle
lande i Sogndal, og finner det godtgjort at dette førte til at flyet ikke kunne lande. De
ekstraordinære omstendighetene kunne ikke vært unngått selv om alle rimelige tiltak var
truffet. Klager ble omrutet til flyvning morgenen dagen etter den 24. november. Nemnda
er følgelig av den oppfatning at klager ikke har krav på standarderstatning.

Vedtak

Transportklagenemnda kan ikke anbefale at klager gis medhold.