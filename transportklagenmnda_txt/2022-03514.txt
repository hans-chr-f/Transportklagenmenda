Vedtak i Pakkereisenemnda

Sammendrag

Krav om refusjon av depositumet grunnet uklare betalingspåminnelser.

Dato
09.03.2023

Saksnummer
2022-03514

Tjenesteytere
TUI Norge AS
Norwegian Air Shuttle

Klager har i det vesentlige anført

Klagen gjelder en pakkereise med rutefly for to voksne og et spedbarn med innkvartering
i en 2-romsleilighet med markterrasse på TUI Blue Nausicaa Beach med all inclusive,
Fig Tree Bay, Kypros i perioden 20.08.2022 - 30.08.2022. Totalpris 27 000. Klager betalte
depositum på 4 000 kroner og et kortgebyr på 18 kroner.

Klager skriver at familieferien ble kansellert av TUI grunnet manglende betaling av
sluttbetalingen, og at han ikke har fått refundert depositumet på 4 018 da han fikk dette
i avbestillingsgebyr. Klager mener datoen for betalingsfristen av sluttbetalingen burde
fremgått av de to purringene han mottok fra TUI. 

Da klager bestilte ferien, betalte de depositumet og mottok en betalingslenke. Klager
skriver at det ikke stod noen betalingsfrist i betalingslenke, og klager trodde de kunne
betale senere slik som f.eks. via Klarna. Klager reiste til utlandet og hadde planlagt å
betale restbeløpet når han kom tilbake til Norge. I en av e-postene står det: «Betalingen
forfaller om noen dager». Klager mener det burde stått «Betalingen forfaller denne
datoen, etter dette avbestilles reisen». Klager mener e-posten fra TUI var tvetydig og
at kommunikasjonen var elendig, spesielt når konsekvensen var at reisen plutselig ble
kansellert, de ble ilagt gebyr og ferien med barn ble ødelagt.

Klagers krav: 4 018 kroner

Det vises for øvrig til korrespondanse fra klager.

Tjenesteyterne har i det vesentlige anført
Klager har bestilt en pakkereise med rutefly med TUI. Umiddelbart etter bestilling
av reisen fikk klager tilsendt en bekreftelse på avtalen per e-post. TUI har sendt
en kopi til nemnda. Med gult har TUI markert hvor betalingsinformasjonen er
oppført og betalingsreglene i forbindelse med bestilling av rutefly. De samme
betalingsopplysningene fremkom under bestillingsdialogen på tui.no da klager bestilte
reisen 11. juli 2022. Klageren fikk valget mellom å betale hele beløpet på en gang eller
betale et depositum på bestillingsdatoen den 11. juli, etterfulgt av en sluttbetaling
noen dager etter, den 16. juli, da avgangen den 20. august 2022 var umiddelbart nært
forestående. TUI mener klager dermed ble informert om betalingsbetingelsene for
reisen i en klar og forståelig måte jf. pakkereiseloven § 9, d.

På klagers bestillingsbekreftelse fremgår følgende: 
Betalingsinformasjon
Depositum NOK 4 000 betales innen 11.07.2022
Sluttbetaling NOK 23 612 betales innen 16.07.2022

Den 13. juli 2022 mottok klager e-post fra TUI med påminnelse om at restbeløpet
skal betales innen få dager. TUI anser det ikke som en mangel at det ikke fremkom
en presis betalingsfrist i denne e-posten, da betalingsbetingelser og datoer fremgikk i
bestillingsbekreftelsen, som klageren mottok umiddelbart etter bestilling av reisen.

Da klager fortsatt ikke hadde betalt restbeløpet, ble reisen kansellert av TUI den 4.
august 2022, 17 dager før avreise. 

Ved bestilling av reisen er den reisende forpliktet til å lese TUIs reisevilkår. Det fremgår
av avtalebekreftelsen at «Manglende betaling ved forfall medfører kansellering".
Dette fremgår av TUIs reisevilkår pkt. 7.2 Kundens plikter, a) Betaling: «Kunden plikter
å betale det avtalte vederlag innen den frist som er fastsatt i vilkårene. Vesentlig
betalingsmislighold gir arrangøren rett til å annullere bestillingen”. 

TUI anser ikke at avbestillingsgebyret på 4 000 kroner, som tilsvarer innbetalt depositum,
er urimelig, gitt at klager ikke betalte restbeløpet 17 dager før avgang, den 4 august som
er den dagen TUI kansellerte klagers reise. 

Ruteflybilletter med Norwegian refunderes ikke.

Det vises for øvrig til korrespondanse fra TUI Norge AS.

Nemnda bemerker

Klagen gjelder en pakkereise med rutefly for to voksne og et spedbarn med innkvartering
i en 2-romsleilighet med markterrasse på TUI Blue Nausicaa Beach med all inclusive,
Fig Tree Bay, Kypros i perioden 20.08.2022 - 30.08.2022. Totalpris 27 000. Klager betalte
depositum på 4 000 kroner og et kortgebyr på 18 kroner.

Klageren fikk valget mellom å betale hele beløpet på en gang eller betale et depositum
på bestillingsdatoen den 11. juli, etterfulgt av en sluttbetaling som forfalt noen
dager senere den 16. juli. Klager innbetalte ikke restbeløpet innen forfallsdato
og TUI kansellerte reisen pga. manglende betaling den 4. august. På klagers
bestillingsbekreftelse fremgår følgende: 
Betalingsinformasjon
Depositum NOK 4 000 betales innen 11.07.2022
Sluttbetaling NOK 23 612 betales innen 16.07.2022

Ved bestilling av reisen er klager forpliktet til å lese TUIs reisevilkår. Det fremgår av
avtalebekreftelsen at «Manglende betaling ved forfall medfører kansellering". Dette
fremgår av TUIs reisevilkår pkt. 7.2 Kundens plikter, a) Betaling: «Kunden plikter
å betale det avtalte vederlag innen den frist som er fastsatt i vilkårene. Vesentlig
betalingsmislighold gir arrangøren rett til å annullere bestillingen”. 

Slik nemnda vurderer avtalen mellom partene har klager fått god nok informasjon
om betalingstidspunkt og konsekvens av manglende betaling. Nemnda mener videre
at avbestillingsgebyret på 4 000 kroner er et rimelig beløp særlig sett hen til at reisen
inkluderte rutefly. Pakkereisenemnda anbefaler at klager ikke gis medhold.

Vedtak

Pakkereisenemnda anbefaler at klager ikke gis medhold.