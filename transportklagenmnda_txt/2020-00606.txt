Vedtak i Transportklagenemnda - Fly

Sammendrag

Krav om refusjon av flybilletter grunnet nektet ombordstigning.

Dato
10.11.2020

Saksnummer
2020-00606

Tjenesteytere
Norwegian Air Shuttle

Klager har i det vesentlige anført

Klager (to personer) skulle reise fra Oslo til Trondheim den 14. februar 2020 med DY758
kl 15.40. De sjekket inn kl 15.00, men fikk det ikke til. Klager ba om hjelp i skranken og
fikk beskjed om at de var for sent ute, da seneste innsjekk var en time før avgang. Klager
har senere funnet ut at man senest kan sjekke inn 30 minutter før. Klager stiller seg
undrende til motstridende informasjon. 

Klager måtte kjøpe nye billetter med annet selskap. Hun krever refusjon av ubenyttede
billetter. 

Det vises for øvrig til klagers brev.

Tjenesteyterne har i det vesentlige anført
Innsjekk for innenlandsreiser i Norge åpner to timer før avgang og stenger 30 minutter
før avgang, dette kommer frem av Norwegians regler og vilkår som klager krysset av for
å ha lest og forstått ved bestilling av reisen. Sjekk-inn stenger automatisk, og det er ikke
noe innsjekkingspersonalet kan gjøre for å overstyre dette. 

Hver passasjer er ansvarlig for å møte til innsjekk og ved gate i tide. Klager med følge
møtte til innsjekk for sent og ble av den grunn nektet å sjekke inn. Det er ikke registrert
noe på denne avgangen som tilsier at klager med følge ble nektet ombordstigning av
andre årsaker. DY758 tok av og landet etter rutetabellen. 

Norwegian kan ikke imøtekomme klagers krav.

Nemnda bemerker

I henhold til Norwegians nettsider må man være ferdig innsjekket på reiser innenlands
senest 30 minutter før avgang.  

Klager anfører at hun møtte på flyplassen innen fristen, men at innsjekkingsautomatene
ikke fungerte. Hun mistet flyet sitt og måtte betale for nye billetter med annet selskap.  

Norwegian Air Shuttle anfører at det ikke var noe som skulle tilsi at klager ble nektet å
sjekke inn av andre årsaker enn at hun kom for sent. Flyselskapet har videre fremlagt
dokumentasjon på at flyet tok av etter rutetabellen.  

Nemnda mener at spørsmålet om hva som faktisk skjedde er et bevisspørsmål som ikke
egner seg til behandling i nemnda. Saken avvises, jf. transportklagenemndforskriften §
6-2 d.

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Saken avvises jf. transportklagenemndforskriften § 6-2 d.