Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
12.02.2016

Saksnummer
0420/15F

Tjenesteyter
Türkish Airlines

Krav om standarderstatning grunnet forsinkelse.

Klager har i det vesentlige anført:

Klager skulle reise fra Dhaka til Oslo via Istanbul den 1. desember 2014. Hun hadde separat
billett med SAS videre til Stavanger.

TK713 fra Dhaka til Istanbul ble omtrent syv timer forsinket. Klager ble tilbudt hotell i
Istanbul og omruting dagen etter, men hun foretrakk å bli ombooket via København til Oslo
for å komme tidligere hjem. Klager tok inn på hotell i København, og hun booket selv om
strekningen Oslo-Stavanger. Hun mener Türkish Airlines bør dekket disse utgiftene. Hun ville
uansett fått dekket hotell i Istanbul, og forsinkelsen gjorde at hun mistet sin videreforbindelse
til Stavanger.

Klager ble ikke tilbudt mat eller drikke på flyplassen. Hun ankom Stavanger 13 timer senere
enn opprinnelig ankomsttid, 7 timer tidligere enn om hun hadde akseptert ombooking og
overnatting i Istanbul.

Klager krever standarderstatning 600 euro, samt refusjon av utgifter til hotell, gebyr
ombooking Oslo - Stavanger, telefon, mat og drikke, til sammen kroner 8&nbsp;380.

Det vises for øvrig til klagers brev.

Türkish Airlines har i det vesentlige anført:

TK713 ble forsinket som følge av dårlige værforhold. Klager ble ombooket og tilbudt
forpleining i Istanbul. Klager valgte selv å bli booket om via København. Türkish Airlines kan
ikke stå ansvarlig for dette. Det vises til fremlagt utskrift av klagers bookinghistorie.

Türkish Airlines har refundert klagers utgifter til visum, men kan ikke imøtekomme hennes
krav utover dette.

Det vises for øvrig til Türkish Airlines brev.

Nemnda bemerker:

EU-forordning 261/2004 fastsetter felles regler for erstatning og assistanse til passasjerer ved
nektet ombordstigning og ved innstilt eller vesentlig forsinket flygning. Forordningen artikkel
3 angir forordningens virkeområde. Det fremkommer her at forordningen ikke får anvendelse
ved reiser fra en lufthavn som ligger utenfor EU/EØS-området dersom flyselskapet ikke er
hjemmehørende i EU/EØS-området.

Klagen gjelder en forsinkelse fra lufthavn som ligger utenfor EU/EØS-området. Flyselskapet,
Türkish Airlines, er ikke hjemmehørende i EU/EØS-området.

Klager kan følgelig ikke få medhold i sitt krav om standarderstatning etter EU-forordningen.

Türkish Airlines pliktet i henhold til kontrakten å fly klager til Oslo. Türkish Airlines pliktet
videre å tilby mat og forfriskninger som står i rimelig forhold til ventetiden samt hotell.

Türkish Airlines tilbød hotell, mat og flygning neste dag. Klager ønsket ikke dette og valgte
selv å kjøpe alternative billetter. Nemnda oppfatter saken slik at Türkish Airlines var klar over
dette.

Etter nemndas vurdering har ikke Türkish Airlines ansvar for de utgifter klager ble påført til
hotell og mat i København. Nemnda viser til at klager valgte å fravike den løsning Türkish
Airlines tilbød i henhold til kontrakten, og at hun må bære de omkostninger dette valget
påførte henne.

I den utstrekning klager ble påført utgifter til mat og forfriskninger i ventetiden i Istanbul
plikter Türkish Airlines å erstatte disse.

Klager kom forsinket til Oslo og rakk ikke sin videreforbindelse til Stavanger. Hun måtte
kjøpe nye billetter til Stavanger. Türkish Airlines er i henhold til luftfartsloven § 10-20/
Montrealkonvensjonen artikkel 19 ansvarlig for tap som følge av forsinkelse, med mindre
selskapet godtgjør at det har tatt alle forholdsregler som med rimelighet kan kreves for å
unngå tapet, eller dette ikke har vært mulig for dem. Türkish Airlines opplyser at forsinkelsen
skyldes vanskelige værforhold. Detter er ikke nærmere underbygget eller dokumentert.
Nemnda er av den oppfatning at Türkish Airlines ikke har godtgjort at forsinkelsen ikke kunne
vært unngått selv om de hadde tatt alle forholdsregler som med rimelighet kunne kreve av
dem eller dette ikke hadde vært mulig. Türkish Airlines plikter etter nemndas vurdering å
erstatte klagers utgifter til nye billetter.

Vedtak:

Transportklagenemnda-fly anbefaler at Türkish Airlines erstatter klagers utgifter til nye
billetter fra Oslo til Stavanger. Nemnda anbefaler videre at Türkish Airlines erstatter eventuelle
utgifter til mat og forfriskninger i Istanbul. For øvrig finner nemnda ikke å kunne anbefale at
klager gis medhold.

Vedtaket var enstemmig.