Vedtak i Transportklagenemnda - Fly

Sammendrag

Krav om erstatning for ødelagt bagasje i sikkerhetskontrollen.

Dato
15.04.2016

Saksnummer
0838/15F

Tjenesteyter
Avinor

Klager har i det vesentlige anført:

Klager skulle den 11. juni 2015 ut å reise fra Bergen. I sikkerhetskontrollen fikk han ødelagt
sin pc og sine parfymer da de falt fra båndet ned på gulvet like ved sikkerhetsvaktene, før
gjenstandene skulle skannes i røntgenmaskinen.

Sikkerhetsvaktene nektet å skrive rapport om hendelsen. Klagers pc ble ødelagt av parfymesøl
fra ødelagte parfymeflasker.

Klager krever erstatning for ødelagte gjenstander.

Det vises for øvrig til klagers brev.

Avinor har ikke avgitt uttalelse til klager eller til nemnda.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Avinor ved nemndas e-post av 7. august 2015 med frist til 18. september
2015 for eventuelle bemerkninger. I e-posten opplyses det bl.a. om at dersom selskapet ikke
benytter seg av sin rett til å uttale seg, kan nemnda likevel treffe vedtak på grunnlag av de
opplysninger som fremkommer i saken. Det opplyses videre om at uimotsagte påstander fra
en av partene normalt vil bli lagt til grunn som faktum av nemnda.

Avinor har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Nemnda legger på bakgrunn av de foreliggende opplysninger til grunn at klagers PC og
parfymer falt i gulvet i sikkerhetskontrollen. PC-en ble ødelagt.

Klager påstår at sikkerhetspersonalet er skyld i dette. Securitas, som betjener
sikkerhetskontrollen, bestrider dette.

Nemnda er av den oppfatning at det ikke er mulig å avgjøre saken på forsvarlig vis uten at
de involverte avgir muntlig forklaring. Det har ikke nemnda anledning til, da nemnda kun
behandler skriftlige klager. Saken blir etter dette å avvise, jf. transportklagenemndforskriften §
6-2 bokstav c.

Vedtak:

Saken avvises.

Vedtaket var enstemmig.