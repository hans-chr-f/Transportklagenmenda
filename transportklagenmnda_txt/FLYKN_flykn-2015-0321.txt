Vedtak i Transportklagenemnda - Fly

Sammendrag

Krav om refusjon av utgifter grunnet kansellering.

Dato
15.01.2016

Saksnummer
0321/15F

Tjenesteyter
Norwegian Air Shuttle ASA

Krav om refusjon av utgifter grunnet kansellering.

Klager har i det vesentlige anført:

Klager skulle reise fra Trondheim til Oslo den 1. mars 2015 kl. 16:20 med DY763. Halvannen
time før avgang ble flighten innstilt grunnet sykdom blant crew. Klager henvendte seg hos
Norwegian som kun kunne tilby hotell og ombooking til dagen etter. Da klager måtte på jobb
var dette uaktuelt, han booket derfor plass hos SAS med avgang kl. 17:00.

I ettertid vil ikke Norwegian refundere nye billetter med SAS. Dersom klager hadde valgt
forpleining og ombooking til dagen etter ville nok kostnadene blitt omtrent de samme som de
nye billettene. Klager kan ikke forstå hvorfor Norwegian er så lite medgjørlige, og ikke kan vise
sunn fornuft til beste for passasjeren i denne saken.

Klager krever refusjon av utgifter til nye billetter med SAS for to personer.

Det vises for øvrig til klagers brev.

Norwegian har i det vesentlige anført:

DY763 ble kansellert som følge av akutt sykdom blant besetningen, det vises til fremlagt
dokumentasjon. Norwegian hadde ikke tilgjengelig standby crew, og akutt sykdom er ikke noe
flyselskapet kunne ha forutsett eller kontrollert.

Det var ledige plasser på flere av Norwegians fly utover ettermiddagen og kvelden som klager
kunne ha booket seg om til enten via flyselskapets nettside eller per telefon. Klager valgte
i stedet å avbryte reisen og kjøpe ny billett med annet selskap, en unødvendig kostnad da
Norwegian kunne tilby ombooking. Norwegian har refundert klagers ubenyttede flybillett.

I de tilfeller hvor en uregelmessighet er forårsaket av en ekstraordinær omstendighet, er
flyselskapet unntatt fra forpliktelse til å utbetale kompensasjon. I henhold til EU-forordning
261/2004 artikkel 5(3) skal et transporterende flyselskap ikke være pålagt å betale erstatning
i samsvar med artikkel 7, dersom det kan godtgjøre at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.

Omstendigheter som er utenfor flyselskapets kontroll er hendelser som ikke er forårsaket av
en handling eller unnlatelse av flyselskapet.

I henhold til Montrealkonvensjonen artikkel 19 og Luftfartsloven § 10-20, er fraktføreren
ansvarlig for tap som følge av forsinkelse ved lufttransport av passasjerer, reisegods og
gods, med mindre han godtgjør at han selv og hans folk har tatt alle forholdsregler som med
rimelighet kan kreves for å unngå tapet, eller at dette ikke har vært mulig for dem.

Norwegian kan på grunnlag av ovennevnte ikke imøtekomme klagers krav.

Det vises for øvrig til Norwegians brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Sykdom blant besetningen kan være en slik ekstraordinær omstendighet som medfører at
den reisende ikke har krav på erstatning. Sykdom hos personellet oppstår fra tid til annen.
Flyselskapet må være forberedt på dette, og må ha en beredskapsplan for håndtering
av påregnelig sykdom. Sykdom kan likevel oppstå så plutselig eller i et slikt omfang at
flyselskapet ikke har mulighet til å unngå innstilling av en eller flere avganger. Dette må
vurderes konkret.

Nemnda finner på bakgrunn av de foreliggende opplysninger godtgjort at innstillingen
var en følge av akutt sykdom blant besetningen. Nemnda finner det videre godtgjort at
kanselleringen ikke kunne vært unngått selv om alle rimelige tiltak var truffet.

Kanselleringen gir etter dette ikke rett til standarderstatning etter forordningen.

Ved kansellering skal flyselskapet tilby omruting, på tilsvarende transportvilkår, snarest
mulig. Klager har opplyst at han umiddelbart henvendte seg til Norwegian-skranken. Han fikk
opplyst at alle Norwegians avganger var fulle, og at han først kunne få plass neste formiddag.
Norwegian har anført at det var ledig plass på deres avgang kl. 17.00,og at klager hadde
kunnet få plass på denne.

Klager kjøpte billetter med SAS med avgang kl. 17.00.

Nemnda finner det klart at klager ikke ville kjøpt billetter med SAS dersom han hadde fått
beskjed om at han kunne omrutes kostnadsfritt med Norwegian til samme avreisetidspunkt.
Nemnda finner det etter omstendighetene mest sannsynlig at det har oppstått en
misforståelse hos Norwegian.

Nemndas flertall, lederen og forbrukernes representanter, er av den oppfatning
at Norwegian står nærmest til å bære ansvaret for misforståelsen og anbefaler at
Norwegian erstatter klagers merutgift. Ved vurderingen har flertallet sett hen til at
omruting neste formiddag etter omstendighetene ikke ville tilfredsstille kriteriet
«snarest mulig» da kostnadene ved SAS-alternativet ikke ville blitt særlig høyere enn de
Norwegian ville blitt påført til hotell mv. ved omruting neste dag.

Mindretallet, representantene fra flyselskapene, er i utgangspunktet av den oppfatning
at Norwegian tilbød klager ombooking innen rimelig tid på egne avganger dagen etter.
Norwegian har ingen ombookingsavtale med SAS, og kan derfor ikke pålegges og kjøpe
eller dekke utgifter til nye flybilletter med SAS, da omruting med eget selskap var
innenfor rimelighetens grenser. Imidlertid hevder Norwegian i ettertid at kunden
kunne unnlatt å kjøpe billett med SAS da det var ledige plasser med Norwegian til Oslo
samme dag kl. 1520. Norwegian burde derfor ha informert klager om muligheten til å
reise med denne avgangen slik at han ikke behøvde å kjøpe ny billett med SAS.

En samlet nemnd er etter dette av den oppfatning at Norwegian bør erstatte klagers
ekstrautgifter.

Vedtak:

Transportklagenemnda-fly anbefaler at Norwegian erstatter klagers ekstrautgifter.