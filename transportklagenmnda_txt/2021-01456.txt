Vedtak i Transportklagenemnda - Fly

Sammendrag

Krav om standarderstatning for kansellering. Informasjon om
kansellering og omruting gitt samme dag som planlagt avgang.

Dato
17.02.2022

Saksnummer
2021-01456

Tjenesteytere
SAS

Klager har i det vesentlige anført

Klager og hans sønn (totalt to personer) skulle reise med SAS fra Molde til Oslo den 20.
september 2021 (flynummer SK4519). Planlagt avgangstid fra Molde var kl. 09:00, med
planlagt ankomst i Oslo kl. 09:50.

Kl. 05:09 den 20. september fikk klager en melding fra SAS om at flyvningen var
kansellert, og at de jobbet med å booke de om til en annen flyvning. De fikk så melding
kl. 05:30 om at de hadde blitt booket om til en ny avgang via Bergen med avgang kl.
08:55, og ankomst i Oslo kl. 11:20.  Begge meldingene ble lest cirka kl. 06:45. Klager så at
det ville bli vanskelig å rekke en tidligere avreise på så kort varsel. Klagers sønn hadde i
tillegg ørebetennelse, og hadde sannsynligvis fått veldig vondt i ørene av å ta propellfly
via Bergen. Klager prøvde derfor å ringe SAS gjentatte ganger, men fikk bare beskjed om
at kundesenteret var stengt. Klager forsøkte å ringe til flyplassen i Molde. De kunne ikke
hjelpe klager, og han ble henvist til SAS. 

Klager fikk kontakt med SAS en gang mellom kl. 07:00 og 08:00. Han gav da beskjed om
at de ikke kunne benytte ombookingen. Klager spurte videre om de kunne registrere en
søknad om erstatning for kanselleringen. Han ble da henvist til SAS sitt klageskjema på
nett. 

Klager har mottatt e-post fra SAS med varsel om refusjon av de opprinnelige billettene.
Begge billettene ser ut til å være refundert.

Klager har fremmet krav om standarderstatning i henhold til EU-forordning 261/2004.

Tjenesteyterne har i det vesentlige anført

SAS opprettholder sitt avslag på erstatning med henvisning til EU-forordning 261/2004
artikkel 5, bokstav c, punkt iii). Klager ble booket om til flyvninger med avgang og
ankomst innenfor de angitte tidsfrister.

Nemnda bemerker

Klager med reisefølge skulle reise med SK4519 fra Molde til Oslo den 20. september 2021
kl. 09:00 med planlagt ankomst i Oslo kl. 09:50. Det ble sendt ut SMS om kansellering og
ombooking mellom kl. 05:00-05:30 samme dag, hvor de ble omrutet med WF513 med
avgang kl. 08:55, ankomst Bergen kl. 09:55 og videre til Oslo med SK260 kl. 10:30, med
ankomst i Oslo kl. 11:20. 

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5 og 7.

SAS har ikke oppgitt årsaken til kanselleringen overfor nemnda og således ikke godtgjort
at innstillingen skyldtes ekstraordinære omstendigheter.

SAS  har imidlertid påberopt seg forordningens artikkel 5 nr. 1 bokstav c) iii) om at
retten til standarderstatning bortfaller dersom passasjerene opplyses om innstillingen
mindre enn syv dager før opprinnelig planlagt avgang og tilbys omruting slik at de
kan reise høyst én time før opprinnelig planlagt avgang og ankomme det endelige
bestemmelsesstedet senest to timer etter opprinnelig planlagt ankomsttid.  Nemnda
bemerker at denne bestemmelsen også omfatter kansellering meddelt så sent
som under innsjekking eller så lite som 15 minutter før planlagt avgangstid, jf.
forutsetningsvis sakene C-402/07 (Sturgeon m.fl.), C-432/07 (Böck og Lepuschitz),
C-204/08 (Rehder) og FLYKN- 2017-338. 

Klagers nye avgangstid (omrutingstilbudet) var ikke tidligere enn én time før opprinnelig
avgangstid, og ny ankomsttid ville vært under to timer etter opprinnelig ankomsttid.
SAS sendte informasjonen om ny avgangstid cirka tre og en halv time før avgang.
Nemnda har forståelse for at ombookingen med mellomlanding og annen flytype ikke
var gunstig i klagers situasjon, men kan ikke se at dette har rettslig betydning i henhold
til ovennevnte bestemmelse.  Nemnda legger til grunn at det var praktisk mulig for klager
å nå flyvningen. 

Nemnda mener med dette at SAS oppfylte vilkårene i EU-forordning 261/2004 artikkel
5 nr. 1 bokstav c) iii). Det anbefales derfor ikke at klager gis medhold i kravet om
standarderstatning.

Vedrørende refusjon av billettene har klager forklart at det ser ut til at disse er refundert.
Nemnda anbefaler at SAS refunderer billettene fullt ut dersom dette ikke allerede har
blitt gjort, i henhold til EU-forordning 261/2004 artikkel 8. Refusjon kan gis til samme
betalingsmiddel som ble benyttet til å kjøpe billettene.

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Utover at klager har rett på full refusjon av billettene anbefaler Transportklagenemnda at
klager ikke gis medhold.