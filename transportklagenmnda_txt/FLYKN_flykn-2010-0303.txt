Vedtak i Transportklagenemnda - Fly

Sammendrag

Krav om standardkompensasjon på grunn av overbooking.

Dato
15.09.2011

Saksnummer
303/10F

Tjenesteyter
Widerøe's Flyveselskap AS

Krav om standardkompensasjon på grunn av overbooking.

Klager har i det vesentlige anført:

Klager skulle reise fra Tromsø til Lakselv 10. september 2010 kl. 16:30 med WF688. Klager ble
nektet ombordstigning da flyet var overbooket.

Det var i utgangspunktet satt opp et fly som tok 50 passasjerer, men ble senere endret til et fly
som kun tok 39 passasjerer. Klager har fått høre fra flyplasspersonalet at opprinnelig maskin
ble benyttet på en prioritert flygning, der dette flyet hadde teknisk feil. Det var således ikke i
utgangspunktet WE688 som hadde feil.

Klager ble booket om til neste avgang kl. 22:05, og krever standardkompensasjon.

Widerøe har i det vesentlige anført:

WF688 ble overbooket grunnet teknisk feil på den opprinnelige oppsatte maskinen.
Reservemaskinen som var tilgjengelig hadde dessverre ikke like stor kapasitet.

Det utbetales ikke kompensasjon ved denne typen ekstraordinære hendelser.

Widerøe vil dekke reise til flyplass en vei og ber om at klager sender inn antall kilometer og
kontonummer.

Nemnda bemerker:

Widerøe har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Dersom passasjerer nektes ombordstigning mot sin vilje, har passasjeren rett til erstatning
med mindre flyselskapet godtgjør at den nektede ombordstigning skyldes en ekstraordinær
omstendighet som ikke kunne vært unngått selv om alle rimelige tiltak var truffet, jf. EU
forordning 261/2004 artikkel 4 jf. artikkel 7.

Nemnda finner på bakgrunn av de foreliggende opplysninger godtgjort at det oppsto
en uforutsett teknisk feil ved flyet som skulle ha blitt benyttet til flygningen, og at dette
flyet ble byttet ut med et mindre fly. Nemnda viser til Widerøes e-post av 8. juni 2011. I
den foreliggende situasjon kunne Widerøe ha innstilt hele flygningen, uten at de pliktet å
betale erstatning til de reisende, jf. EU forordning 261/2004 artikkel 5. Widerøe valgte en for
passasjerene sett under ett gunstigere løsning. Dette kan ikke utløse erstatningsansvar for de
som var uheldige og ikke kom med det mindre flyet.

Nemnda finner etter dette ikke å kunne anbefale at klager gis medhold.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Linda Olsen, Norwegian Air Shuttle ASA

Edith Lundem Jakobsen, Lufthansa German Airlines