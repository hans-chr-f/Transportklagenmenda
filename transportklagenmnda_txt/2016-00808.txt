Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
23.06.2017

Saksnummer
2016-00808

Tjenesteytere
BMI

Klager har i det vesentlige anført

Klager skulle reise fra Oslo til Aberdeen den 4. september 2016 kl 17.25 med BM1358.
Flyet ble forsinket og tok av omtrent 00.30. I den over syv timer lange ventetiden
ble klager kun tilbudt en matkupong på kroner 100. Det er svært lite man får kjøpt
på Oslo Lufthavn Gardermoen til kroner 100. Klager fikk utdelt et skjema med sine
passasjerrettigheter. 

Da klager ankom Aberdeen var hans innsjekkede bagasje ikke ankommet. 

Klager krever standarderstatning 250 euro i henhold til EU-forordning 261/2004. Videre
krever han kompensasjon for forsinket bagasje. 

Det vises for øvrig til klagers brev.

Tjenesteyterne har i det vesentlige anført
British Midland har ikke avgitt uttalelse til nemnda eller til klager.

Nemnda bemerker

Flyselskapet BMI har tross oppfordring ikke avgitt uttalelse til nemnda i saken. Nemnda
treffer da vedtak på grunnlag av opplysningene som er fremkommet tidligere i saken, jf
transportklagenemndforskriften § 5-3 andre ledd.

Klageren kom ca 7 timer forsinket frem til sitt endelige bestemmelsessted. 

Forsinkelse som medfører at passasjerene kommer mer enn tre timer forsinket frem til
sitt endelige bestemmelsessted, gir rett til standarderstatning med mindre flyselskapet
godtgjør at forsinkelsen skyldtes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning

261/2004 artikkel 5, 6 og 7 samt EU-domstolens avgjørelser i sakene Sturgeon-Condor av
19.11.2009 (C-402/07) og Nelson med flere av 23.10. 2012 (C-581/10). 

Flyselskapet BMI har ikke oppgitt noen årsak til forsinkelsen og kan ikke sies å ha
godtgjort at forsinkelsen skyldtes ekstraordinære omstendigheter som ikke kunne vært
unngått selv om alle rimelige tiltak var truffet. 

Nemnda mener etter dette at klageren har rett til standarderstatning med 250 euro.

Klagerens bagasje kom forsinket frem til Aberdeen.  

Flyselskapet BMI er ansvarlig for tap som følge av forsinket bagasje med mindre
selskapet godtgjør at de og deres folk har tatt alle forholdsregler som med rimelighet
kan kreves for å unngå tapet, eller at dette ikke har vært mulig for dem, jf luftfartsloven §
10-20 / Montrealkonvensjonen artikkel 19. 

Flyselskapet BMI har ikke oppgitt noen årsak til bagasjeforsinkelsen og kan ikke sies å ha
godtgjort at de og deres folk har tatt alle forholdsregler som med rimelighet kan kreves
for å unngå tapet, eller at dette ikke har vært mulig for dem. 

Klageren har ikke fremlagt dokumentasjon for noe lidt økonomisk tap.

Flertallet - lederen og forbrukernes representanter - mener at BMI bør betale en ikke-
økonomisk erstatning basert på praksis utviklet etter EU-domstolens dom i saken
Walz-Clickair av 06.05.2010 (C-63/09). Siden det var tale om forsinkelsen til hjemstedet,
fastsetter flertallet erstatningen 1 000 kroner.

Mindretallet - flyselskapenes representanter - mener at det ikke er grunnlag for
ikke-økonomisk erstatning og viser til at norske domstoler tradisjonelt har vært
tilbakeholdne med å tilkjenne erstatning for «non-material damage» eller «tort og svie» i
kontraktsforhold.

Vedtak

Transportklagenemnda - fly anbefaler at BMI betaler standarderstatning til klageren med
250 euro og erstatning for forsinket bagasje med 1 000 kroner.