Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
04.03.2016

Saksnummer
627/15F

Tjenesteyter
Norwegian Air Shuttle ASA

Krav om standarderstatning grunnet kansellering.

Klager har i det vesentlige anført:

Klager skulle reise fra Oslo til Kristiansand den 27. februar 2015 kl. 20:13 med DY280.
Avgangen ble kansellert.

Klager krever standarderstatning 250 euro per person i henhold til EU-forordning 261/2004.

Det vises for øvrig til klagers brev.

Norwegian har i det vesentlige anført:

DY280 ble kansellert som følge av pilotstreik, det vises til fremlagt dokumentasjon. Hendelsen
var ekstraordinær og utenfor Norwegians kontroll.

Det ble satt opp buss på strekningen. Klager valgte å ikke benytte seg av buss, hans
ubenyttede flybillett er refundert.

I de tilfeller hvor en uregelmessighet er forårsaket av en ekstraordinær omstendighet, er
flyselskapet unntatt fra forpliktelse til å utbetale kompensasjon. I henhold til EU-forordning
261/2004 artikkel 5(3) skal et transporterende flyselskap ikke være pålagt å betale erstatning
i samsvar med artikkel 7, dersom det kan godtgjøre at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Omstendigheter som er utenfor flyselskapets kontroll er hendelser som ikke er forårsaket av
en handling eller unnlatelse av flyselskapet.

Norwegian kan ikke imøtekomme klagers krav.

Det vises for øvrig til Norwegians brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå innstillingen.

Norwegian opplyser i brev til klager av 27. april 2015 at DY280 ble «kansellert på grunn
av akutt sykdom blant betjeningen». I brev til nemnda av 29. juni 2015 er tatt inn sms til
passasjerene der det opplyses om at flyet er kansellert av operasjonelle grunner. De opplyser
videre at alle fly på strekningen dagen etter ble kansellert som følge av pilotstreiken.

Nemnda finner etter en samlet vurdering ikke godtgjort at kanselleringen skyldtes en
ekstraordinær omstendighet som ikke kunne vært unngått selv om alle rimelige tiltak
var truffet. Pilotstreiken startet ved midnatt natt til 28. februar. Selv om det etter en
helhetsvurdering kanskje var gode grunner for ikke å fly til Kristiansand om kvelden 27.
februar, med fare for at flyet ville kunne bli stående fast der, var det ikke nødvendig å
kansellere DY280. Kanselleringen gir følgelig rett til en standarderstatning på 250 euro per
person. Nemnda anbefaler at Norwegian utbetaler erstatningen.

Vedtak:

Transportklagenemnda-fly anbefaler at Norwegian utbetaler 250 euro.

Vedtaket var enstemmig.