Vedtak i Transportklagenemnda - Fly

Sammendrag

Krav om standarderstatning for forsinkelse.

Dato
16.02.2021

Saksnummer
2020-01013

Tjenesteytere
SAS

Klager har i det vesentlige anført

Klager og hennes medreisende, totalt fem personer, hadde sammenhengende billetter
med SAS og Lufthansa fra Tromsø kl. 16.10 via Oslo og Frankfurt til Wien den 7. februar
2020 der de skulle ankomme kl. 23.10. SK4423 fra Tromsø til Oslo ble forsinket. De
rakk ikke sine videre forbindelser og ble omrutet til å reise den 8. februar fra Oslo
via Munchen med Lufthansa. De ankom Wien med en forsinkelse på 13 timer og 10
minutter. 

I sitt svar til klager har SAS kun skrevet at forsinkelsen skyldtes "Immigration, customs
and health, and flight safety is always our first priority", noe klager kun anser som et
standard avvisningssvar. 

Klager krever standarderstatning for fem personer for forsinkelsen i henhold til EU-
forordning 261/2004.

Tjenesteyterne har i det vesentlige anført
Flyselskapet SAS har, tross oppfordring og påminnelse, ikke inngitt tilsvar i saken.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3, tredje ledd. SAS
har tross oppfordring unnlatt å svare nemnda.

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Klager og hennes reisefølge ble forsinket på flyvningen med SK4423 fra Tromsø til Oslo
den 7. februar 2020. De rakk ikke sine videre forbindelser og ankom Wien den 8. februar
med en forsinkelse på 13 timer og 10 minutter. Det gir grunnlag for standarderstatning i
henhold til forordningen.

Erstatningens størrelse beregnes ut fra flyvningens lengde. Avstanden skal beregnes
etter metoden for storsirkelrute (såkalt ortodromisk rute), jf. EU-forordningens artikkel 7
nr. 4. Da avstanden mellom Tromsø og Wien er 2406 km, utgjør erstatningsbeløpet 400
euro per person, jf. artikkel 7 nr. 1 b), og nemnda anbefaler at dette utbetales klager og
hennes medreisende.

Vedtak

Transportklagenemnda - fly anbefaler at SAS utbetaler 400 euro per person, totalt 2000
euro, i standarderstatning for forsinkelsen.