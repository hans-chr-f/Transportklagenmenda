Vedtak i Transportklagenemnda - Fly

Sammendrag

Krav om refusjon av utgifter til nye flybilletter for
to personer. Bruk av ungdomsrabatt ved bestilling.

Dato
05.05.2020

Saksnummer
2019-04299

Tjenesteytere
Norwegian Air Shuttle

Klager har i det vesentlige anført

Klager bestilte en tur-retur-reise for seg selv, sin kone og sin sønn med DY431 fra Molde
til Oslo, med avgang 30. august 2019. Billettene ble kjøpt via klagers kundeprofil. Klager
la inn koden «Under26» ved bestilling, siden sønnen var under 26 år. Klager anfører at
han antok at koden da kun ville gjelde for sønnen.

Da reisefølget kom på flyplassen, ble klager og kona nektet ombordstigning, fordi det
ble oppdaget at alle hadde fått kjøpe ungdomsbilletter. Klager anfører at han prøvde
å forklare situasjonen, men til ingen nytte. Klager foreslo å løse situasjonen med å
kjøpe nye lavprisbilletter fratrukket beløpet de allerede hadde betalt, men dette nektet
Norwegian å gjøre. De måtte dermed betale for nye billetter tur-retur. Klager mener at
dette er urimelig.

Klager mener at de kun burde bli belastet for det det hadde kostet for nye
lavprisbilletter, fratrukket det de la ut for ungdomsbillettene. Klager krever refusjon av
det de måtte betale utover dette.

Tjenesteyterne har i det vesentlige anført
Klager krever refusjon av nye billetter pålydende 7916 kroner.

Ved bruk av rabattkoder er passasjeren selv ansvarlig for å forsikre seg om at han/hun
ikke bryter vilkårene som gjelder ved bestilling av den aktuelle billettypen.

Klager hadde brukt rabattkoden «Under26», som kan brukes av ungdom under 26 år.
Klager tilfredsstiller dermed ikke vilkårene for denne billettypen. Det vises til informasjon
om krav for kjøp av denne billettypen, som er å finne på Norwegians nettsted.

I vilkårene for bruk står det klart og tydelig at alle passasjerer må være under 26 år
ved avreise, og at dette må legitimeres ved innsjekking eller ombordstigning. Billetten
til klager var dermed ikke gyldig. Det er passasjerens eget ansvar å undersøke hvilke
vilkår for bestilling som gjelder, innen kjøpet gjennomføres, og passasjeren vil selv være
ansvarlig for den økonomiske byrden som brudd på disse vilkårene kan medføre. Alle
passasjerene godkjenner Norwegians generelle befordringsvilkår når de gjennomfører
et kjøp på Norwegians nettsider. I Norwegians generelle befordringsvilkår artikkel 9.1.2
bokstav g og h står det at selskapet har rett til å nekte befordring hvis passasjeren ikke
har gyldige reisedokumenter, og heller ikke har betalt den gjeldende prisen. Da klager i
dette tilfellet ikke tilfredsstiller kravene for bruk av ungdomsbillett, hadde han således
ikke et gyldig reisedokument, og ble følgelig nektet befordring på dette grunnlaget. I
artikkel 9.1.3 står det at hvis passasjeren blir nektet befordring som følge av at noen
av forholdene i artikkel 9.1.2 foreligger, har vedkommende ikke rett på refusjon eller
erstatning selv om billetten følgelig blir kansellert.

På bakgrunn av det ovennevnte kan ikke klagers krav imøtekommes.

Nemnda bemerker

Klager har oppgitt at han trodde at ungdomsrabatten kun gjaldt for sønnen. Nemnda
bemerker at det ikke fremgår av Norwegians vilkår at man ikke kan bruke rabattkoden
«Under26» i en bestilling der man kombinerer ungdomsbillett og vanlig billett. Vilkårene
bør derfor endres på dette punkt for å unngå misforståelser.

Nemnda mener videre at Norwegians krav om at klager måtte kjøpe helt nye
fullprisbilletter, virker lite rimelig i den oppståtte situasjonen. Klager benyttet en
rabattkode det ikke var grunnlag for, og fikk dermed billigere billetter enn klager
hadde krav på. Nemnda mener at den naturlige løsningen da må være at klager dekker
mellomlegget mellom alminnelig LowFare-billetter og billigbillettene.

Vedtak

Transportklagenemnda – fly anbefaler at Norwegian refunderer klagers utgifter til nye
billetter, fratrukket mellomlegget til LowFare-billetter som klager skal dekke.

Forbrukerrepresentant Kristoffer Sørlie, Forbrukerrådet, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.