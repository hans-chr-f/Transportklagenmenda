Vedtak i Transportklagenemnda - Fly

Sammendrag

Krav om refusjon av utgifter grunnet nektet ombordstigning.

Dato
15.12.2017

Saksnummer
2016-01164

Tjenesteytere
SAS
Bravofly

Klager har i det vesentlige anført

Klageren og hans reisefølge på fem bestilte i juni 2016 billetter hos Bravofly t/r Oslo -
Alicante, utreise med Norwegian den 14. august og retur med SAS den 21. august. Like
etter bestilling mottok klageren e-post fra Bravofly om at returreisen ble dyrere enn
først bestilt, klageren aksepterte dette og ga Bravofly beskjed om at de kunne utstede
billetter til en høyere pris. Pengene ble deretter belastet klagerens konto og han mottok
reisebekreftelser. 

I dagene før hjemreisen var klageren flere ganger i kontakt med SAS for å forsikre seg
om at billettene var i orden, noe han fikk bekreftet hver gang at de var. Dagen før avreise
fikk han e-post om at reisefølget kunne sjekke inn, og på flyplassen dagen etter fikk
de bekreftet seteplasser. Men så var det stopp. SAS fikk ikke utstedt boardingkort for
reisefølget, og flyselskapet skjønte ikke hvorfor. Klageren møtte på flyplassen 2 1/2 time
før avgang, og like lang tid brukte flyselskapet på å konkludere med at reisefølget ikke
fikk være med flyet.   

Klageren tilbød seg å betale billettene på nytt bare de fikk være med flyet, men det gikk
ikke. Enten var flyet overbooket, mener klageren, eller så fløy de med fem tomme seter
tilbake til Oslo. Klageren stiller seg svært kritisk til hendelsen. Han måtte ut med over 26
000 kroner til nye flybilletter dagen etter, hotell, mat, parkering og drosje. Det vises til
fremlagte kvitteringer.  

Klageren har flere ganger sendt skriftlig klage til Bravofly, men de informerer kun om
regler ved kansellering av flyreise, og at klageren kan få skatter og avgifter refundert i
form av et reisegavekort. Klageren har aldri avbestilt billettene, og krever at reisebyrået
fremlegger bevis på når han skal ha gjort dette. 

Klageren krever refusjon av ekstrautgiftene, kroner 26 635, 15.

Tjenesteyterne har i det vesentlige anført
Bravofly har ikke avgitt uttalelse til nemnda. Til klageren har reisebyrået i det vesentlige
anført:

"Som følge av din avbestillingsforespørsel har flyselskapet bekreftet at du er berettiget
en refusjon på 6 711,75 NOK. Et administrasjonsgebyr på 20 GBP er trukket fra.(...)"
Reisebyrået tilbyr deretter klageren som et alternativ å få beløpet utbetalt i form av en
verdikupong som kan benyttes ved kjøp av ny reise hos Bravofly. Dersom klageren velger
dette vil ikke gebyret på 20 GBP bli trukket fra. 

SAS har i det vesentlige anført:

Klageren har bestilt en reise hos Bravofly. Kort tid etter utstedelse av billettene ble
de annullert av reisebyrået. Grunnet en systemsvikt hos Bravofly ble ikke klagerens
billetter utstedt på nytt. Klageren må henvende seg direkte til reisebyrået for avklaring
og eventuelle krav. Bravofly er eieren av denne bestillingen, SAS kan ikke se hva som er
årsaken til svikt i rutinene hos reisebyrået. 

SAS kan ikke imøtekomme klagerens krav.

Nemnda bemerker

Formidleren Bravofly har tross oppfordring ikke avgitt uttalelse til nemnda. Nemnda
treffer vedtaket på grunnlag av opplysningene som er fremkommet tidligere i saken, jf
transportklagenemndforskriften § 5-3 tredje ledd.

Nemnda legger således til grunn at klageren og reisefølget (tilsammen 5 personer) ble
nektet ombordstigning i Alicante fordi Bravofly ved en feil har annullert billettene deres. 

Klageren og følget har blitt påført et økonomisk tap som følge av Bravoflys feil. Deres
hjemreise ble forsinket med en dag. Det er ikke bestridt at tapet utgjør 26 635 kroner.

Vedtak

Transportklagenemnda - fly anbefaler at Bravofly betaler erstatning til klageren med 26
635 kroner.