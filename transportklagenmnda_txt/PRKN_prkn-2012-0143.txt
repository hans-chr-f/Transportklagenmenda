Vedtak i Pakkereisenemnda

Sammendrag

Saken gjelder bussbilletter på transfer-buss, Chania, Kreta.

Dato
07.02.2013

Saksnummer
143/12

Tjenesteyter
Star Tour AS

Sakens dokumenter ble lagt frem.

Klager: X

Turarrangør: Star Tour AS

Antall reisende: 1

Reisens pris: 2.298,-

Saken gjelder:

Saken gjelder bussbilletter på transfer-buss, Chania, Kreta.

Klager opplyser at ved ankomst Chania flyplass sent på kvelden fikk han ikke bli med
bussen til hotellet. Han måtte derfor ta taxi, noe som er miljøskadelig.

Han påklager avvisningen fra bussen. Han anfører videre at det burde ha vært opplyst bedre
om hvorfor busstransport ikke var inkludert og hvorfor det var nødvendig å kjøpe transport
på forhånd. Videre påklages det at Star Tour ikke har svart på e-post og at det er vanskelig å
finne deres postadresse på nettsidene.

Star Tour har i sitt svar opplyst at de ikke har lov til å selge billetter om bord på bussen
og at det er derfor gjestene må bestille transporten på forhånd.

De beklager hvis det ikke er opplyst godt nok om dette.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for prisavslag med mindre de avhjelpes innen
rimelig tid. Klager hadde i dette tilfelle ikke bestilt busstransport til hotellet og ble derfor avvist
fra bussen. Det kan ikke anses som en mangel ved reisen i pakkereiselovens forstand selv om
han muligens har basert seg på at han kunne kjøpe billett på stedet. Reklamasjonsnemnda
har merket seg at Star Tour vil vurdere å opplyse bedre om dette i sin forhåndsinformasjon.

Klager har ikke fremsatt noe direkte økonomisk krav, men i den utstrekning han krever utlegg
til taxi refundert, følger det av det ovenstående at det ikke er grunnlag for et slikt krav.

Vedtak:

Reklamasjonsnemnda for pakkereiser kan ikke anbefale at det gis noen kompensasjon.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Elise Korsvik, Forbrukerrådet

Karianne Haugom, Ving Norge AS

Christine Tang, Detur Norway AS