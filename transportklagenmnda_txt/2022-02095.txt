Vedtak i Transportklagenemnda - Fly

Sammendrag

Krav om standarderstatning som følge av kansellering.

Dato
25.01.2023

Saksnummer
2022-02095

Tjenesteytere
Widerøe

Klager har i det vesentlige anført

To personer skulle reise den 22. juni 2022 med WF 291 fra Torshavn til Stavanger via
Bergen, avgang kl.15:30 ankomst kl.23:30. 

Klager mottok melding om kansellering den 22. juni kl.13:15, samt beskjed om at hotell
var ordnet, og at de ikke trengte å reise til flyplassen. Klager var da allerede på vei til
flyplassen, og valgte derfor å beholde leiebilen til neste dag.

Klager ble booket om til å reise den 23. juni fra Færøyene via København, og ankom
Stavanger kl. 18:05. Klager påpeker at det landet og tok av fly både før og etter
kansellering av WF291. Klager mener årsak ikke skyldtes værforhold, men problem med
å skaffe piloter som følge av streik. 

Klager krever standarderstatning og utgifter til leiebil for en dag, 1095 DKK.

Tjenesteyterne har i det vesentlige anført
WF291 ble kansellert på grunn av værforhold, og passasjerene ble ombooket til å fly med
SAS dagen etter.

Det er vedlagt dokumentasjon om værforholdene og hendelseshåndteringen.

Nemnda bemerker

Widerøes flyvning WF291 fra Færøyene til Bergen den 22. juni 2022 ble kansellert, og
klager ble ombooket til SAS med reise dagen etter.

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen.

Nemnda mener at Widerøe i denne saken har godtgjort at WF291 den 22. juni 2022 ble
kansellert grunnet værforholdene, nærmere bestemt sterk vind og tåke på Færøyene.
At en flyvning med et annet flyselskap gikk fra flyplassen samme dag vil ikke ha
avgjørende betydning i saken, da dette kan bero på flere andre faktorer (været på det
gitte klokkeslettet, flytype, flyets posisjon o.l.). Widerøe sin påstand om at WF291 ble
kansellert pga. værforholdene er underbygd med logger og værrapport. Nemnda legger
til grunn at kanselleringen ikke kunne vært unngått selv om alle rimelige tiltak ble truffet.
Forsinkelsen gir etter dette ikke rett til standarderstatning, og nemnda anbefaler ikke at
klager gis medhold i dette kravet.

Widerøe iverksatte tiltak ved å omrute klager med SAS dagen etter, og nemnda mener at
Widerøe har oppfylt sin omrutingsplikt i dette tilfellet. 

Klager har krevd refusjon av kostnader til leiebil en dag som følge av forsinkelsen. Klager
har etter EU-forordning 261/2004 artikkel 9 punkt 1. bokstav c) krav på transport mellom
lufthavnen og innkvarteringsstedet (hotell eller annet).

Nemnda mener i dette tilfellet at klager skal få dekket sine ekstrautgifter til leiebil en
ekstra dag. Etter nemndas syn er det ikke sannsynlig at dette alternativet ble dyrere enn
å levere fra seg leiebilen og dekke transportbehovet med taxi. Nemnda mener derfor at
klager skal få dekket sine ekstrakostnader med 1 095 DKK.

Bransjerepresentant Maglasang fikk uventet forfall, og de øvrige medlemmene
fant det forsvarlig å behandle saken med bare én bransjerepresentant, jf.
transportklagenemndforskriften § 5-5 femte ledd.

Vedtak

Transportklagenemnda anbefaler at Widerøe refunderer klager 1 095 DKK for
transportutgifter i forbindelse med kanselleringen