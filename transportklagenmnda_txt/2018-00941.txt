Vedtak i Transportklagenemnda - Fly

Sammendrag

Krav om standardkompensasjon og refusjon av utgifter til taxi ved forsinkelse.

Dato
26.10.2018

Saksnummer
2018-00941

Tjenesteytere
Norwegian

Klager har i det vesentlige anført

Klager reiste med Norwegians flyvning DY1303 fra London - Gatwick (LGW) til Oslo
lufthavn (OSL) 24. april 2017 kl. 09.20 med planlagt ankomsttid kl. 12.25. Det fremgår av
klagers korrespondanse med Norwegians kundeservice at flyvningen ble forsinket med
to timer og 57 minutter. 

Klager hadde bestilt videreforbindelse med DY430 til Molde kl. 16.00. Han anfører
at gaten ble endret fire ganger i løpet av en time, første gang kl. 15.15 og siste gang
kl. 16.19. Den tredje gangen gaten ble endret var gaten 14C. Klager gikk til delen av
Oslo lufthavn merket med C. Klager fant ikke gate 14C, og spurte en av de ansatte på
flyplassen som forklarte at de skulle til gate C9. Da klager kom til gate C9 stod det at den
var stengt. Etter en stund kom det opp ny informasjon på tavlen om at passasjerene
skulle gå til gate A17. Da reisefølget ankom A17 var det ingen til stede fra Norwegian.
Informasjonen på tavlen var fremdeles "go to gate". 

Flere andre passasjerer ved A17 hadde lett etter C14, en gate som ikke lenger eksisterte.
De andre passasjerene hadde heller ikke fått mer informasjon om flyet til Molde. Klager
forsøkte å ringe Norwegian, men kom ikke gjennom til kundetjenesten. Etter cirka en
halvtime ble gate A17 endret til destinasjon Trondheim, men det var ingen informasjon å
få om D430 til Molde. Klager og flere andre passasjerer forsøkte å ringe kundesenteret.
I følge flightaware.com rullet DY430 fra gate kl. 16.53, hvilket var en halv time etter at
klager hadde ankommet gate A17. 

Norwegian ga passasjerene tilbud om omruting til DY436 kl. 21.50, fem timer og 50
minutter etter planlagt avgangstid. Klager takket ja til omrutingstilbudet, og forklarte
Norwegians representant at den senere flyvningen medførte at familien ikke ville rekke
siste buss til Kristiansund. De måtte derfor ta taxi for å komme hjem. Klager fikk beskjed
om å spare på kvitteringen og sende den til Norwegian for refusjon. 

Klager anfører at dersom passasjerene ikke hadde blitt henvist til feil gate ville
de ha kommet frem i tide. Klager har på ovennevnte grunnlag fremsatt krav om
standardkompensasjon i henhold til EU-forordning 261/2004 på 250 euro pr. person,
totalt 1 250 euro for fem passasjerer, samt refusjon av sine taxiutgifter fra Molde
til Kristiansund til kroner 3 123. Norwegian har refundert klagers utgifter til mat i
ventetiden.

Tjenesteyterne har i det vesentlige anført
Klager rakk ikke innsjekking for Norwegians flyvning DY430 fra Oslo til Molde 24. april
2017. Opprinnelig avgang var kl. 16.00, men flyvningen ble forsinket med 55 minutter
som følge av værforholdene i Oslo denne dagen. 

Klager anfører at de kom for sent til gate på grunn av stadige endringer av gatenummer.
Norwegian anfører at endringer i avgangstid og gate kan forekomme hyppig, og at
det kan hende at man får muligheten til å lette tidligere enn for ventet. Det er viktig at
passasjerene jevnlig følger med på sin avgang til enhver tid. Dette gjelder særlig på en
dag som denne da Oslo lufthavn var preget av mange kanselleringer. 

Norwegian styrer ikke hvilken gate man får tildelt på flyplassen. Dette styres av
kontrolltårnet. Det vil like fullt være passasjerenes ansvar å følge gitte frister og ha
oversikt over sin adgang. Selskapet viser til sine vilkår artikkel 8.2 og 8.3, 

Klager og medreisende er i dette tilfellet selv skyld i at de ikke rakk avgangen, og
selskapet avviser på dette grunnlag klagers krav.

Nemnda bemerker

Norwegians flyvning DY1303 fra London - Gatwick (LGW) til Oslo lufthavn (OSL)
24. april 2017 med planlagt ankomsttid kl. 12.25 ble forsinket med to timer og 57
minutter. Klagers videreforbindelse med DY430 til Molde kl. 16.00 ble forsinket med 55
minutter. Klager rakk ikke denne flyvningen. Klager ble omrutet, og kom frem til endelig
destinasjon fem timer og 50 minutter forsinket.

Forsinkelse som medfører at passasjerene kommer frem til det endelige
bestemmelsesstedet tre timer eller mer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7, jf. artikkel 5 nr. 3, jf. EU-
domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

På grunn av flere andre tidligere saker, er nemnda kjent med at det var vanskelige
værforhold i Oslo denne dagen. Norwegian har imidlertid ikke fremlagt dokumentasjon
for dette her. I og med at klager ble nesten tre timer forsinket fra London, medførte
det at klager fikk dårligere tid på flyplassen. Klager har anført at det ble gitt flere ulike
beskjeder om hvilken gate flyet til Molde skulle gå fra, og at man ble henvist til feil gate.
Det er videre opplyst at det ikke var noe personale fra Norwegian til stede ved gaten,
og at klager måtte vente 60 minutter i kø før de kom gjennom på telefon til Norwegian.
Klager har også opplyst at flere andre passasjerer ikke rakk flyet. Norwegian har ikke
kommentert dette, eller fremlagt noen dokumentasjon som eventuelt viser at dette ikke
er riktig.

Nemnda er etter dette ikke overbevist om at klager selv må anses ansvarlig for at han
ikke rakk flyvningen. Norwegian har ikke godtgjort at forsinkelsen i dette tilfellet skyldtes
ekstraordinære omstendigheter som ikke kunne vært unngått til tross for at alle rimelige
tiltak var truffet. 

Klager har derfor krav på standarderstatning etter forordningen, totalt 1 250 euro for
reisefølget. 

Klager har videre opplyst at han fikk beskjed fra Norwegian at han kunne kreve refundert
sine taxiutgifter fra flyplassen og hjem. Dette er heller ikke kommentert av Norwegian.
Nemnda mener at Norwegian må dekke klagers utgifter til taxi med kroner 3 123.

Vedtak

Transportklagenemnda - fly anbefaler at Norwegian betaler standarderstatning til klager
og hans reisefølge med 1 250 euro, samt kroner 3 123 i taxiutgifter.