Vedtak i Transportklagenemnda
- Kollektivreiser

Sammendrag

Krav om frafall av ilagt gebyr som følge av manglende billett.

Dato
18.04.2018

Saksnummer
2018-00617

Tjenesteytere
Ruter

Klager har i det vesentlige anført

Klager var på besøk i Oslo 12. januar 2018 og benyttet seg av bussen da hun skulle en
rask tur på butikken. 

Klager hadde glemt mobilen hjemme og kunne derfor ikke fremlegge noen billett da
hun ble stoppet i kontroll. Kontrolløren ba klager fremsette en klage da hun kom hjem
igjen. Klager har fremsatt klage til Ruter hvor hun viser til at hun hadde en gyldig billett
på mobilen som lå hjemme. Ruter har bedt klager fremlegge app-ID eller betalingskort
som er blitt brukt ved kjøp av billetten. 

Ifølge klager har hun fremlagt to mulige kortnummer som hun har brukt for å kjøpe
billetten. Videre viser hun til at Ruter har mottatt app-ID på RuterBillett-appen hun har
nå, men at hun ikke har ID nummeret til appen hun hadde da hun befant seg i Oslo.
Årsaken til det er fordi den ble slettet pga. plassmangel på mobilen. 

Klager krever derfor at Ruter frafaller det ilagte gebyret.

Tjenesteyterne har i det vesentlige anført
Ruter viser til henvendelse fra klager angående gebyr hun ble ilagt 12. januar 2018.
Gebyret ble ilagt fordi klager ikke kunne fremvise gyldig billett. Ifølge klager selv hadde
hun glemt mobilen med gyldig billett hjemme. 

Ruter har i tidligere svar til klager åpent opp for at hun kan få fremlegge billetten hun
viser til, men dette har ikke klager gjort. Klagers forklarer dette med at hun ikke bor i
Oslo og sletter RuterBillett-appen når hun reiser fra Oslo. Ruter kan ikke godkjenne en
kontoutskrift som gyldig billett. 

Klager benekter ikke at hun ikke hadde gyldig billett når hun reiste. Gebyret er således
korrekt ilagt. Ruter har også gitt klager flere muligheter til å dokumentere at hun har
kjøpt billett, ved å fremlegge nummer på et betalingskort som er brukt til kjøp i den
aktuelle perioden. Dette har heller ikke klager gjort. 

Ruter ser på bakgrunn av overnevnte ingen grunn til å ettergi kravet om gebyr i dette
tilfellet.

Nemnda bemerker

Klager ble ved kontroll på bussen mellom Fayes gate og Majorstuen den 12. januar 2018
ilagt gebyr da hun ikke kunne fremlegge gyldig billett.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager erkjenner at hun ikke kunne vise gyldig billett fordi mobilen lå igjen hjemme.
Vilkårene for å ilegge gebyr var dermed til stede.

Nemnda bemerker at den reisende selv har ansvar for å sørge for at billetten er med ved
bruk av offentlig transport. 

Nemnda har merket seg at klager i dette tilfellet er gitt mulighet til å dokumentere
billettkjøpet også ved å oppgi nr. på betalingsmiddel. Detter er ikke fulgt opp.  

Nemnda kan ikke se at det er grunnlag for å anbefale at klager gis medhold.

Vedtak

Transportklagenemnda finner ikke å kunne anbefale at klager gis medhold.

Vedtaket er enstemmig.