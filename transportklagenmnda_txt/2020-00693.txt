Vedtak i Transportklagenemnda - Fly

Sammendrag

Krav om dekning av utgifter grunnet kansellert bestilling.

Dato
20.10.2020

Saksnummer
2020-00693

Tjenesteytere
Iberia Airlines

Klager har i det vesentlige anført

Klager skulle reise fra Dakar til Oslo via Madrid den 28. desember 2019 med Iberia
Airlines flyvninger IB3329 og IB3496. På flyplassen fikk klager beskjed om at flybilletten
ikke var gyldig. Noen måneder tilbake hadde klager endret returflyvningen fra 23.
desember 2019 til 28. desember 2019. Klager fikk beskjed på flyplassen om at denne
endringen ikke var registrert hos Iberia. Klager syntes dette var veldig rart, da han
allerede hadde mottatt e-post fra Iberia som bekreftet endringen.

Klager fikk ingen hjelp fra Iberia på flyplassen. Han ringte kundeservice i Spania og fikk
heller ikke hjelp her. Klager måtte kjøpe ny flybillett med Brussels Airlines for å komme
seg tilbake til Oslo.

Klager ønsker at Iberia Airlines dekker kostnaden klager hadde for nye flybilletter med
Brussels Airlines. Dette kostet 3450,78 NOK. Det er ikke klagers feil at endringen ikke
ble registrert i Iberia Airlines' systemer. Klager måtte i tillegg betale for en ekstra natt på
hotellet, noe som kostet 460 NOK.

Tjenesteyterne har i det vesentlige anført
Klager forsøkte å endre sin bestilling fra 23. desember 2019 til 28. desember 2019.
Dessverre gikk ikke endringen igjennom, og billetten ble ikke gjenutstedt.

Klager ble informert om den ufullstendige endringen og bedt om å ringe Iberia Airlines
innen 24 timer for å unngå kansellering av bookingen.

Den 28. desember 2019 ringte klager for å endre bestillingen. Telefonsamtalen ble brutt.

Grunnet de ovennevnte omstendighetene ble ikke endringen i bookingen gjennomført,
og den ubenyttede delen av billetten ble refundert. Grunnet dette har Iberia Airlines ikke
grunnlag for å imøtekomme noe krav om kompensasjon.

Nemnda bemerker

Klager har fremlagt et reisedokument som viser at han hadde en booking den 28.
desember 2019 fra Dakar til Madrid via Oslo (IB3329 fra Dakar til Madrid og IB3496
fra Madrid til Oslo). I reisedokumentet står det «Reservation confirmed» under begge
flyvningene.

Nederst på reisedokumentet står det «DEAR MR/MRS IT HAS NOT BEEN POSSIBLE TO
ISSUE YOUR TICKET. PLEASE CONTACT US ON 0771 616 068 IN THE NEXT 24 HOURS
TO AVOID THE CANCELATION OF YOUR BOOKING. THANK YOU». Nemnda mener at
informasjonen ikke er umiddelbart synlig for leseren, da den står nederst på dokumentet
med vanlig tekst. Dessuten er teksten i motstrid med overskriften «Reservation
confirmed» lenger opp på reisedokumentet. Nemnda mener på dette grunnlag at Iberia
Airlines ikke har informert klager tilstrekkelig om at endringen ikke gikk igjennom.

Da klager ankom flyplassen i Dakar, fikk klager beskjed om at han ikke hadde noen gyldig
booking. Klager fikk ikke assistanse, og måtte sørge for hjemreise på egen hånd.

Nemnda mener at det er en påregnelig årsakssammenheng mellom flyselskapets
mangelfulle formidling om at billetten ikke hadde gått gjennom og det tapet som
oppstod for klager.

Nemnda anbefaler derfor at Iberia Airlines erstatter klagers nye flybilletter til 3450,78
NOK, fratrukket eventuelt allerede refundert beløp på de opprinnelige billettene, slik at
mellomlegget utbetales. Nemnda anbefaler i tillegg at Iberia Airlines erstatter klagers
ekstra natt på hotell (460 NOK) dersom klager fremlegger dokumentasjon på dette til
Iberia Airlines.

Vedtak

Transportklagenemnda - fly anbefaler at Iberia Airlines erstatter klagers mellomlegg til
nye flybilletter og hotell.

Forbrukerrepresentant Maite de Geus-Cossard, Forbruker Europa, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.