Vedtak i Transportklagenemnda - Fly

Sammendrag

Krav om erstatning for skadet bagasje.

Dato
28.05.2014

Saksnummer
919/13F

Tjenesteyter
Ryanair

Klager har i det vesentlige anført:

Klager reiste fra Barcelona til Rygge den 22. juni 2013 med FR6322. Ved ankomst Rygge var
klagers koffert skadet.

Ryanair har lovet klager ny koffert, men den er fortsatt ikke mottatt.

Klager krever erstatning for skadet koffert, kroner 1 500.

Ryanair har ikke avgitt uttalelse til nemnda. Til klager har selskapet i det vesentlige
anført:

Ryanair beklager at klagers koffert ble skadet i Ryanairs varetekt.

Ryanair ønsker å sende klager en ny koffert.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Ryanair ved nemndas e-post av 29. november 2013 med frist til 16. januar
2014 for eventuelle bemerkninger. I e-posten opplyses det bl.a. om at flyselskapet har
bevisbyrden ved påberopelse av ekstraordinære omstendigheter som kan gi grunnlag for
fritak for ansvar. Det fremgår videre at nemnda vil legge passasjerens opplysninger til grunn
dersom disse ikke imøtegås av flyselskapet. Det blir også opplyst at saken vil bli forelagt
nemnda selv om flyselskapet ikke avgir uttalelse.

Ryanair har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Nemnda legger på bakgrunn av de foreliggende opplysninger til grunn at klagers koffert ble
ødelagt under transporten med Ryanair.

Ryanair er i henhold til luftfartsloven § 10-18/Montrealkonvensjonen artikkel 18 ansvarlig for
skadet eller ødelagt bagasje med mindre skaden skyldes reisegodsets egen beskaffenhet eller
feil eller mangler ved reisegodset.

Ryanair har erkjent ansvar og lovet ny koffert. Det er nå gått nær ett år uten at klager har
mottatt erstatningskofferten. Klager krever erstattet tapet med kr 1.500. Ryanair har ikke
bestridt tapets størrelse. Nemnda anbefaler at Ryanair utbetaler kr 1.500.

Vedtak:

Transportklagenemnda - fly anbefaler at Ryanair utbetaler 1 500 NOK til klager.

Vedtaket var enstemmig.