Vedtak i Transportklagenemnda
- Kollektivreiser

Sammendrag

Krav om 50 % refusjon av billetten som følge av forsinkelse.

Dato
08.05.2023

Saksnummer
2023-00761

Tjenesteytere
SJ

Klager har i det vesentlige anført

Klager hadde billett for å reise med SJ Nord fra Lillehammer til Trondheim fredag 13.
januar 2023. Planlagt ankomst på Trondheim S var kl. 20.53.

Klager anfører at toget ble én time forsinket, men at togselskapet nekter å refundere
billetten som følge av at de mener at toget var 59 minutter forsinket. Klager anfører at
han føler de kunne ha rundet opp ett minutt og gitt refusjon i stedet for å gi avslag for ett
minutt.

Klager krever 50 % refusjon av billetten.

Tjenesteyterne har i det vesentlige anført
Klager reiste med tog 47 den 13. januar 2023. Toget ble forsinket på vei mellom Oslo og
Trondheim. Loggen til dette toget viser at toget ankom Lillehammer stasjon, der klager
gikk på, 45 minutter forsinket og kjørte derfra 46 minutter etter oppsatt rutetid kl. 16.59.
Loggen viser at toget ankom Trondheim S, som er togets endestasjon, 59 minutter etter
oppsatt rutetid, kl. 21.52.

I SJs transportvilkår § 6 står det blant annet følgende:
«A. Med forsinkelse menes for sen ankomst til bestemmelsesstasjon i forhold til
SJ Norges ruteplan. Med vesentlig forsinkelse menes alle SJ Norges fjerntog (Oslo -
Trondheim og Trondheim - Bodø) som er mer enn 60 minutter, og for andre tog mer enn
30 minutter, forsinket.»
«J. Passasjerer som blir forsinket til ankomststasjon kan kreve refundert 50 % av
billettprisen ved:
1. Forsinkelse på over 60 minutter med SJs tog mellom Oslo og Trondheim og mellom
Trondheim og Bodø.»

I dette tilfellet var forsinkelsen på 59 minutter ved ankomststasjon.

På bakgrunn av dette avvises kravet om refusjon.

Nemnda bemerker

Klager har fremsatt krav om 50 % refusjon av billetten som følge av at toget mellom
Lillehammer og Trondheim den 13. januar 2023 ble forsinket.

I henhold til SJs transportvilkår § 6 J første punkt kan passasjerer kreve refundert 50 % av
billettprisen ved forsinkelser på over 60 minutter med SJs tog mellom Oslo og Trondheim
og mellom Trondheim og Bodø. SJ har i dette tilfellet forklart og fremlagt logg som viser
at klagers tog ble 59 minutter forsinket. Klager har således ikke rett på 50 % refusjon av
billetten i henhold til vilkårene. Nemnda kan heller ikke anbefale klagers krav på annet
grunnlag.

Vedtak

Transportklagenemnda kan ikke anbefale at klager gis medhold.