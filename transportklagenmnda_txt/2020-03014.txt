Vedtak i Transportklagenemnda - Fly

Sammendrag

Krav om full refusjon i penger av flybilletter. Klager fikk
tilbud om verdikupong før flyvningen ble kansellert.

Dato
15.06.2021

Saksnummer
2020-03014

Tjenesteytere
SAS

Klager har i det vesentlige anført

Klager hadde bestilt en tur-returreise for seg selv og en medpassasjer mellom Oslo og
Bodø, med avreise fra Oslo den 15. april 2020 og retur fra Bodø den 19. april 2020. Klager
betalte totalt 6180 kroner for billettene.

Klager anfører at SAS den 31. mars 2020 sendte ham en e-post med varsel om
ombookinger som følge av covid-19-pandemien. Klager anfører at han da kontaktet
SAS og fikk en verdikupong, i stedet for pengene refundert. Klager anfører at siden
SAS kansellerte den ene avgangen, har han rett på full refusjon i penger av billettene.
Han påpeker at verdikupongen kun har begrenset gyldighetstid og at verken han selv
eller medpassasjeren har muligheten til å bruke verdikupongen på en ny reise, da de er
forhindret fra å reise som følge av at de er i risikogruppen.

Klager krever full refusjon i penger av billettene.

Tjenesteyterne har i det vesentlige anført
Klager mottok en e-post fra SAS med tilbud om å ombooke reisen gebyrfritt eller motta
en verdikupong som kan brukes som betaling for en senere reise. Dette ble gjort som en
«goodwill» fra selskapet på grunn av den pågående koronapandemien og som et tilbud
til reisende som ønsket å utsette reisen til et senere tidspunkt. 

Passasjeren ble bedt om å gå inn på «My bookings» på nettsidene til SAS for å endre
reisen eller bestille en verdikupong. Det ble ikke opplyst i e-posten at klager kunne motta
full refusjon ved avbestilling. SAS hadde heller ikke på dette tidspunket kansellert noen
av avgangene i klagers bestilling.

Avreisen den 15. april 2020 ble aldri kansellert av SAS. Returen den 19. april 2020 ble
innstilt den 8. april 2020. Klager kansellerte imidlertid reisen den 1. april 2020, og på
dette tidspunktet var ingen av flyvningene i bestillingen innstilt. 

Da klager hadde kjøpt en ikke-refunderbar billett, bestrider SAS kravet, med henvisning
til flyselskapets generelle befordringsvilkår og billettregler, artikkel 4.1.3 og 4.1.4 (a), som
klager aksepterte ved billekjøpet.

SAS er forpliktet til å refundere refunderbare skatter og avgifter når passasjeren
avbestiller en ikke-refunderbar billett.

I dette tilfellet fikk klager den 25. mai 2020 tilsendt en verdikupong for hele billetten,
inkludert tilleggskostnader for sete/bagasje, pålydende 5890 kroner.

SAS viser til EU-kommisjonens tolkningsveiledning i forbindelse med covid-19-
pandemien, artikkel 2.2:
«The EU’s passenger rights regulations do not address situations where passengers
cannot travel or want to cancel a trip on their own initiative. Whether or not a passenger
is reimbursed in such cases depends on the type of ticket (reimbursable, possibility to
rebook) as specified in the carrier’s terms & conditions..»

De nevnte vilkårene gjelder uavhengig av om SAS kansellerer flyvningen i ettertid. SAS
påpeker at i tilfeller hvor passasjeren har avbestilt billetten, foreligger det ikke lenger
noen avtale eller gyldig billett som passasjeren kan basere et krav overfor SAS på, selv
om SAS kansellerer flyvningen etter at passasjeren har avbestilt.

I denne saken ga SAS klager tilbud om å endre reisen eller motta en verdikupong, og en
verdikupong ble aktivert etter at klager kansellerte reisen. Utreiseflyvningen gikk som
normalt, og returflyvningen ble kansellert én uke etter at klager avbestilte reisen.

SAS kan ikke imøtekomme klagers krav om full refusjon i form av penger i dette tilfellet.

Nemnda bemerker

Det følger av EU-forordning 261/2004 artikkel 8 nummer 1 jf. artikkel 5 at ved
kansellering skal passasjeren ha valget mellom refusjon eller omruting. En forutsetning
for at forordningen skal gjelde er at passasjeren har en bekreftet reservasjon på den
aktuelle flyvningen jf. artikkel 3 nr. 2 bokstav a jf. nr. 1

I dette tilfellet har SAS dokumentert at klager kansellerte sin reise den 1. april 2020.
Flyvningen til Bodø ble gjennomført som planlagt, men returen fra Bodø til Oslo ble
kansellert den 8. april 2020. 
Fra det tidspunktet klager kansellerte flyvningene den 1. april 2020, hadde han ikke
en reservasjon på de aktuelle flyvningene. Forordningen vil derfor ikke komme til
anvendelse.

Nemnda har forståelse for at det oppleves det urettferdig å ikke motta refusjon for en
reise ikke lot seg gjennomføre på grunn av covid-19. Men heller ikke flyselskapet har
ansvar eller kontroll over det som har inntruffet. I Kommisjonens veiledning pkt. 2.2 om
Covid 19 fremgår at flyforordningen ikke regulerer situasjonen der den reisende selv
avlyser reisen, og at det i disse tilfellene er de alminnelige billettvilkår og avtalelovens
regler som gjelder. En ikke-refunderbar billett gir derfor ikke grunnlag for refusjon i disse
tilfellene uansett om passasjeren har god grunn til å avlyse reise, og heller ikke selv om
flyselskapet senere kansellerer reisen. 

Klagers billetter med SAS var ikke-refunderbare. Klager har derfor ikke rett på refusjon i
henhold til billettreglene.

Nemnda vurderer deretter om SAS er ansvarlig for klager på erstatningsrettslig grunnlag,
basert på e-posten klager viser til fra 31. mars 2020. 

Vilkårene for erstatning er:

a) ansvarsgrunnlag
b) et økonomisk tap
c) adekvat årsakssammenheng

Når det gjelder ansvarsgrunnlag er vurderingen i dette tilfellet om SAS har opptrådt
uaktsomt.

Nemnda har delt seg i et flertall og et mindretall.

Flertallet, lederen og bransjerepresentantene, mener at SAS ikke har opptrådt uaktsomt.
Klager mottok den 31. mars 2020 en e-post fra SAS med informasjon om at SAS, grunnet
covid-19, måtte tilpasse sine flytider. I e-posten ble klager gitt muligheten til å ombooke
flyvningen kostnadsfritt eller motta en voucher. Flertallet mener at det ikke  fremgår av
e-posten at klager ikke kunne reise med den aktuelle flyvningen grunnet covid-19. Det
fremgår av e-posten at SAS må
tilpasse og endre sine flytider, og passasjerer som hadde kjøpt billetter før 30. april 2020
ble tilbudt kostnadsfri omboooking eller en voucher. Flertallet mener at SAS ikke har
opptrådt uaktsomt i dette tilfellet.

Mindretallet, forbrukerrepresentantene, mener at vilkårene for erstatning er oppfylt.

Selv om det ikke direkte fremgår av mailen at klagers flyvning er kansellert, finner
mindretallet at e-posten fra SAS datert 31. mars 2020, lest i sammenheng, etterlater et
inntrykk av at klagers reise ikke kan gjennomføres som planlagt, og at klager kun har
valget mellom voucher og ombooking.

Det vises til emnefeltet som viser til klagers reise "your upcoming trip with SAS" og
det vises til at SAS uttrykker at det må foretas nødvendige endringer og justeringer i
flyplanen, og at SAS forstår at dette "is not optimal for you" og at "we are aware of the
impact this decision has". At dette ikke er optimalt for klager, og at SAS er klar over
følgende dette får, tilsier med tyngde at klagers reise ikke vil gå som planlagt, ettersom
det optimale for klager naturligvis ville vært at reisen ble gjennomført som planlagt.

Videre vises det til at klager i e-posten kun presenteres for to valg, enten ombooking eller
voucher. SAS opplyser ingenting om at klagers flyvning enda ikke er kansellert eller at
det fortsatt er en mulighet for at flyvningen kan gå som normalt. SAS opplyser heller ikke
om at klager kan velge å avvente og få full refusjon (og muligens standardkompensasjon)
dersom flyvningen senere skulle bli kansellert av SAS.

Avslutningsvis sier SAS "... we look forward to being able to welcome you onboard
again soon!". Setningen er naturlig å forstå slik at SAS ikke kan ønske klager velkommen
ombord til den planlagte flyvningen, men at SAS håper å kunne ønske klager velkommen
igjen på et senere tidspunkt. Etter mindretallets syn underbygger dette budskapet i e-
posten om at klagers reise ikke kan gjennomføres som planlagt og at kunden derfor må
velge mellom voucher eller ombooking.

Etter mindretallets syn har SAS villedet klager, delvis ved å gi og delvis ved å utelate
informasjon som i sum var egnet til å villede klager med hensyn til hvilke rettigheter
og valgmuligheter klager hadde, og SAS har derigjennom påvirket klager til å foreta en
økonomisk beslutning som klager ellers ikke ville ha truffet om klager hadde fått den
informasjonen han burde ha fått. SAS har således utvist uaktsomhet.

Klager har gitt uttrykk for at e-posten ble oppfattet som informasjon om at flyvningen var
kansellert, og at de måtte velge mellom voucher eller ombooking. Klager valgte voucher
fremfor ombooking fordi arrangementet de skulle delta på var utsatt på ubestemt tid.
Mailen fra SAS var klart nok en avgjørende årsak til at klager valgte å be om voucher i
stedet for å avvente og få full refusjon da flyvningen ble kansellert av SAS.

På ovennevnte bakgrunn finner mindretallet at klager skal stilles som om han ikke hadde
valgt voucher, og anbefaler derfor at SAS erstatter klagers fulle billettutgifter. 

Når flertallets vurdering legges til grunn, mener nemnda at klager i dette tilfellet har
mottatt en verdikupong som SAS ikke var forpliktet til å utstede. Klager har ikke krav på å
få omgjort verdikupongen til penger. 

I tråd med flertallets syn anbefaler nemnda at klager ikke gis medhold i sitt krav om å
refusjon i form av penger. 

Vedtaket er fattet med dissensen som fremgår over.

Vedtak

Transportklagenemnda anbefaler at klager ikke gis medhold.