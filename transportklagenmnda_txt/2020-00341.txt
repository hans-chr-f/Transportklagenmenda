Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
06.10.2020

Saksnummer
2020-00341

Tjenesteytere
SAS

Klager har i det vesentlige anført

Klager skulle reise fra Helsinki til Hamburg via Oslo den 19. desember 2019 kl 17.05 med
ankomst kl 20.50. SK4861 fra Oslo til Hamburg ble kansellert. Klager ble booket om til
dagen etter via Frankfurt, og ankom endelig bestemmelsessted kl 14.05.

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
SK4861 ble kansellert som følge av dårlige værforhold ved Oslo lufthavn Gardermoen;
snø, underkjølt regn, brøyting av rullebaner, samt èn stengt rullebane. Som følge av
værforholdene ble det iverksatt restriksjoner i luftrommet av ATC (Air Traffic Control). Det
vises til fremlagt dokumentasjon.  

ATC-restriksjoner og værforhold er utenfor SAS' kontroll som fritar flyselskapet for
forpliktelsen til å utbetale standarderstatning.

Da dette var siste fly til Hamburg denne kvelden ble klager booket om til påfølgende dag.

SAS kan ikke imøtekomme klagers krav om standarderstatning.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande/ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemnda mener at flyselskapet SAS har godtgjort at verken kanselleringen eller de
ekstraordinære omstendighetene kunne vært unngått selv om alle rimelige tiltak var
truffet. Dokumentasjonen viser at klagers flyvning ble kansellert som følge av snø og
underkjølt regn, samt restriksjoner i luftrommet. 

Klager har etter dette ikke rett til standarderstatning.

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda - fly anbefaler ikke at klager gis medhold.