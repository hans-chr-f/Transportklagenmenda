Vedtak i Transportklagenemnda - Fly

Sammendrag

Krav om standarderstatning grunnet omdirigering.

Dato
21.09.2022

Saksnummer
2022-00736

Tjenesteytere
Widerøe

Klager har i det vesentlige anført

Klagers representant representerer et reisefølge (totalt to personer) som skulle fly med
Widerøe fra Tromsø til Leknes via Bodø den 27. februar 2022. Planlagt avgangstid fra
Tromsø var kl. 13:00 med rutenummer WF884, og deretter videre fra Bodø til Leknes kl.
15:05 med rutenummer WF812. Planlagt ankomsttid i Leknes var kl. 15:30. Flyvningen
fra Bodø til Leknes dro, men måtte returnere til Bodø. Flyvningen ble deretter kansellert.
Passasjerene ble booket om til neste morgenflyvning med avgang cirka kl. 06:00.
Widerøe ordnet mat og hotell i Bodø.

Det er fremsatt krav om standarderstatning på 250 EUR per person i henhold til EU-
forordning 261/2004.

Tjenesteyterne har i det vesentlige anført
WF812 kom seg ikke ned i Leknes grunnet sterk vind som gjorde at man ikke klarte å
lande, og flygning måtte returnere til Bodø. Vinden kom fra vest noe som tilsier sidevind
på Leknes Lufthavn.

Klager fikk ombooking til første tilgjengelige avgang.

Widerøe viser til fremlagt metar-rapport, metar-dekoder og operativ logg som bekrefter
ovenstående.

Nemnda bemerker

Værforhold som påvirker flytrafikken ved at det ikke er mulig å lande/ta av, kan være en
ekstraordinær omstendighet som medfører at den reisende ikke har krav på erstatning.
Dette må vurderes konkret.

Nemnda mener at flyselskapet Widerøe har godtgjort at uregelmessigheten skyldtes
ekstraordinære omstendigheter som ikke kunne vært unngått selv om alle rimelige
tiltak var truffet. Det vises til fremlagt dokumentasjon hvor det fremgår at flyvningen ble
omdirigert/kansellert grunnet vindforholdene i Leknes, som gjorde at flyet ikke kunne
lande. Omdirigeringen/kanselleringen gir således ikke rett til standarderstatning etter
EU-forordningen.

Vedtak

Transportklagenemnda anbefaler ikke at klager gis medhold.