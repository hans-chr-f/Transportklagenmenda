Vedtak i Transportklagenemnda - Fly

Sammendrag

Krav om kompensasjon og dekning av økonomisk tap grunnet nektet ombordstigning.

Dato
24.11.2022

Saksnummer
2022-02010

Tjenesteytere
Widerøe

Klager har i det vesentlige anført

Klager og hans kone skulle reise med Widerøe fra Ålesund til London via Bergen den 15.
desember 2021. Flyvningen fra Ålesund til Bergen gikk som normalt. På flyvningen fra
Bergen til London, operert av Widerøe, ble klager og hans kone nektet ombordstigning.
De hadde vært ved gaten siden kl. 16:10, og ble nektet ombordstigning kl. 16:50. Den
Widerøe-ansatte som nektet dem ombordstigning nektet å oppgi fornavn og var uhøflig.
Klager og kona la frem følgende informasjon:
- Pass
- Passenger Locator Form (som viser at de er unntatt fra UK grensekontroll)
- Vaksinasjonsbevis
- Bevis på covid-tester fra 14. desember (NHS LFD). 

Klager og hans kone er unntatt covid-19-testkravene til England grunnet deres visa-
status, da de faller inn under kategorien "Defence personnel, visiting forces and
government contractors". Det vises til fremlagt kilde på dette.

Den ansatte i Widerøe nektet dem fortsatt ombordstigning. Klager mener informasjonen
fra Widerøe sin rapport hvor det står at klager ikke viste frem unntaks-dokumentasjonen
før det var for sent, ikke stemmer. Klager snakket også med en annen ansatt, og all
informasjon/dokumentasjon ble fremlagt ved boardingen. Det står i rapporten at klager
hisset seg opp. Frustrasjonen til klager skyldtes at han tok den ene ansatte i å bruke
Snapchat flere ganger under hendelsen. Klager opplevde dette som meget respektløst og
ufølsomt i situasjonen dem var i. Klager mener at han aldri hevet stemmen eller sa noe
høflig. Han hadde ingenting å utsette på den andre Widerøe-ansatte sin kundeservice. 

Grunnet hendelsen måtte klager og hans kone bo på hotell i Bergen 1 natt, og fly neste
morgen.

Klager krever kompensasjon for følgende tap:
- Ombooking av flyvninger til neste morgen den 16. desember (81,48 GBP/970 NOK).
(Klager har bemerket at de la frem samme ovennevnte reisedokumentasjon på denne
flyreisen, og at de da ikke hadde noe problemer ved ombordstigningen). 
- Hotell i Bergen den 15. desember (2079 NOK).
- Middag på hotellet (519 NOK).
- Tapt arbeidsinntekt for klagers kone (anslått til 133,35 GBP/1400 NOK. Det vises til
nærmere forklaring/utregning fra klager). 

Klagers har bemerket at reisen til Norge med Widerøe var fantastisk. Kundeservice pr.
telefon har også vært veldig bra. Klager er bare veldig skuffet over at den ansatte på
flyplassen var så uhøflig og nektet å diskutere.

Tjenesteyterne har i det vesentlige anført
Oppsummert fra rapporten til Widerøe ble klager med reisefølge først ropt opp slik at
gatepersonalet kunne legge inn deres passinformasjon. De hadde imidlertid natural-
flow-koronatest. Til London var det krav om PCR- eller antigen-test. Widerøe-personalet
ga derfor beskjed om at de ikke kunne reise med denne typen test. Klager med reisefølge
gikk og satt seg igjen, mens boarding fortsatte. 
Da boarding var ferdig kom klager tilbake og spurte om den Widerøe-ansatte var helt
sikker på at de ikke kunne reise med den aktuelle testen. Den Widerøe-ansatte hadde
dobbeltsjekket dette. Klager sa så at de var unntatt testkravene, men fremla ingen bevis
på dette. Klager ble forklart at de måtte booke om flyvningen og ta en ny test. De ble vist
veien ut.

Klager med reisefølge møtte så opp ved innsjekk igjen. De var nå hissige og ville ikke
forstå hvorfor de ikke kunne reise. Den Widerøe-ansatte gjentok tidligere informasjon.
De reisende viste så frem en side i passet sitt og sa at de jobber for ambassaden. Den
Widerøe-ansatte sa at dette kunne hun ikke gjøre noe med nå, nå som flyvningen
hadde gått. Det var første gangen de reisende viste frem dette dokumentet.  Klager fikk
instruksjon om hvordan å levere inn en rapport, før de gikk videre.

Nemnda bemerker

Saken gjelder nektet ombordstigning i Norge på flyvning til England.

Nemnda presiserer at utgangspunktet er at passasjerene selv plikter å sørge for å
ha nødvendige reisedokumenter, inkluderte påkrevet dokumentasjon for eventuelle
vaksinasjoner. Manglende reisedokumenter kan føre til at passasjeren ikke får reise
inn i vedkommende land. Flyselskapet er ansvarlig for å kontrollere at passasjeren har
nødvendige reisedokumenter. Dersom selskapet tar med passasjerer som ikke har
papirene i orden, kan selskapet bli ilagt en bot av vedkommende lands myndigheter.

Slik nemnda forstår dokumentasjonen i denne saken så oppfylte klager de kravene som
ble stilt for innreise på reisetidspunktet. De hadde med en test som ikke var godkjent,
men de var unntatt testkravene grunnet sin visa-status. Tvisten i saken er imidlertid
hvilken dokumentasjon som ble fremvist på hvilket tidspunkt. 

Klager og flyselskapet forklarer seg ulikt, og etter nemndas syn er dette en ord-mot-ord
situasjon. Nemnda mener at spørsmålet om hva som faktisk skjedde er et bevisspørsmål
som ikke egner seg til behandling. Saken avvises, jf. transportklagenemndforskriften §
6-2 d.

Vedtak

Saken avvises da den reiser bevisspørsmål som vanskelig kan klarlegges ved
nemndsbehandling.