Vedtak i Transportklagenemnda - Fly

Sammendrag

Krav om refusjon for bagasjegebyr.

Dato
17.10.2012

Saksnummer
213/12F

Tjenesteyter
Norwegian Air Shuttle ASA

Krav om refusjon for bagasjegebyr.

Klager har i det vesentlige anført:

Klager skulle reise fra Oslo til Geneve t/r via Stockholm 29. februar 2012. Han reise med sin
kone og de sjekket inn èn koffert begge veier.

Norwegian tar kroner 80 per koffert per strekning. Det var samme fly Oslo - Stockholm, som
fløy Stockholm - Geneve. Klager mener derfor at Norwegian ikke kan ta seg betalt for begge
strekningene da selskapet ikke måtte ut med kofferten hans i Stockholm.

Klager mener han skal betale kroner 160 t/r for èn koffert. Norwegian derimot har belastet
hans kort med kroner 440.

Klager krever refundert mellomlegget.

Norwegian har i det vesentlige anført:

Før man får gjennomført en bestilling på Norwegians nettsider må man krysse av for å ha lest
regler og vilkår. Norwegians bestillingsløsning er helt avhengig av de valg kunden selv foretar
seg.

Klager booket selv en reise som gikk via Stockholm på utreisen. Klager bestilte en kolli per
passasjer begge veier. Det vises til bestillingshistorikk. Klager har kun blitt belastet for de valg
han selv har foretatt under bestilling.

På grunnlag av ovennevnte kan Norwegian ikke imøtekomme klagers krav.

Nemnda bemerker:

Det er stor variasjon mellom flyselskapene for så vidt gjelder tillatt bagasje, om bagasje er
inkludert i prisen samt prisen på bagasje mv. Den reisende må være forberedt på dette og ta
dette med i vurderingen ved valg av flyselskap.

Klagerne har kjøpt en gjennomgående reise Oslo-Geneve t/r. Ved bestilling av reisen fremgikk
det at flyet skulle mellomlande i Stockholm.

Det fremkommer av Norwegians hjemmesider at ved gjennomgående reiser belastes alle
tillegg per person per strekning.

Ved bestilling av reisen var bagasjetillegget spesifisert for hver strekning. Klager aksepterte
avtalen og Norwegians vilkår ved bestilling av reisen. Han betalte også for bagasjen i henhold
til oppgitt spesifikasjon.

Nemnda er av den oppfatning at klager er bundet av Norwegians vilkår og den inngåtte avtale
og finner ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Gøril Volden Berg, Widerøes Flyveselskap AS

Olav Grøttland, SAS