Vedtak i Transportklagenemnda - Fly

Sammendrag

Krav om standarderstatning grunnet nektet ombordstigning.

Dato
06.11.2018

Saksnummer
2017-02352

Tjenesteytere
Tripsta.no
Royal Air Maroc

Klager har i det vesentlige anført

Klager skulle reise t/r Oslo - Casablanca 11. - 20. august 2017. Utreisen gikk fint. På
returen som hadde avgang kl 07.50 ble klager nektet ombordstigning av Royal Air Maroc
med begrunnelse av at hun ikke hadde gyldig billett. Klager stiller seg uforstående til
dette da hun benyttet utreisebilletten uten problemer. 

Klager måtte ta inn på hotell og kjøpe ny billett med Lufthansa dagen etter. Hun fikk
også utgifter til mat. Klager har ikke kvitteringer på verken kost eller losji da hun betalte
kontant.

Klager krever refusjon av utgifter til hotell kroner 5 500. Videre krever hun
standarderstatning 600 euro for å få dekket utgiftene til mat og en dags tapt
arbeidsfortjeneste. 

Det vises for øvrig til klagers brev.

Tjenesteyterne har i det vesentlige anført
Royal Air Maroc har ikke avgitt uttalelse til nemnda.

Tripsta har i det vesentlige anført:

Tripsta er en formidler av flybilletter. Klagers billett ble utstedt på Lufthansa dokument
og var gyldig begge veier. Utreisen ble operert av Lufthansa, og returen var med Royal Air
Maroc og Brüssels Airlines via Brüssel. 
I følge Lufthansa ble klager nektet ombordstigning på returen da hun ikke møtte opp i
tide.

Tripsta har sendt inn en klage på vegne av klager til Royal Air Maroc, men har ikke
mottatt svar. 

Tripsta kan ikke se å ha gjort noe galt, og kan ikke imøtekomme klagers krav.

Nemnda bemerker

Dersom passasjerer uten egen skyld nektes ombordstigning mot sin vilje, skal
flyselskapet i henhold til EU-forordning 261/2004 artikkel 4 umiddelbart gi dem
erstatning i samsvar med forordningens artikkel 7, samt assistere dem i samsvar
med artikkel 8 og 9, dvs tilby refusjon av billetter eller omruting snarest mulig til
bestemmelsesstedet, samt tilby passasjerene måltider og forfriskninger som står i
rimelig forhold til ventetiden og eventuelt hotellinnkvartering om nødvendig.

Det er flyselskapene som er ansvarssubjekter etter forordningen. Formidlere av
flybilletter vil kunne bli holdt ansvarlig for tap som følge av mangelfull formidling av
informasjon eller andre feil på alminnelig erstatningsrettslig grunnlag. Nemnda kan ikke
se at Tripsta kan bebreides i denne saken.

Forordningen får anvendelse på flygninger innen EU-/ EØS-området, flygninger fra EU-/
EØS-området til en tredjestat og flygninger fra en tredjestat hvis det "transporterende
luftfartsselskap for flygningen er et EF-luftfartsselskap", jf artikkel 3 punkt 1 bokstav b.
Den aktuelle flygningen gikk fra en tredjestat, og transporterende flyselskap var Royal
Air Maroc som ikke er et EU-luftfartsselskap. Klagers krav faller etter dette utenfor EU-
forordningen.  

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. forskrift om klagenemnd for flypassasjerer § 5-3.

Klagen er forelagt Royal Air Maroc ved nemndas e-post av 16. oktober 2017 med frist
til 27. november 2017 for eventuelle bemerkninger. I e-posten opplyses det bl.a. om at
flyselskapet har bevisbyrden ved påberopelse av ekstraordinære omstendigheter som
kan gi grunnlag for fritak for ansvar. Det fremgår videre at nemnda vil legge passasjerens
opplysninger til grunn dersom disse ikke imøtegås av flyselskapet. Det blir også opplyst
at saken vil bli forelagt nemnda selv om flyselskapet ikke avgir uttalelse.
Royal Air Maroc har ikke avgitt uttalelse.

Tripstar har avgitt uttalelse og opplyser at de kontaktet Lufthansa som utstedte billetten
og at de ba om en forklaring på hva som hadde skjedd. Lufthansa opplyste at klager
ikke dukket opp i tide, og at dette var årsaken til at hun ble nektet ombordstigning.
Klager hevder at hun møtte opp i tide, men ble fortalt at navnet hennes ikke stod på
passasjerlisten. 

Klager krever refusjon av utgifter til hotell kroner 5 500. Videre krever hun
standarderstatning 600 euro for å få dekket utgiftene til mat og en dags tapt
arbeidsfortjeneste. Klager har ikke fremlagt kvitteringer på utleggene.

Som nevnt over gjelder ikke forordningen i dette tilfellet, og klager har under ingen
omstendighet krav på standarderstatning. Spørsmålet er om hun har krav på erstatning
på annet grunnlag.

I denne saken står påstand mot påstand. Det er på det rene at klagers billett ble utstedt
på Lufthansa dokument og var gyldig begge veier. Da Lufthansa undersøkte saken ble
det ikke påstått at klagers navn ikke var oppført på passasjerlisten til Royal Air Maroc.
Derimot ble det opplyst at klager ikke møtte frem i tide. 
Nemndas flertall - leder og bransjerepresentantene - finner det etter dette ikke
tilstrekkelig sannsynliggjort at klager ble nektet ombordstigning fordi navnet ikke sto på
passasjerlisten. Flertallet legger til grunn at klager møtte opp for sent, men eventuelt
misforstod informasjonen hun fikk om hvorfor hun ble nektet ombordstigning.
Flertallet kan etter dette ikke anbefale at klager gis medhold.

Mindretallet, forbrukerrepresentantene, er enig i at klager ikke kan få medhold i sitt
krav, men med en annen begrunnelse. Det bør etter mindretallets syn være enkelt for
de profesjonelle parter å fremlegge dokumentasjon som sannsynliggjør påstanden
om at klager ikke møtte opp i tide. Flyselskapet har ikke svart og mindretallet kan ikke
se at man kan legge avgjørende vekt på formidlerens henvisning til informasjon de
angivelig har fått fra Lufthansa. Da det ikke er fremlagt dokumentasjon på at klager
ikke møtte opp i tide, må det etter mindretallets syn legges til grunn at klager ble nektet
ombordstigning. Det kan da kreves erstatning for utgifter som klager har pådratt seg
som følge av den nektede ombordstigningen, jf. Montrealkonvensjonen art. 19. Klager
har ikke fremlagt dokumentasjon for de utgifter hun anfører at hun har pådratt seg, og
av den grunn er mindretallet den oppfatning at klager ikke kan få medhold i sitt krav.

Vedtak

Transportklagenemnda - fly anbefaler ikke at klager gis medhold.