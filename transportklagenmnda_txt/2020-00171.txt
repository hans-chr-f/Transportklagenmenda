Vedtak i Transportklagenemnda - Fly

Sammendrag

Krav om erstatning for ødelagt bagasje.

Dato
14.09.2020

Saksnummer
2020-00171

Tjenesteytere
Norwegian Air Shuttle

Klager har i det vesentlige anført

Klager reiste fra Barcelona til Oslo den 3. januar 2020 med DY1741. Først da klager var
ute av flyplassområdet på Gardermoen oppdaget han at  kofferten var ødelagt. Den
5. januar 2020 sendte klager en skriftlig klage til Norwegian, men fikk avslag med den
begrunnelse av at han burde ha meldt fra om klagen før han forlot flyplassområdet. 

Klager reiste med sine to barn, og de var på vei hjem fra ferie. Klager bor i Oslo mens
hans barn bor i Arendal. Det var kofferten til sønnen som ble skadet, og denne fulgte
med sønnen til Arendal. Da klager besøkte barna helgen etter tok han kofferten med
seg for å kunne fremlegge den for Norwegian. På dette tidspunktet var det i følge
flyselskapet for sent. 

Kofferten har slike skader at den er ubrukelig. Klager har ikke tatt vare på kvitteringen for
kofferten, men den ble kjøpt i 2018 for 65 euro. 

Klager krever erstatning for den ødelagte kofferten, 65 euro.

Tjenesteyterne har i det vesentlige anført
Klager reiste fra Barcelona til Oslo den 3. januar 2020 med DY1741 og krever erstatning
for ødelagt bagasje. Han meldte ikke fra om skaden ved ankomst og har derfor ingen PIR
(Property Irregularity Report / skaderapport) å fremvise. Han møtte heller ikke opp ved
flyplassen innen syv dager for å motta skaderapporten. 

I henhold til Montrealkonvensjonen og Norwegians egne reisevilkår må man melde
fra om skadet bagasje ved ankomst, eller seneste innen syv dager på en flyplass hvor
Norwegian har flyvninger. Man må da ta med reisedokument , den skadde bagasjen og
bagasjekvitteringen. 

Da klager ikke har oppfylt plikten til å melde fra om skadet bagasje innen gitte frister, kan
Norwegian ikke imøtekomme klagers krav. 

Det vises for øvrig til Norwegians brev.

Nemnda bemerker

Klager hevder hennes koffert ble skadet mens den var i flyselskapets varetekt.  

I henhold til Luftfartsloven § 10-26 og Montrealkonvensjonens artikkel 31 må innsjekket
reisegods som blir utlevert uten at den rettmessige mottaker klager, antas å være i den
samme forfatning som ved innlevering av reisegodset.  

Passasjeren kan klage til flyselskapet innen 7 dager, men da er det passasjeren som har
bevisbyrden.

Klager hevder han ikke oppdaget skaden før han forlot ankomsthallen. Han beskriver
skadene på kofferten som så omfattende at kofferten er ubrukelig. Etter nemndas syn
burde  klager derfor ha oppdaget skadene før han forlot flyplassen og rapportert disse
ved ankomstservice. Klager har ikke ført bevis for at de beskrevne skadene oppstod i
forbindelse med håndteringen av Norwegian Air Shuttle. 

Nemnda har forståelse for at det er ergerlig med en skadet koffert og at situasjon var
spesiell med tanke på hans eget bosted i forhold til hans sønns bosted. Imidlertid er
reglene som over, og nemnda kan ikke anbefale at klager gis medhold.

Vedtak

Transportklagenemnda-fly kan ikke anbefale at klager gis medhold.