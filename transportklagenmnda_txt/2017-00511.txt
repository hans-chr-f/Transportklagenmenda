Vedtak i Transportklagenemnda - Fly

Sammendrag

Krav om refusjon av bagasjegebyr.

Dato
15.12.2017

Saksnummer
2017-00511

Tjenesteytere
Swiss International Air Lines
Lufthansa German Airlines

Klager har i det vesentlige anført

Klageren hadde bestilt en reise fra Oslo til Geneve t/r den 4. - 11. februar 2017 på
Lufthansas nettsider:

4/2-17:    Oslo - Geneve,          operert av Swiss Int. Air Lines LX1239
11/2-17:  Geneve - München,  operert av Swiss Int. Air Lines LX1124
11/2-17:  München - Oslo,       operert av Lufthansa LH2454

På reisebekreftelsen på utreisen stod det Economy. Det var da bare ett  alternativ å klikke
på, og det var kjøp av setereservasjon. 
På returen stod det Economy Light. Det var da to alternativer å klikke på, og det var kjøp
av både setereservasjon og bagasje. Klageren trodde derfor at bagasje var inkludert på
utreisen. 

Ved innsjekk på Gardermoen fikk klageren beskjed om at de ikke hadde innsjekket
bagasje inkludert i utreisebilletten. Klageren og reisefølget på 4 hadde 5 kolli, og måtte
betale kr 700 per stk. 

Klageren stiller seg sterkt kritisk til misvisende og villedende informasjon på Lufthansa
nettsider.

Klageren krever refusjon av prisdifferansen mellom kjøp av innsjekket bagasje online og
innsjekket bagasje ved Oslo Lufthavn Gardermoen. Klageren har fremlagt kvittering på
kjøp av 3 kolli, tilsammen 2 100 kroner. 

Det vises for øvrig til klagerens brev.

Tjenesteyterne har i det vesentlige anført
Swiss Int. Air Lines har til klager i det vesentlige anført:

Ved kjøp av reise på Swiss egne nettsider blir man informert om bagasje er inkludert
i billetten eller ikke. Swiss kan ikke holdes ansvarlig for billetter som kjøpes hos andre
selskap. 

Swiss Int. Air Lines kan ikke imøtekomme klagerens krav.

Swiss Int. Air Lines og Lufthansa har i sine tilsvar til nemnda kun tatt stilling til spørsmål
om erstatning av en forsinkelse på returreisen. Swiss har fremlagt dokumentasjon på at
selskapet allerede har utbetalt standarderstatning for denne hendelsen. Klagerens krav
om refusjon av bagasjegebyr har flyselskapene ikke kommentert.

Nemnda bemerker

Swiss International Air Lines og Lufthansa har i sine tilsvar til nemnda ikke kommentert
klagen om bagasjegebyr. Nemnda treffer da vedtaket på grunnlag av opplysningene som
er fremkommet tidligere i saken, jf transportklagenemndforskriften § 5-3 tredje ledd.

Slik nemnda ser det hadde klageren grunn til å regne med at bagasje var inkludert på
utreisen i motsetning til på hjemreisen:

Klageren bestilte reisen på Lufthansas nettsider. Hun har lagt frem skjermbilder som
viser at hun ikke fikk velge kjøp av bagasje for utreisen slik som hun fikk for hjemreisen. 

For nemnda ser det på dette grunnlaget ut til at klageren fikk misvisende informasjon
ved bestillingen som påførte henne og reisefølget et tap siden kjøp av bagasjeplass
er dyrere på flyplassen enn på Lufthansas nettside. Nemnda mener at Lufthansa skal
holde klageren og følget skadesløse for den ufullstendige informasjonen og refundere
bagasjegebyret på til sammen 2 100 kroner fratrukket det klageren og følget ville betalt
om de hadde kjøpt bagasjeplass online.

Vedtak

Transportklagenemnda - fly anbefaler at Lufthansa refunderer 2 100 kroner til klageren
fratrukket det hun og reisefølget ville ha måttet betale ved kjøp av bagasjeplass online.