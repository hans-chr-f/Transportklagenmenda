Vedtak i Transportklagenemnda - Sjø

Sammendrag

Manglende gyldig billett / ID-tyveri

Dato
25.05.2020

Saksnummer
2020-01165

Tjenesteytere
Ruter

Klager har i det vesentlige anført

Klager hevder han ikke foretok reisen han ble ilagt gebyr for. Han mottok inkassovarselet
på sin digipostkonto. 

Klager hevder at hans navn og bankkort har blitt misbrukt under denne kontrollen. 
Ved henvendelse i klagen til Ruter har klager lagt med kopi av sitt bankkort som han
hadde liggende lagret på sin pc. Kortet har vært sperret for bruk.

Klager har fremsatt krav om frafall av gebyr fra Ruter registrert i hans navn.

Tjenesteyterne har i det vesentlige anført
Gebyret gjelder på B10, båten fra Aker Brygge til Nesoddtangen da klager reiste med en
billett for ungdom, noe han var for gammel til. Gebyret ble ilagt 22.01.2020.
Klager har henvendt seg til Ruter og hevder at dette ikke er han som var i kontrollen,
men at noen har oppgitt hans navn i billettkontrollen.

Blir stoppet i billettkontroll uten gyldig billett/kort blir man bedt om å betale et gebyr på
kr. 950,-/1150,-. Om man ikke betaler kontant på stedet, ber billettkontrollørene om å få
se legitimasjonen til den som er stoppet. Dersom vedkommende ikke har legitimasjon,
ber kontrollørene om personalia. Opplysningene blir sjekket mot Folkeregisteret. Dersom
de oppgitte personalia stemmer, bekrefter man at opplysningene stemmer ved å signere
erklæringen.

I denne saken ble først politiet kontaktet via telefon, da personen som ble stoppet i
kontroll nektet å oppgi personalia. Personen snakket selv med politiet via telefon og det
ble deretter fremvist bankkort som legitimasjon til billettkontrollørene.

Dette var det samme bankkortet som Ivan har sendt oss kopi av. Vi kan se at klager har
sendt inn en annen kopi av bankkortet til nemnda enn den vi fikk. Det er fortsatt det
samme bankkort som ble fremvist i kontrollen.

Klager har ikke sendt inn noe dokumentasjon til Ruter som viser til at dette kortet var
sperret før kontrollen fant sted.

Ruter mener derfor at det var klager som ble kontrollert og at gebyret er korrekt ilagt og
finner ikke grunnlag til frafall av gebyr.

Nemnda bemerker

Klagen gjelder krav om frafall av gebyr, da han hevder han ikke foretok reisen han ble
ilagt gebyr for. Han anfører at bankkortet hans har blitt misbrukt av noen andre, og at en
ukjent person har benyttet klagers identitet. 

Det ble ilagt gebyr på B10, båten fra Aker Brygge til Nesoddtangen for reise med en
billett for ungdom, noe passasjeren var for gammel til. Gebyret ble ilagt 22.01.2020.

Det følger av Transportklagenemndforskriften § 6-2 c) og d) at saken kan avvises dersom
den reiser bevisspørsmål som vanskelig kan klarlegges under saksbehandlingen eller av
andre grunner ikke egner seg for behandling i nemnda. Det er praksis på at nemnda av
denne grunn har avvist en del saker knyttet til problemstilling om identitetstyveri, da det
reiser vanskelige bevisspørsmål. 

Nemnda finner at saken ikke kan bli forsvarlig opplyst ved kun skriftlig behandling i
nemnda, og saken blir å avvise.

Saken er behandlet med én forbrukerrepresentant i medhold av
transportklagenemndforskriften §5-5 (5).

Vedtak

Saken avvises fra behandling i Transportklagenemnda Sjø.