Vedtak i Transportklagenemnda
- Kollektivreiser

Sammendrag

Krav om refusjon av ny bussbillett.

Dato
03.04.2020

Saksnummer
2019-04361

Tjenesteytere
Vy Buss AS

Klager har i det vesentlige anført

Klager hadde via VY Buss AS sin nettside, bestilt en bussreise fra Sandefjord til Arendal
7. september 2019, med avgang fra Sandefjord (Torp Lufthavn) kl. 17.40 og ankomst
på Fokserød kl. 17.44. Denne strekningen ble kjørt av NOR-WAY Bussekspress. Deretter
skulle klager videre med busslinje VY190, operert av Vy express pluss, fra Fokserød
kl.17.45, som hadde planlagt ankomst i Arendal kl. 20.10. 

Da klager ankom Fokserød til planlagt tid, hadde videre busslinje VY190 til Arendal, kjørt
fra klager og en annen passasjer. Klager måtte derfor kjøpe ny bussbillett til Arendal med
avgang to timer senere. Klager måtte vente på holdeplassen i dette tidsrommet. 

Klager viser til at hun var av den oppfatning at hun hadde bestilt en gjennomgående
bussbillett fra Sandefjord Torp til Arendal, med et busskifte på Fokserød. 

Klager krever derfor at Vy Buss AS refunderer kostnaden til den nye billetten pålydende
kroner 399.

Tjenesteyterne har i det vesentlige anført
Vy Buss AS viser til at det ikke er noen korrespondanse mellom busslinje NW180 som
kjøres av NOR-WAY Bussekspress og VY190 som kjøres av Vy express plus. 

I denne saken kjørte busslinje VY190 fra Fokserød til planlagt avgang kl. 17.45. Vy Buss
AS kan forstå at overgangstiden ikke var helt ideell. Klager har derfor fått refundert den
ubrukte billetten til kroner 279. Fordi bussen gikk til planlagt tid og det ikke var tale om
korrespondanse mellom busslinjene, vil ikke reisegarantien gjøre seg gjeldende i dette
tilfellet. 

Vy Buss AS kan på overnevnte grunnlag ikke imøtekomme klagers krav om refusjon av
den nye billetten.

Nemnda bemerker

Klager har krevet refusjon for utgifter til ny billett med kroner 399 som følge av Vys buss
190 hadde kjørt fra Fokserød da buss fra Torp lufthavn ankom. 

Strekningen fra Torp til Fokserød ble kjørt av NOR-WAY Bussekspress, mens strekningen
fra Fokserød til Arendal ble kjørt av Vy, busslinje 190. 

Det er ingen korrespondanse mellom busslinjene, og busslinje VY190 kjørte til planlagt
tid. Reisegarantien gjør seg således ikke gjeldende i et slikt tilfelle. 

Klager har imidlertid fått refundert den ubrukte billetten til kroner 279. 

Det er således ikke grunnlag for ytterligere refusjon.

Vedtak

Transportklagenemnda Kollektivtransport finner ikke å kunne anbefale at klager gis
medhold.