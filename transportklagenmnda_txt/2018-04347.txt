Vedtak i Transportklagenemnda
- Kollektivreiser

Sammendrag

Manglet billett for sone 1

Dato
06.02.2019

Saksnummer
2018-04347

Tjenesteytere
Ruter

Klager har i det vesentlige anført

Klagers representant, hans mor, har fremsatt klage på et gebyr sønnen ble ilagt 28.
september 2018 da han reiste med buss til Lysaker. 

Klager reiste med to kompiser, hvor den ene kompisen kjøpte tilleggsbillett for alle tre
fordi han trodde alle hadde billett for sone 1. Klager hadde ikke billett for sone 1 og
ønsket derfor å kjøpe dette av føreren. Bussjåføren ville ikke ta i mot penger og vinket
alle tre bakover i bussen. 

Da kontrollørene kom på bussen ble klager ilagt gebyr for manglende gyldig billett. 

Etter at klagers representant fikk oversendt tilsvaret fra Ruter, har hun tatt en ny
gjennomgang med sønnen om hva som skjedde på bussen. Sønnen ble svært provosert
da han fikk kjennskap til at føreren nekter for å ha snakket med guttene. Ifølge sønnen
eskalerte samtalen med føreren " i en litt høy diskusjon", og derfor burde føreren huske
guttene. Videre opprettholder sønnen sin forklaring om at det ble kjøpt tre sone 2
billetter av kameraten, og at føreren ba de gå bakover i bussen da klager ønsket å betale
for sone 1 billett. 

Klagers representant fastholder kravet om at Ruter frafaller gebyret.

Tjenesteyterne har i det vesentlige anført
Klager ble ilagt gebyr på bussen 28. september 2018 fordi han ikke hadde noen gyldig
billett. 

Det ble ikke fremvist noen form for billett i kontrollen, og heller ikke opplyst om noen
tilleggsbillett. Det opplyses ikke hvordan denne tilleggsbilletten ble kjøpt, om det var hos
salgssted, automat eller inne i billettappen. Det virker rart dersom klager og reisefølget
har vært innom et salgssted eller automat for å kjøpe billett, uten at noen har stilt
spørsmål om hva slags billett som skal kjøpes. Hadde billetten blitt kjøpt i appen ville den
fremdeles ha ligget i billetthistorikken. 

Ruter forholder seg til forklaringen fra kontrolløren på stedet, som fikk bekreftet av
føreren at han ikke hadde snakket med disse guttene.

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble ved kontroll på busslinje 160 ilagt gebyr da han ikke hadde gyldig billett.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Nemnda bemerker at klager ikke kunne vise gyldig billett. Vilkårene for å ilegge gebyr var
dermed til stede. 

Klager hevder at han ville kjøpe billett for sone 1 hos føreren som ikke ville ta i mot
penger og klager med reisefølge gikk videre inn i bussen. En av to kamerater han reiste
sammen med hadde kjøpt tilleggsbillett for sone 2 for alle tre. 

Nemnda bemerker at det fremgår av gebyrrapporten at bussføreren opplyste til
kontrolløren at han ikke hadde hatt noen samtale med guttene. 

Nemnda finner ikke tilstrekkelig bevis for at bussføreren nektet å ta i mot betaling. 

Nemnda kan ikke se at det er grunnlag for å anbefale at klager gis medhold.

Vedtak

Transportklagenemnda Kollektivtransport finner ikke å kunne anbefale at klager gis
medhold.