Vedtak i Transportklagenemnda - Fly

Sammendrag

Krav om standarderstatning og andre utgifter grunnet kansellering. Kollisjon med fugl.

Dato
20.08.2021

Saksnummer
2020-03092

Tjenesteytere
Widerøe

Klager har i det vesentlige anført

Klager skulle reise fra Evenes til Trondheim med WF667 kl. 21.30 den 4. oktober 2020.
Flyvningen ble kansellert samme dag og klager ble booket om til dagen etter, 5. oktober
kl. 06.20 med SK4079 fra Evenes til Oslo og kl. 10.50 med SK0338 fra Oslo til Trondheim.
Klager fikk da en tapt arbeidsdag.

Klager krever standarderstatning i henhold til EU-forordning 261/2004 samt utlegg for
mat og tapt arbeidsdag.

Tjenesteyterne har i det vesentlige anført
Widerøe anfører at WF667 under innflyvningen 4. oktober 2020 traff tre måker og
dermed måtte den tas ut av produksjon for teknisk kontroll. Widerøe viser til fremlagt
dokumentasjon. 

Klageren mottok ombooking og ny reiserute via Oslo, denne reisen ble benyttet.
Opprinnelig ankomsttid Trondheim var 4. oktober kl. 21:05 og ny ankomsttid Trondheim
5. oktober kl. 11.45, ca. 15 timer senere. 

Det ble tilbudt hotell og transport.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7.

Widerøe har uttalt samt dokumentert at kanselleringen skyldtes kollisjon med fugl, og at
hendelsen oppstod på en flyvning til Kristiansand tidligere på dagen. 

Kollisjon med fugl er en ekstraordinær omstendighet i forordningens forstand, jf. EU-
domstolens avgjørelse i saken Peskova med flere av 04.05.2017 (C-315 / 15) avsnitt 26. 

Nemnda legger til grunn at Widerøe har dokumentert at de har truffet "alle rimelige
tiltak" for å unngå eller redusere konsekvensene av forsinkelsen for klager, jf. art. 5 nr. 3.
Det vises til dokumentasjonen i saken om at Widerøe gjorde forsøk på å finne alternative
flyvninger for klager samme kveld uten å lykkes. Klager har etter dette ikke krav på
standarderstatning.

Nemnda kan av samme årsak ikke se at klager har rett på erstatning for tapt arbeidsdag i
henhold til luftfartsloven § 10-20.

Når det gjelder forpleining bemerker nemnda at en passasjers rett til forpleining etter
EU-forordningen 261/2004 artikkel 9 består så lenge han venter på en omlegging
av reisen, jf retningslinjene av 15.06.2016 punkt 4.3.2. Klagers rett på refusjon av
forpleiningsutgifter er avgrenset til hva som var "nødvendige, passende og rimelige" ut
fra ventetidens lengde. Dette følger av dom fra EU-domstolen i sak C-12/11 McDonagh
avsnitt 51.

Nemnda anbefaler at Widerøe utbetaler inntil 200 kroner til klager dersom klager
fremlegger dokumentasjon til flyselskapet på utgifter til forpleining. 

For øvrig anbefaler nemnda at klager ikke gis medhold.

Vedtak

Transportklagenemnda anbefaler at Widerøe utbetaler inntil 200 kroner til klager
for matutgifter i ventetiden derom klager legger frem dokumentasjon på utgifter til
forpleining. For øvrig anbefales det ikke at klager gis medhold.