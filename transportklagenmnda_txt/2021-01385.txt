Vedtak i Transportklagenemnda
- Kollektivreiser

Sammendrag

Krav om frafall av ilagt gebyr.

Dato
14.12.2021

Saksnummer
2021-01385

Tjenesteytere
Vy

Klager har i det vesentlige anført

Klager reiste med toget fra Lillestrøm til Oslo da han ble ilagt gebyr. Ifølge klager påsteg
han betjent vogn fordi betaling med elektronisk billett ikke gikk gjennom. Klager var på
telefon med banken for å finne ut av betalingsproblemet, og byttet vogn for å ikke oppgi
hele personnummer i samme vogn. Klager merket ikke skilting om ubetjent vogn på
døra mellom vognene fordi den var åpen, og derfor var klager av den oppfatning at han
fremdeles befant seg i "betjent vogn". 

Klager mener skilting og fargekoder er misvisende og understreker at han vandret over i
den andre vognen i god tro om at han fremdeles var i vogn for kjøp av billett. 

Klager ber om at Vy frafaller gebyret.

Tjenesteyterne har i det vesentlige anført
Vy er ikke kjent med hvilken stasjon klager påsteg, men klager ble påtruffet i
billettkontroll i en vogn merket «kun gyldig billett» på tog 1626 den 8. september 2020
etter avgang fra Lillestrøm. Klager kunne ved kontrollen ikke fremvise billett for reisen
han benyttet seg av og ble derfor korrekt ilagt et kontrollgebyr. Vy viser til fremlagt
dokumentasjon på tider til toget samt merking av vogner.

Generelt så er det avgang fra Lillestrøm mot Oslo hvert tiende minutt slik at det er ikke
stort tidstap om man må ta en senere avgang for å ordne billett. Billett kan kjøpes ved
Entur sine automater på stasjonen, ved betjente kiosker, eller man kan benytte Vy, Ruter
eller Entur sin app.

Har man ikke billett i orden kan man også kjøpe billett om bord i toget mot et gebyr på
Kr 40. Man må da ha tatt plass i vogn som er merket «billettsalg». Hva klager har foretatt
seg forut for billettkontrollen har ikke Vy kjennskap til, derimot kan selskapet konstatere
at klager ble påtruffet i en vogn som er merket ut og innvendig med «kun gyldig billett».

I Vys reisevilkår punkt 3 C er det angitt «kjøp og validering av digitale/elektroniske
billetter skal foretas før ombordstigning”. De ubetjente vognene på toget er tydelig
merket ut og innvendig med «kun gyldig billett» som påminner og gjør oppmerksom på
at man må ha billett i orden. I Ruter sine betingelser for bruk av mobilbillett – jf. fremlagt
dokumentasjon – fremgår det at billett skal være kjøpt før ombordstigning.

Kontrollgebyr ble ilagt på det objektive kriterium og faktum at klager ikke kunne
presentere gyldig billett for reisen han benyttet seg av. Hjemmel for å ilegge gebyr
fremgår av Vys reisevilkår punkt 4 bokstav A: Hvis du ikke kan vise gyldig billett i en
kontroll, må du betale et gebyr fastsatt av Samferdselsdepartementet.

Vy opprettholder krav om betaling av kontrollgebyret.

Nemnda bemerker

Klager ble ilagt gebyr i ubetjent vogn på toget fra Lillestrøm til Oslo den 8. august 2020 da
han ikke kunne vise gyldig billett.

Det fremgår av Vys transportvilkår § 4 at passasjerer som ved kontroll ikke kan vise gyldig
billett, vil bli ilagt et gebyr.

Klager kunne ikke vise billett, og vilkårene for å ilegge gebyr var til stede.

Klager har anført at han ikke fikk kjøpt billett pga. problemer med banken og at han
påsteg "betjent vogn", men under samtalen med banken beveget han seg over i vognen
merket "kun gyldig billett" uten at han merket dette varselet. 

Nemnda viser til dokumentasjon fremlagt av Vy, som tydelig viser ut- og innvending
merking av vogner for opphold med "kun gyldig billett". Nemnda viser videre til at det
av hensyn til reiseforetakene er nødvendig å ha en konsekvent praksis, da det er ulike
grunner til at reisende ikke kan vise gyldig billett. 

Nemnda finner ikke å kunne anbefale at klager gis medhold.

Vedtak

Transportklagenemnda finner ikke å kunne anbefale at klager gis medhold i sitt krav.