Vedtak i Transportklagenemnda
- Kollektivreiser

Sammendrag

Krav om sletting av gebyr for ugyldig billett.

Dato
14.02.2013

Saksnummer
69/12 J

Tjenesteyter
NSB

Krav om sletting av gebyr for ugyldig billett.

Klager har i det vesentlige anført:

Klager kjøpte den 07.09.12 en billett på sitt reisekort fra automat på Lysaker stasjon. Da han
kjøpte billetten måtte han velge fra når billetten skulle være gyldig og vente til kortet var klart.

Den 11.09.12 var det kontroll på veien hjem og kontrolløren fortalte klager at billetten ikke
var aktivert: Klager ble ilagt et gebyr. Klager finner dette svært urimelig. Når man kjøper en
periodebillett på automat og man må velge gyldighetsdato er det ikke sannsynlig, og heller
ikke veldig opplyst, at man må aktivere billetten i tillegg. Klager forventer da at billetten er
gyldig fra den dato han valgte og som var samme dato som han kjøpte billetten. Klager var
i god tro om billettens gyldighet og kan ikke se at NSB i tilstrekkelig grad har greid å skille
informasjonen om kjøp av billett med gyldighet og behovet for ytterligere validering.

Klager krever at gebyret slettes.

NSB har i det vesentlige anført:

Det fremgår av NSBs transportvilkår § 4 A at med billett menes av NSB godkjente billettyper
og reisebevis herunder billetter i elektronisk form. Regler for kjøp, kansellering og refusjon
avhenger av type billett. Se nsb.no for mer informasjon.

Videre fremgår det av NSBs transportvilkår § 4 C vil passasjerer som ved kontroll ikke
har stemplet eller på annen måte gyldig kontrollert billett, bli ilagt gebyr fastsatt av
Samferdselsdepartementet. Det kommer også fram at «Kjøp og validering av elektroniske
billetter skal foretas før ombordstigning».

Klager ble påtruffet på toget i ubetjent vogn den 11.09.12 uten gyldig validert billett. Klager
fikk altså gebyret basert på det objektive kriteriet at han ikke hadde gyldig billett. Klager
hevder i sin klage at han ikke var kjent med at periodebilletten må valideres for å være gyldig,
og at det ikke var tydelig nok informasjon om dette. Det kommer fram på baksiden av et
elektronisk reisekort at der er kunden selv som er ansvarlig for å ha gyldig aktivert billett i
kortet. Det vises også til informasjon på NSBs nettsider og til følgende informasjon som klager
fikk da han kjøpte billetten på automaten: «Husk å validere elektroniske billetter før du går om
bord».

NSB finner ikke grunnlag for å ettergi gebyret klager ble ilagt.

Nemnda bemerker:

Det fremgår av NSBs transportvilkår § 4 C at passasjerer som ved kontroll ikke kan fremvise
gyldig billett vil bli ilagt et gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig.

Ved kjøp av billett på et elektronisk reisekort må denne aktiveres for å være gyldig. I henhold
til vilkårene må dette gjøres før ombordstigning. Informasjon om dette finnes på nsb.no, ved
NSBs billettautomater og på dørene ved de ubetjente vognene er det tydelig merket at man
må ha gyldig billett for å kunne benytte disse vognene. Det er også oppslått informasjon om
dette inne i vognene. Billetten er gyldig når den er aktivert, det vil si at det er registrert en
startdato og et klokkeslett. Billetten aktiveres ved å legge kortet på automaten eller på en
kortleser. Dette kan sammenlignes med å stemple en papirbillett med dato og klokkeslett.
Billetten er da gyldig fra og med dette tidspunktet.

Selv om grunnen til at klager ikke hadde gyldig billett skyldtes at han ikke var kjent med at
billetten må aktiveres for at den skal være gyldig, endrer dette ikke det faktum at klager ikke
kunne fremvise gyldig billett under billettkontrollen. NSBs kontrollør kunne derfor ilegge ham
et gebyr i henhold til transportvilkårene.

Det er passasjerens ansvar å ha gyldig billett. Hva som er gyldig billett er det tydelig
informasjon om og de ubetjente vognene er godt merket. Systemet er utbredt i
kollektivtrafikken og det er etter nemndas oppfatning gitt tydelig og tilstrekkelig informasjon
om at billetter må aktiveres for å være gyldig. Spørsmål om reisedato gjelder ved kjøp
av papirbilletter på billettautomat. Ved kjøp av periodebillett som skal lastes opp på et
elektronisk reisekort blir man ikke bedt om å oppgi noen gyldighetsdato for billetten man
kjøper. Gyldighetstiden for en billett blir først satt ved aktivering av billetten.

Det at klager var i god tro om at kortet var gyldig så lenge han hadde kjøpt en elektronisk
billett kan derfor ikke tillegges vekt.

Nemnda finner etter dette ikke grunnlag for å anbefale at klager gis medhold.

Vedtak:

Transportklagenemnda - jernbane finner ikke å kunne anbefale at klager gis medhold.

Vedtaket er enstemmig.