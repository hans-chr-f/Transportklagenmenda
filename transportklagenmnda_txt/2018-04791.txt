Vedtak i Transportklagenemnda - Fly

Sammendrag

Krav om refusjon av hele reisen (separate billetter) etter at returen ble kansellert.

Dato
05.11.2019

Saksnummer
2018-04791

Tjenesteytere
Tripmonster / Tripmate

Klager har i det vesentlige anført

I desember 2018 bestilte klager en reise hos Tripmonster t/r Murmansk - Moskva 5. -
26. januar 2019, med Aeroflot på utreisen og Utair på hjemreisen. Dagen etter bestilling
mottok klager melding fra Tripmonster om at returreisen likevel ikke var tilgjengelig og at
pengene for denne strekningen var refundert, kroner 1 209. 

Klager stiller seg kritisk til at kun hjemreisen blir refundert. 

Klager krever hele reisen refundert, kroner 2 995.

Tjenesteyterne har i det vesentlige anført
Før klager fikk gjennomført bestillingen måtte han krysse av for å ha lest regler og vilkår.
Her kommer følgende frem: "Tripmonster tilbyr også tur- og returbilletter sammensatt
av to enkeltbilletter. Da gjelder reglene for hver enkelt billett. Det fremgår av bestillingen
om billetten består av to enkeltreiser. I de tilfellene bestillingen består av to enkeltreiser,
er kunden ansvarlig for å kontrollere at billetter og billettnumre for begge reisene er
mottatt."

Det fremkom både under bestillingsprosessen og på klagers reiserute at hans reise
bestod av to enkeltbilletter. Dessverre mottok Tripmonster melding fra Utair om at de
likevel ikke kunne bekrefte plassen klager hadde bestilt. 

Videre i Tripmonsters regler og vilkår fremkommer dette: "Tripmonster.no reserverer
seg mot eventuelle tekniske problemer, datafeil, prisfeil og endringer foretatt av
flyselskapene utenfor vår kontroll. Det kan f.eks. være flyselskaper som viser plasser
som ikke er tilgjengelige, endringer i flytider eller feilaktige priser på grunn av datafeil.
Flyselskapene har i tillegg rett til å endre i bestillingen innen 24 timer etter det at
bestillingen er gjennomført."

Klager bestilte sin reise den 14. desember 2018. Dagen etter kontaktet Tripmonster
klager for å tilby ny returreise for kun kroner 190 mer enn opprinnelig billett. Men da
reisebyrået ikke fikk tak i klager hele dagen ble hans returreise kansellert og refundert. 

Tripmonster er en formidler av flybilletter og må forholde seg til flyselskapenes regler. 

I denne saken har klager bestilt to enkeltbilletter og han krysset av for å ha lest
Tripmonsters vilkår.

Tripmonster kan ikke imøtekomme klagers krav. 

Det vises for øvrig til Tripmonsters brev.

Nemnda bemerker

I desember 2018 bestilte klager en reise hos Tripmonster t/r Murmansk - Moskva 5. - 26.
januar 2019, med Aeroflot på utreisen og Utair på hjemreisen. Klager bestilte dermed to
enkeltbilletter og han krysset av for å ha lest Tripmonsters vilkår. 
Dagen etter bestilling mottok klager melding fra Tripmonster om at returreisen likevel
ikke var tilgjengelig og at pengene for denne strekningen var refundert, kroner 1 209.
Klager ønsket hele bestillingen refundert, men Tripmonster  viste til at klager hadde
kjøpt to enkeltreiser, og at dette ikke var mulig. Selskapet kunne imidlertid hjelpe ham å
bestille en ny returbillett. 

Klager krever hele reisen refundert, kroner 2 995.

Før klager fikk gjennomført bestillingen måtte han krysse av for å ha lest regler og vilkår.
Her kommer følgende frem: "Tripmonster tilbyr også tur- og returbilletter sammensatt
av to enkeltbilletter. Da gjelder reglene for hver enkelt billett. Det fremgår av bestillingen
om billetten består av to enkeltreiser. I de tilfellene bestillingen består av to enkeltreiser,
er kunden ansvarlig for å kontrollere at billetter og billettnumre for begge reisene er
mottatt.
"

Ved bestilling av en flyreise på internett, er man selv ansvarlig for  å undersøke vilkårene
nøye før bestilling av flyreisen bekreftes. Når tilbudet er akseptert, er avtalen bindende.
I dette tilfellet fremkom det både under bestillingsprosessen og på klagers reiserute at
hans reise bestod av to enkeltbilletter.  

Klager fikk allerede dagen etter bestilling beskjed om at returreisen likevel ikke var
tilgjengelig, og han fikk tilbud om hjelp til å kjøpe en ny hjemreise.

Etter dette kan nemnda ikke anbefale at klager gis medhold.

Vedtak

Trasnportklagenemnda-fly anbefaler ikke at klager gis medhold.