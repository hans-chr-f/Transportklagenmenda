Vedtak i Transportklagenemnda - Fly

Sammendrag

Krav om refusjon av skatter og avgifter på ubenyttet returbillett.

Dato
31.10.2016

Saksnummer
1304/15F

Tjenesteyter
Gotogateno

Klager har i det vesentlige anført:

Klager skulle reist fra Charlotte til Oslo via New York 19. september 2015 kl. 15:31 med
UA5796. Klager fikk ikke benyttet denne billetten som var bestilt gjennom Gotogate på grunn
av sykdom i familien. Billettene ble avbestilt på United sin nettside.

Klager krever kroner 2&nbsp;759 per person som utgjør skatter på flybilletter som ikke ble
benyttet.

Det vises for øvrig til klagers brev.

Gotogate.no har i det vesentlige anført:

Når man har påbegynt sin reise har man også benyttet deler av skattene på billetten. Klager
har benyttet utreise og ikke returen og da har verdien av skattene på utreisen blitt brukt.

Samlede skatter og avgifter er kr 2.759. Av disse tilbakebetaler ikke flyselskapet YQ-skatten
på kr 1.973. Gotogate forklarer at klagers skatter er totalt på kroner 2&nbsp;759 og Kroner
554 har blitt benyttet av skattene på utreisebillettene, og da gjenstår det kroner 232 for
returreisen i skatter. Da Gotogate tar kroner 395 i administrative avgifter så ender det med at
er ingenting å utbetale til klager.

Gotogate kan ikke imøtekomme klager krav.

Det vises for øvrig til Gotogate.no sitt brev.

Nemnda bemerker:

Myndigheter og flyplasser pålegger flyselskap å kreve inn skatter og avgifter per reisende
passasjer. Disse skattene og avgiftene kreves bare fra flyselskapet når passasjeren faktisk
velger å reise. Dersom passasjeren ikke benytter seg av sin planlagte reise, har passasjeren
rett til å få refundert slike offentlige skatter og flyplassavgifter.

Klagerne benyttet ikke hjemreisen, og har rett til refusjon av flyskatter og avgifter for denne
del av reisen.

Nemnda legger på bakgrunn av de foreliggende opplysninger til grunn at United Airlines i
dette tilfellet har tatt med et drivstofftillegg, YQ, under «flyskatter». Dette er i realiteten en del
av prisen på flybilletten og refunderes ikke ved avbestilling av billetten, Nemnda bemerker at
når flyselskapet inkluderer andre kostnader enn offentlige skatter og flyplassavgifter i det man
oppgir som «skatter og avgifter» på billetten, vil det være svært vanskelig for kunden å forstå
hvor mye man har krav på å få tilbakebetalt fra flyselskapet dersom man ikke reiser. Nemnda
anser dette som uheldig.

Nemnda legger på bakgrunn av de foreliggende opplysninger til grunn at refunderbare skatter
og avgifter i dette tilfellet utgjør 232 kroner.

Gotogate tar et administrasjonsgebyr på kr 395 for sitt arbeid med tilbakebetaling av skatter
av avgifter. Gebyret overstiger således det refunderbare beløp.

Forbrukernes representanter er av den oppfatning at et gebyr for refusjon av
skatter og avgifter, kun kan tilsvare Gotogates reelle kostnader med å gjennomføre
tilbakebetalingen. Gotogates gebyr på 395 kroner per billett, synes å være høyt i denne
sammenheng. Det vises til at dersom passasjeren ikke benytter seg av sin planlagte
reise, har passasjeren rett til å få refundert slike offentlige skatter og flyplassavgifter
fra flyselskapet.

Flertallet, lederen og flyselskapenes representanter, er av den oppfatning at det faller utenfor
nemndas mandat å ta stilling til gebyrets størrelse.

På bakgrunn av flertallets vurdering traff nemnda slikt

Vedtak:

Transportklagenemnda-fly anbefaler finner ikke å kunne anbefale at klager gis medhold.