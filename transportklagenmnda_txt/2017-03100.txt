Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
11.09.2018

Saksnummer
2017-03100

Tjenesteytere
Widerøe

Klager har i det vesentlige anført

Klager skulle reise fra Kirkenes til Tromsø den 9. november kl 08.07 med WF972. Han
mottok melding om kanselleringen kl 05.51. 
Klager ble booket om til neste fly fire timer senere. Hele arbeidsdagen til klager ble
spolert.

Klager mener sykdom blant crew ikke kan anses å være ekstraordinær. Sykdom må
forventes, og det er opp til flyselskapet hvor mange de velger å ha på stand-by.  

Klager krever standarderstatning 250 euro i henhold til EU-forordning 261/2004. 

Det vises for øvrig til klagers brev.

Tjenesteyterne har i det vesentlige anført
WF972 ble kansellert grunnet plutselig sykdom hos crew på tidligere avgang, kapteinen
meldte seg syk like før avgang fra Tromsø. Widerøe viser til fremlagt tabell som viser at
det var satt opp nok stand-by crew i Tromsø den dagen, men at det likevel ikke lyktes å
sette inn stand-by på denne avgangen. 

Hendelsen er ikke kompensasjonsberettiget da årsaken var ekstraordinære
omstendigheter utenfor Widerøes kontroll. 

Det vises for øvrig til Widerøes brev.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artikkel 5 og 7.

Sykdom blant besetningen kan være en ekstraordinær omstendighet i forordningens
forstand. Sykdom oppstår imidlertid fra tid til annen. Flyselskapet må derfor være
forberedt og ha en beredskapsplan for håndtering av påregnelig sykdom. Sykdom kan
likevel oppstå så plutselig eller i et slikt omfang at flyselskapet ikke har mulighet til å
unngå innstilling av en eller flere avganger. Dette må vurderes konkret.

Widerøe anfører at flyselskapet måtte kansellere avgangen da kapteinen meldte
seg syk like før avgang. Flyselskapet har kun fremlagt oversikt over hvor mange
Widerøe hadde på stand-by i Tromsø denne dagen. Nemnda anser ikke dette til å være
tilstrekkelig dokumentasjon på kanselleringen, og mener derfor at det er grunnlag for
standarderstatning med 250 euro.

Vedtak

Transportklagenemnda - fly anbefaler at Widerøe betaler standarderstatning til klager
med 250 euro.