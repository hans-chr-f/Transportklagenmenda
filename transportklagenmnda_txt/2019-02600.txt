Vedtak i Transportklagenemnda - Fly

Sammendrag

Krav om refusjon av utgifter til transport etter forsinket ankomst.

Dato
19.12.2019

Saksnummer
2019-02600

Tjenesteytere
Norwegian Air Shuttle

Klager har i det vesentlige anført

Klager reiste med Norwegians flyvning DY1407 fra Nice (NCE) til Oslo lufthavn (OSL)
14. juni 2019. Flyvningen hadde planlagt ankomst i Oslo kl. 00.15, men ble forsinket,
og ankom kl. 01.58. Da klager ankom Oslo, var det ikke lenger mulig å benytte
kollektivtransport, og klager måtte følgelig ta drosje hjem. Taxien kostet kroner 1 795. 

På bakgrunn av det ovennevnte har klager fremsatt krav om refusjon av sine taxiutgifter,
fratrukket utgifter han ellers ville hatt til kollektivtransport. Kravet beløper seg til kroner 1
435.

Tjenesteyterne har i det vesentlige anført
Norwegians flyvning DY1407 fra Nice til Oslo 14. juni 2019 ble forsinket med én time og
43 minutter. 

Det følger av EU-domstolens avgjørelse i C-402/07 (Sturgeon) at flyselskapene er
fritatt fra sin erstatningsplikt i de tilfeller hvor forsinkelser ikke overstiger tre timer.
Da flyvningen var forsinket med mindre enn tre timer, har passasjeren ikke krav på
kompensasjon, og Norwegian har anført at de heller ikke er ansvarlig for klagers påløpte
utgifter etter landing. Norwegian har avvist klagers krav.

Nemnda bemerker

Norwegians flyvning DY1407 fra Nice til Oslo 14. juni 2019 ble forsinket med én time og
43 minutter, og klager har fremsatt krav om refusjon av sine taxiutgifter fra flyplassen til
sitt hjemsted i Oslo. 

Flyvningen ble forsinket med mindre enn tre timer, og klager har følgelig ikke krav på
standardkompensasjon etter EU-forordning 261/2004.

Den sentrale internrettslige bestemmelsen om erstatning ved forsinkelse er
luftfartsloven § 10-20. Bestemmelsen lyder slik:

"Fraktføreren er ansvarlig for tap som følge av forsinkelse ved lufttransport av passasjer,
reisegods og gods, med mindre han godtgjør at han selv og hans folk har tatt alle
forholdsregler som med rimelighet kan kreves for å unngå tapet, eller at dette ikke er
mulig for dem".

Norwegian har ikke forklart nærmere hva som var årsaken til at flyet ble forsinket. Det er
derfor ansvarsgrunnlag etter luftfartsloven § 10-20.

Når passasjerene ankommer på dette tidspunktet av døgnet, kan det ikke forventes at
de skal vente på tilgjengelig offentlig transport. Flyselskapet har heller ikke godtgjort
at det fantes muligheter for kollektivtransport på dette tidspunktet. Nemnda mener at
Norwegian må dekke klagers utgifter til taxi, fratrukket utgifter til hva Flytoget ville kostet.

Vedtak

Transportklagenemnda - fly anbefaler at Norwegian utbetaler til klager kroner 1 435.