Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
01.12.2020

Saksnummer
2020-00735

Tjenesteytere
SAS

Klager har i det vesentlige anført

Klager skulle reise fra Oslo til Bergen den 24. februar kl 18.35 med SK283. Flyet ble
kansellert, og klager ble booket om til ny avgang kl 21.55. Klager valgte ikke å fly på
denne avgangen, hun kjøpte seg istedet ny billett med annet selskap tidligere på kvelden.

Klager stiller seg undrende til SAS forklaring om at dårlige værforhold var årsaken til
kanselleringen, da andre flyselskap fløy fra Oslo til Bergen på samme tidspunkt som
SK283 skulle fly. 

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
SK283 skulle opereres av flymaskin LN-RGH. Denne flymaskinen måtte omdirigeres på
tidligere flyvning grunnet dårlige værforhold. Flyet skulle opprinnelig til Molde, men
måtte omdirigeres til Bergen grunnet plutselig snøvær i Molde. Det har ikke lyktes SAS å
få informasjon om hva som var årsaken til at Molde lufthavn ikke kunne ta imot flyet som
planlagt, men SAS antar det kan ha vært mangel på brøytemannskap på jobb ved Molde
lufthavn. SAS viser til fremlagt dokumentasjon. 

Kanselleringen er ikke kompensasjonsberettiget i henhold til EU-forordning 261/2004,
da årsaken var ekstraordinære omstendigheter utenfor SAS' kontroll. Værforhold og
melding fra flyplassen om at den ikke kan ta i mot flyet som planlagt, må være en slik
ekstraordinær omstendighet. Det var ingen rimelige tiltak SAS kunne truffet for å unngå
hendelsen. 

SAS kan på grunnlag av ovennevnte ikke imøtekomme klagers krav.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande/ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemnda mener at flyselskapet SAS har godtgjort at verken kanselleringen eller de
ekstraordinære omstendighetene kunne vært unngått selv om alle rimelige tiltak
var truffet. Dokumentasjonen viser at klagers flyvning ble kansellert som følge av
snøvær ved Molde lufthavn og ATC-restriksjoner (Air Traffic Control); flymaskinen som
skulle operere klagers flyvning skulle fly Oslo - Molde som SK4524 kl 15.50, flyet ble
omdirigert til Bergen grunnet værforholdene. SAS kunne ikke gjort noe for å forhindre
værforholdene eller restriksjoner fra ATC. 

Klager har etter dette ikke rett til standarderstatning.

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda - fly anbefaler ikke at klager gis medhold.