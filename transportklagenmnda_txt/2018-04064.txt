Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
08.10.2019

Saksnummer
2018-04064

Tjenesteytere
SAS

Klager har i det vesentlige anført

Klager med reisefølge (tilsammen tre personer) skulle reise fra Oslo til Chania den 14.
juli 2018 kl 08.55 med ankomst kl 14.00 med SK7353. Avgangen ble tre og en halv time
forsinket. 

Klager krever standarderstatning 400 euro per person i henhold til EU-forordning
261/2004.

Tjenesteyterne har i det vesentlige anført
SK7353 var 2 timer og 59 minutter forsinket. For at klager skal ha rett til erstatning må
forsinkelsens lengde være på mer enn tre timer. 

Klager har dermed ikke rett til erstatning i henhold til EU-forordning 261/2004.

SAS kan ikke imøtekomme klagers krav.

Nemnda bemerker

SAS' flyvning SK7353 fra Oslo til Chania 14. juli 2018 ble forsinket med to timer og 59
minutter ved ankomst Chania. 

Forsinkelse som medfører at passasjerene kommer frem til det endelige
bestemmelsesstedet tre timer eller mer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7, jf. artikkel 5 nr. 3, jf. EU-
domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

I dette tilfellet fremgår det av fremlagt "trafikkinformasjon" at forsinkelsen var to timer
og femtini minutter. SAS har ikke forklart om dette var tiden for parkering av flyet ved
gate eller når dørene på flyet ble åpnet. Det er tidspunktet for når dørene åpnes som
er relevant når tidspunktet for faktisk ankomsttid skal beregnes. Det vises til EU-dom
C-452/13 (Germanwings) og kommisjonens tolkningsveiledning punkt 3.3.3. Nemnda
mener at dersom flyselskapet ikke kan dokumentere på hvilket tidspunkt dørene ble
åpnet, må det legges til fem minutter. Det vises videre til at dansk nemnd har en slik
praksis.

I dette tilfellet har ikke SAS godtgjort at dørene ble åpnet tidligere enn fem minutter
etter parkering av flyet. Forsinkelsen overskrider altså tre timer. SAS har ikke gått
nærmere inn på årsaken til forsinkelsen i dette tilfellet, eller fremlagt noen utdypende
dokumentasjon. Nemnda kan derfor ikke se at SAS har godtgjort at alle forholdsregler
som med rimelighet kan kreves for å unngå forsinkelsen er tatt. Klager har etter dette
krav på standarderstatning etter forordningen.

Vedtak

Transportklagenemnda - fly anbefaler at SAS utbetaler til klager standardkompensasjon
på 400 euro per person.