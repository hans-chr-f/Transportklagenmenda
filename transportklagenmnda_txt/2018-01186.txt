Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
25.11.2018

Saksnummer
2018-01186

Tjenesteytere
Norwegian

Klager har i det vesentlige anført

Klager reiste med Norwegians flyvning DY347 fra Bodø (BOO) til Oslo lufthavn (OSL)
18. april 2017 kl. 15.30. Flyvningen ble forsinket med mer enn tre timer, og klager
mistet følgelig sin videreforbindelse med D86623 fra Oslo til Palma de Mallorca
(PMI) samme dag kl. 20.00. Klager har på ovennevnte bakgrunn fremsatt krav om
standardkompensasjon i henhold til EU-forordning 261/2004 på 400 euro.

Tjenesteyterne har i det vesentlige anført
Norwegians flyvning DY347 fra Bodø til Oslo 18. april 2017 ble forsinket med tre timer
og 21 minutter. Årsaken til forsinkelsen var værforholdene i Tromsø denne dagen.
Flyvningen ble operert av flymaskin LN-DYA. Tidligere avgang for denne flyvningen
var DY370 fra Oslo til Tromsø. Været i Tromsø denne dagen var så dårlig at maskinen
måtte omdirigeres til Bodø. Dette skapte forskyvninger i programmet slik at DY347 ble
forsinket. 

Passasjerene ble tilbudt forpleining. Klager rakk ikke sin videreforbindelse fra Oslo til
Palma, og ble booket om til ny avgang 19. april kl. 07.40. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav om standardkompensasjon.

Nemnda bemerker

Norwegians flyvning DY347 fra Bodø til Oslo 18. april 2017 ble forsinket med tre timer og
21 minutter. Klager mistet sin videreforbindelse til Palma de Mallorca.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 
I dette tilfellet skyldtes forsinkelsen snøvær i Tromsø som rammet forutgående flyvning,
DY370 fra Oslo til Tromsø. Det vises til fremlagt dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningens forstand. Klager ble booket om til første ledige flyvning
fra Oslo til Palma neste dag kl. 07.40. Nemnda legger til grunn at forsinkelsen ikke kunne
vært unngått selv om alle rimelige tiltak var truffet. Forsinkelsen gir etter dette ikke rett til
standarderstatning, og nemnda anbefaler ikke at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.