Vedtak i Transportklagenemnda - Fly

Sammendrag

Krav om erstatning av utgifter til hotell som følge av ruteendring.

Dato
04.09.2013

Saksnummer
325/10F

Tjenesteyter
Norwegian Air Shuttle ASA

Krav om erstatning av utgifter til hotell som følge av ruteendring.

Klager har i det vesentlige anført:

Klager skulle sammen med sin mann og datter reise fra Stavanger til Praha 19. juni 2010 med
DY1536.  2. mars mottok klager melding fra Norwegian om at deres fly var kansellert, og at
de var booket om til fly 11 timer senere som ville lande i Praha klokken 19:55. Da de skulle i
selskap i Praha den 19., var ikke dette en tilfredsstillende løsning. Klager tok derfor kontakt
med Norwegian og fikk endret utreisen til et døgn tidligere.

Dette medførte et ekstra hotelldøgn i Praha.

Klager krever erstattet ekstrautgifter til hotell for seg, sin mann og datter.

Norwegian har i det vesentlige anført:

Norwegian ser seg dessverre nødt til å endre rutetider fra tid til annen.

Ved ruteendringer kan Norwegian tilby å overføre plassen fritt til hvilken som helst annen av
Norwegians avganger innen samme strekning, samtidig med at man også kan endre retur
tidspunktet.

I Norwegians generelle vilkår for befordring står følgende:

«Rutetidene i flyselskapets publiserte tidtabeller er ikke garanterte og kan endre seg fra
tidtabellen utgis til den dato passasjeren ønsker å reise. Rutetidene er derfor ikke en del av
kontrakten mellom flyselskapet og passasjeren».

Dette er en del av avtalen som Norwegian inngår med den reisende når de ved bestilling
bekrefter at reisevilkår er lest og akseptert.

Norwegian mener at en ruteendring ikke kan defineres som en forsinkelse eller kansellering,
og som følge av det har klager ikke krav om kompensasjon i henhold til EU forordning
261/2004.

Klager ønsket ruteendring til dagen før. Norwegian imøtekom klagers ønske. Norwegian anser
at klager tok på seg utgiftene ved en ekstra natt på hotell, ved å kreve ombooking til dagen
før.

Norwegian avviser klagers krav.

Nemnda bemerker:

Ved kjøp/bestilling av en flybillett inngås avtale om transport over en bestemt strekning til en
bestemt tid. Bestillingen gir begge parter plikter og rettigheter. Den reisende plikter bl.a. å
betale avtalt beløp, og har som gjenytelse rett til transport på den aktuelle strekning til den
avtalte tid. Flyselskapet har rett til betaling og plikt til å transportere den reisende som avtalt.

Fra tid til annen blir en avgang forsinket eller må kanselleres/innstilles. Konsekvensene
av dette er regulert i forskjellige bestemmelser inntatt i lover, konvensjoner m.v., bl.a.
luftfartsloven og EU forordning 261/2004. «Innstilt flygning» er i henhold til forordningen
artikkel 2 l) «en planlagt flygning som ikke gjennomføres og som det var minst én reservasjon
på». En ruteendring medfører således «innstillinger» dersom det er solgt minst en billett til
den planlagte flygning.

Klager hadde billetter til flygning 19. juli 2010 kl 06.45. Som følge av en ruteendring
kansellerte Norwegian denne flygningen. Informasjonen om kanselleringen ble gitt mer
enn to uker før avgang. Kanselleringen gir da ikke rett til standarderstatning i henhold til EU
forordning 261/2004, jf. forordningens artikkel 5 c) i). Forordningen begrenser imidlertid ikke
den reisendes rett til erstatning på annet grunnlag, jf artikkel 12.

Det fremgår av Norwegians vilkår at rutetidene i flyselskapets publiserte tidtabeller ikke
garanteres og kan endre seg fra tidtabellen utgis til den dato passasjeren ønsker å reise.

Ruteendringer forekommer hos de fleste flyselskap fra tid til annen. De fleste flyselskap
forbeholder seg også retten til ruteendring. Nemnda anser dette kjent for de fleste. Nemnda
legger på bakgrunn av Norwegians vilkår til grunn at Norwegian hadde anledning til å endre
rutetiden.

Ruteendringer vil kunne skape problemer og tap for den reisende, og flyselskapet må
etter nemndas vurdering være ansvarlig for påregnelig tap som følge av ruteendring. Etter
nemndas vurdering er det ikke anledning til å begrense dette ansvaret i vilkårene.

Som følge av ruteendringen ble klagerne påført et ekstra hotelldøgn i Praha. Nemnda
anbefaler at Norwegian dekker klagers ekstrautgifter til hotell til seg selv, sin mann og datter
i denne forbindelse. Nemnda er ikke enig med Norwegian i at klager selv påtok seg denne
utgift ved å be om ombooking til dagen før. Ombookingen var en nødvendig følge for at klager
kunne gjennomføre sitt forehavende i Praha, og var således ingen ønsket løsning fra klagers
side.

Vedtak:

Flyklagenemnda anbefaler at Norwegian erstatter klagers ekstrautgifter til hotell.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Janne G. Soløy, Widerøe's Flyveselskap

Olav Grøttland, SAS