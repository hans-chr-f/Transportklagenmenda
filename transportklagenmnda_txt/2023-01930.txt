Vedtak i Transportklagenemnda - Fly

Sammendrag

Krav om refusjon av utreisebillett.

Dato
14.06.2024

Saksnummer
2023-02734

Tjenesteytere
SAS

Klager har i det vesentlige anført

Klager skulle reise med SAS fra Kristiansand den 16. juni 2023 via Oslo til Trondheim og
retur den 18. juni. Like etter bestilling ønsket klager å endre utreisedatoen til den 17.
juni. Under samtalen spurte klager om hun måtte avbestille hele reisen eller kun den
delen for å få refusjon, og beskjeden var at kun utreisen var nødvendig å kansellere.
Det ble aldri nevnt at hun ikke skulle få refundert den delen av reisen, og dette kunne
kundeservice ordne på telefon for klager. Ny billett ble bestilt med utreise den 17. juni. 

Klager tok kontakt med SAS da hun kun mottok kr. 282 for utreisebilletten som ble
avbestilt på telefon.  Klager mener at hun har fått feilaktig informasjon via kundeservice.
Klager står igjen med et økonomisk tap som hun mener hun ikke er ansvarlig for. 

Klager krever tilbakebetalt utreisebilletten fra Kristiansand til Trondheim, enten i penger
eller i eurobonus. Klager har mottatt kr. 282 i flyavgift og skatter.

Tjenesteyterne har i det vesentlige anført
SAS har anført at klager kansellerte frivillig og derfor er det ikke mulig med full refusjon.  

SAS har anført til klager at refusjonen er gjort til den opprinnelige betalingsmåten. Det er
kun taxes som er refundert (kr. 282).

Nemnda bemerker

Ved bestilling av en flyreise på internett er viktig å undersøke vilkårene nøye før bestilling
av flyreisen bekreftes. Når tilbudet er akseptert, er avtalen som den store hovedregel
bindende.

Slik nemnda oppfatter det kan en ved bestilling hos SAS kansellere hele reisen innen
24-timer etter bestillingen og motta full refusjon. I denne saken ønsket klager imidlertid

å reise, men å flytte utreisen til én dag senere. Klager har forklart at hun tok kontakt
med SAS for å søke råd om hvordan dette burde løses; om hun skulle kansellere hele
bestillingen eller om deler av reisen kunne kanselleres o.l.  Klager har anført at hun fikk
beskjed om at det var mulig å kansellere utreisen mot refusjon, og at hun deretter kunne
kjøpe en ny utreisebillett på egenhånd. 

Det er ikke uvanlig at flyselskap selger tur/returreiser rimeligere enn to enveisbilletter.
Ofte vil en enveisbillett være dyrere enn en tur/retur-billett. Nemnda finner det derfor
forståelig at en i utgangspunktet ikke mottar full refusjon av avbestilte delstrekninger av
tur/retur-billetter.  Basert på fremlagt dokumentasjon, særlig PNR-historikken fremlagt
av SAS, mener nemnda det er godtgjort at klager kontaktet SAS for hjelp og at det var
kundeservice som foretok endringene i klagers bestilling på klagers forespørsel. Det vises
til linjen 22-24 RM, hvor det står "Outbound cancelled by pax. Pax keeps only inbound",
samt navnet på en kundebehandler og dato 3. juni. 

Slik nemnda ser det ble løsningen i den aktuelle saken mest sannsynlig mer kostbar
for klager enn den hadde trengt å bli.  Klager hadde etter avbestillingen mot skatter
og avgifter og det nye kjøpet i praksis betalt for to utreiser. Nemnda mener at
kundebehandleren i SAS burde informert klager tydelig om at hun kun ville motta
skatter og avgifter og samtidig informert om muligheten for å sjekke opp prisen for
å heller kjøpe helt nye tur/retur-billetter (og avbestille hele den opprinnelige reisen
mot full refusjon). Nemnda mener det har formodningen mot seg at klager skulle
ønske å avbestille kun deler av reisen dersom hun var klar over at hun ikke ville motta
refusjon for denne utover skatter og avgifter. Klager kjøpte dessuten ny utreisebillett
basert på rådet fra SAS. Nemnda finner klagers forklaring sannsynlig.  Nemnda mener
at kundebehandleren handlet uaktsomt og at det er påregnelig årsakssammenheng
mellom informasjonen gitt fra SAS og klagers tap. 

Nemnda har ikke grunnlag for å vurdere hva nye tur/retur-billetter ville kostet på
det aktuelle tidspunktet. Det er med dette utfordrende å kartlegge eventuelt tap.
Slik nemnda ser det derfor en rimelig løsning i saken at SAS refunderer klagers nye
utreisebillett minus allerede refunderte skatter og avgifter på den opprinnelige billetten.
På denne måten er klager stilt i en situasjon som at hendelsen ikke hadde inntruffet.
Klager har da i praksis mottatt en gratis endring, men nemnda mener at dette er den
mest rettferdige løsningen sett hen til hendelsesforløpet.

Vedtak

Transportklagenemnda anbefaler at SAS refunderer klagers nye utreisebillett (5000
poeng + 223 NOK). SAS kan ved refusjonen gjøre fratrekk for allerede refunderte 282
NOK på den opprinnelige bookingen).