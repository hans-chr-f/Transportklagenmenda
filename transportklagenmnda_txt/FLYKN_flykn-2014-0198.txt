Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
10.11.2014

Saksnummer
198/14F

Tjenesteyter
Qatar Airways

Krav om standarderstatning grunnet forsinkelse.

Klager har i det vesentlige anført:

Klager skulle reise fra Oslo til Bangkok via Doha den 1. desember 2013 kl. 15:00. Grunnet sterk
vind landet QR176 fra Oslo til Doha tre timer forsinket, som medførte at klager mistet sin
videreforbindelse.

Klager ble booket om til neste ledige avgang, og ankom Bangkok nærmere 8 timer forsinket.

Klager stiller seg undrende til hvorfor Qatar Airways ikke kunne lande på Gardermoen da
andre flyselskap landet uten problem.

Klager krever standarderstatning 600 euro i henhold til EU-forordning 261/2004.

Qatar Airways har i det vesentlige anført:

QR176 ankom Gardermoen forsinket da flyet måtte omdirigeres grunnet lokale værforhold.
Hendelsen er ikke kompensasjonsberettiget da årsaken til forsinkelsen ble forårsaket av
ekstraordinære omstendigheter utenfor Qatar Airways kontroll.

Qatar Airways kan ikke imøtekomme klagers krav.

Nemnda bemerker:

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU- domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Qatar Airways har opplyst at forsinkelsen skyldtes vanskelige værforhold på forutgående
flygning. Påstanden er ikke underbygget med dokumentasjon. Nemnda er av den oppfatning
at Qatar Airways ikke har godtgjort at forsinkelsen skyldtes en ekstraordinær omstendighet
som ikke kunne unngås selv om alle rimelige tiltak var truffet. Klager har følgelig rett
til en standarderstatning på 600 euro i henhold til forordningen. Nemnda anbefaler at
standarderstatningen utbetales.

Vedtak:

Transportklagenemnda - fly anbefaler at Qatar Airways utbetaler en standarderstatning på
600 euro.

Vedtaket var enstemmig.