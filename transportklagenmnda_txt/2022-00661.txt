Vedtak i Transportklagenemnda - Fly

Sammendrag

Krav om standarderstatning og refusjon av utgifter grunnet forsinkelse.

Dato
02.09.2022

Saksnummer
2022-00661

Tjenesteytere
SAS

Klager har i det vesentlige anført

Klager skulle reise fra Oslo til Bergen via Haugesund den 3. desember 2021 på følgende
tider:

SK316 OSL HAU 17.00 - 17.55
WF508 HAU BGO 18.40 - 19.10

SK316 fra Oslo til Bergen ble forsinket slik at klager mistet sin videreforbindelse med
Widerøe. Da det ikke var noen fra SAS til stede som kunne hjelpe klager å booke om
reisen, bestilte han leiebil på strekningen. Klager ankom Bergen kl 00.56, mer enn fem
timer senere enn opprinnelig ankomsttid.  

Klager krever refusjon av utgifter til leiebil kr 4 263,26 og mat kr 147 + kr 78.

Tjenesteyterne har i det vesentlige anført
SAS har ikke avgitt uttalelse til nemnda eller til klager.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. 

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

SAS har tross oppfordring ikke avgitt uttalelse til nemnda eller til klager. Flyselskapet har
følgelig ikke godtgjort at forsinkelsen skyldtes en ekstraordinær omstendighet som ikke
kunne vært unngått. Forsinkelsen gir etter dette rett til standarderstatning med 250 euro.

Klager krever refusjon av utgifter til leiebil og mat. 

Ved forsinkelser skal flyselskapet tilby måltider og forfriskninger som står i rimelig
forhold til ventetiden. Flyselskapet skal også tilby hotellovernatting der det er nødvendig.
Flyselskapet plikter videre ved en sammenhengende reise om nødvendig å sørge for
omruting frem til det endelige bestemmelsesstedet. Nemnda viser til forordningen
artikkel 8 og 9.

Klager hevder han ikke fikk noen hjelp til omruting da han ankom Haugesund. SAS
har som nevnt ikke avgitt uttalelse til nemnda, nemnda legger etter dette klagers
opplysninger til grunn. Nemnda anbefaler etter dette at SAS dekker klagers utgifter
til leiebil og mat med til sammen kroner 4 488. Dersom klager har fått refusjon av sin
flybillett kommer dette til fradrag. Han skal ikke reise gratis.

Vedtak

Transportklagenemnda anbefaler at SAS utbetaler 250 euro til klager, samt refunderer
klagers utgifter til leiebil og mat med til sammen kroner 4 488, evt med fradrag for
allerede refunderte utgifter til flybilletter.