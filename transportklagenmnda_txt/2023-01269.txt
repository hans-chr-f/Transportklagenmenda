Vedtak i Transportklagenemnda - Fly

Sammendrag

Krav om standarderstatning grunnet forsinkelse. Reise med start innenriks i USA
med amerikansk flyselskap med  videreforbindelser i Europa med EU/EØS-flyselskap.

Dato
23.10.2024

Saksnummer
2024-00652

Tjenesteytere
United Airlines
Brussels Airlines
SAS

Klager har i det vesentlige anført

To passasjerer skulle reise med United Airlines, Brussels Airlines og SAS fra Sarasota til
Stavanger via Chicago, Brussel og København den 9.-10. mars 2023 (Rutenummer UA584,
UA972, SN2257 og SK1872). Planlagt avgangstid var fra Sarasota kl. 17:37 lokaltid, med
ankomst på endelig destinasjon Stavanger kl. 15:20 lokaltid.

Flyvningen fra Chicago til Brussel (UA972) ble forsinket. De reisende tok kontakt med
United Airlines før avgang. Flyselskapet kunne bekrefte at det ikke var været eller ATC-
problemer denne kvelden i Chicago. Klager har anført at årsaken til forsinkelsen var
tekniske problemer med flymotoren. Flyet vendte tilbake til gaten for å fikse problemet.
Forsinkelsen medførte at de mistet videreforbindelsene via Brussel og København. De
reisende ble ombooket til SN2259 fra Brussel til København (kl. 15:55-17:30) og med
SN1876 fra København til Stavanger (kl. 21:00-22:15).

Klager sendte en klage til SAS ettersom det var via dem flybillettene ble kjøpt. SAS
henviste til at det var United Airlines som er ansvarlig. 

Det er fremsatt krav om standarderstatning på 600 EUR per person. Klager viser til
både EU-forordning 261/2004 og Montrealkonvensjonen. Det vises i tillegg til tidligere
avgjørelse fra Transportklagenemnda i saksnummer 2023-00851 og EU-domstolens
avgjørelse i C-367/20 avsnitt 26-29 med henvisning C-502/18 avsnitt 20-26.

Klager bekrefter at de nå har mottatt 600 EUR for én person

Tjenesteyterne har i det vesentlige anført

United Airlines har anført at det er et amerikansk flyselskap og ikke en EU-carrier.
Den forsinkede flyvningen hadde avgang fra USA og ikke et EU-land. EU-forordning
261/2004 er dermed ikke gjeldende.  United Airlines er imidlertid villig til å dele
kompensasjonsutbetalingen med Brussels Airlines. United Airlines har utbetalt 600 EUR. 
Brussels Airlines har anført at United Airlines er ansvarlig, da EU-forordning 261/2004
refererer til det opererende flyselskapet. 

SAS har anført at hendelsen er utenfor SAS sin kontroll, da flyvning UA972 ble operert
av United Airlines. UA972 ble forsinket med 1 time og 48 minutter. Grunnet dette mistet
klager videreforbindelsen.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet, gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet, jf.
261/2004 artiklene 5, 6 og 7, samt EU-domstolens avgjørelser i sakene Sturgeon-Condor
av 19.11.2009 (C-402/07) og Nelson med flere av 23.10.2012 (C-581/10).

I henhold til forordningens artikkel 3 nr. 1 bokstav b) får den anvendelse for passasjerer
som reiser fra en lufthavn som ligger i en tredjestat til en lufthavn som ligger
på en medlemsstats territorium der traktaten får anvendelse, og det utførende
luftfartsselskap for flyvningen er et EF-luftfartsselskap, med mindre de har mottatt
ytelser eller erstatning og har fått assistanse i denne tredjestaten. Det «transporterende
luftfartsselskap» er i artikkel nr. 2 bokstav b) definert til "et lufttransportforetak som
utfører eller har til hensikt å utføre en flyvning i henhold til en avtale med en passasjer
eller på vegne av en annen person, juridisk eller fysisk, som har en avtale med denne
passasjeren". 

Flertallet - leder og forbrukerrepresentant - er av den oppfatning at klagers billett er
omfattet av forordningen. 

Forordningen omfatter reiser fra tredjeland og inn i unionen, der det «transporterende
flyselskap» er et EU-flyselskap, jf. artikkel 3 nr. 1 bokstav b. EU-domstolen har i en rekke
avgjørelser slått fast at gjennomgående reiser som har vært omfattet av én samlet
reservasjon, må behandles som en enhet hva gjelder rettighetene etter forordningen,
jf. artikkel 7 nr. 1 annet ledd. Med andre ord må det ved gjennomgående billetter ses
på hele reisen som gjenstand for rettigheter etter forordningen, i motsetning til at hver
av de direkte tilsluttede flyforbindelser behandles separat. Se her C-502/18 (Ceske),
C-74/19 (TAP) og C-367/20 (KLM). Klager kjøpte en gjennomgående billett fra SAS for
hele strekningen Sarasota-Stavanger. I henhold til billetten skulle United Airlines foreta
transporten innenriks i USA og fra Chicago til Brussel, Brussels Airlines strekningen
fra Brussel til København og SAS strekningen mellom København og Stavanger. Som i
C-367/20 utføres da deler av reisen av EU-flyselskap og endedestinasjonen er i et land
som omfattet av forordningen. Dette medfører at forordningen kommer til anvendelse,
med mindre klager har mottatt motytelser, eller kompensasjon og bistand i tredjestaten.
Dette unntaket kommer imidlertid ikke til anvendelse da klager ikke har mottatt
motytelser eller kompensasjon i USA.

Det er ikke godtgjort at forsinkelsen skyldtes ekstraordinære omstendigheter som ikke
kunne vært unngått selv om alle rimelige tiltak var truffet. Flertallet mener at klager
derfor har rett på standarderstatning.

Videre er spørsmålet for flertallet om SAS og/eller Brussels Airlines er ansvarssubjekter
etter forordningen. Flertallet viser i den forbindelse til at EU-domstolen har påpekt at
følgene av at reisen er gjennomgående er at alle flyselskaper som i henhold til billetten
var ment å utføre en transportoperasjon på reisen, anses som ansvarssubjekter etter
forordningen. Se her EU-domstolens avgjørelse C-367/20 avsnitt 26-29, med henvisning
C-502/18 avsnitt 20-26. For øvrig fremgår det av artikkel 3 nr. 5 annet punktum at
«Dersom et utførende flyselskap som oppfyller forpliktelser i henhold til forordningen,
ikke har inngått avtale med passasjeren, skal det anses å gjøre dette på vegne av
personen som har inngått en avtale med passasjeren». Bestemmelsens andre punktum
medfører at et flyselskap som utfører en flygning uten å ha en kontrakt med passasjeren,
anses å gjøre det på vegne av den personen som har det, jf. C-367/20 avsnitt 29. 

I forestående sak var reisen solgt av SAS og flyselskapet identifiseres dermed med United
Airlines. Flertallet kan for øvrig ikke se at code-share er et vilkår for at forordningen
kommer til anvendelse i denne saken. Slik flertallet forstår EU-domstolens resonnement
i C-367/20 var samarbeidsformen code-share kun et støttemoment som trakk i samme
retning. For øvrig vises det til C-436/21 som gjaldt krav om standarderstatning ved salg
av en gjennomgående reise fra et reisebyrå uten at flyselskapene hadde et juridisk
samarbeid. I avsnitt 28 uttaler domstolen: «Der er imidlertid ingen bestemmelse i
forordning nr. 261/2004, der betinger kvalificeringen af en direkte tilsluttet flyforbindelse
af, at der består et særligt retlig forhold mellem de transporterende luftfartsselskaber,
der i givet fald varetager de flyvninger, som dette består af…».

På denne bakgrunn mener flertallet at SAS er ansvarssubjekt etter forordningen for den
forsinkede reisen. Flertallet anbefaler derfor at SAS utbetaler resterende 600 EUR til
klager. 

Mindretallet – bransjerepresentanten – mener at forordningen ikke kommer
til anvendelse. Utgangspunktet etter forordningen er at det transporterende
luftfartsselskapet er ansvarssubjektet. Hensikten er å gi luftfartsselskapene et initiativ
for å unngå uregelmessigheter i form av kanselleringer, nektet ombordstigninger og
forsinkelser. Lovgiver har ved artikkel 3 nr. 1 bokstav b innskrenket forordningens
virkeområde på reiser fra en tredjestat og inn til unionen ved at det transporterende
luftfartsselskapet må være et EF luftfartsselskap for at forordningen skal komme til
anvendelse. Fra dette klare utgangspunktet har EU-domstolen utformet et unntak for
reiser som utføres under en code-share avtale. 

Etter mindretallets syn kan det ikke utledes av EU-domstolens avgjørelse C-367/20
at forordningen kommer til anvendelse på flyvninger ut av en tredjestat, fløyet av et
luftfartsselskap uten europeisk lisens, uten at det foreligger en code-share avtale med et
EF luftfartsselskap, og at alle flyvninger blir fløyet under dette flyselskapets flynummer.
Dette synet støttes av EU kommisjonen i dens nye retningslinjer til forordningen i punkt
2.1.3 hvor det fremgår at det må foreligge en code-share avtale for at forordningen skal
få anvendelse på slike flyvninger jfr. dom C-367/20.  

I C-367/20 var det en code-share avtale mellom KLM og Delta og samtlige av flyvningene
ble fløyet av KLM. KLM ble derfor holdt ansvarlig for hele strekningen.

Bransjerepresentanten mener det er god grunn til å være forsiktig med å foreta
utvidende fortolkninger av EU domstolen sin praksis på dette område.

Mindretallet legger til grunn at klager hadde bestilt en gjennomgående reise fra Sarasota
til Stavanger via SAS. Flyvningene hadde forskjellige flynummer, henholdsvis UA, SN
og SK, og var derfor ikke under noen code-share avtale. Forsinkelsen fant sted på
strekningen Chicago til Brussel. Denne strekningen ble operert av United Airlines, som
ikke er et EF luftfartsselskap. 

Mindretallets syn er at forsinkelsen av United Airlines sin flyvning UA972 fra Chicago til
Brussel ikke gir grunnlag for kompensasjon i henhold til EU-forordning 261/2004.

Nemnda konkluderte deretter i tråd med flertallets oppfatning.

Forbrukerrepresentanten mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
erstatning.

Vedtak

Transportklagenemnda anbefaler at SAS utbetaler 600 EUR til klager.