Vedtak i Transportklagenemnda - Fly

Sammendrag

Krav om erstatning for skadet hundebur.

Dato
10.12.2021

Saksnummer
2021-00896

Tjenesteytere
Norwegian Air Shuttle

Klager har i det vesentlige anført

Den 5. oktober 2020 reiste klager med Norwegian fra Bodø til Oslo (DY355). Klager hadde
med hund i lasterommet. Hundeburet ble skadet under transporten. Deler av det ene
hjørnet (begge halvdeler av buret) er knekt av. Klager anfører at skadene sannsynligvis
skyldes et kraftig støt eller at buret har falt i gulvet. Klager har fremsatt krav om at
Norwegian utbetaler erstatning for det ødelagte buret i henhold til kvittering. Det har
ikke lyktes å få et oppgjør eller respons fra Norwegian.

Tjenesteyterne har i det vesentlige anført
Norwegian har ikke fremmet tilsvar til Transportklagenemnda. Til klager direkte har
Norwegian svart følgende den 14. oktober 2020: 

"Norwegian beklager dersom transportburet for din hund ble skadet på reisen med oss
og det ekstra arbeidet dette medfører.

At punktlighet og rutiner fungerer er viktig for våre kunder og Norwegian arbeider hardt
for at alt skal fungere til det beste for våre passasjerer. Vi viser til at flyselskapets ansvar
ved skadet bagasje er begrenset iht. gjeldende luftfartsbestemmelser og transportvilkår.
Vi opererer ut fra en verdireduksjon og ikke en "ny for gammel" erstatning. Basert på
dette reduseres bagasjen's angitte verdi med 20%, deretter 10% pr påbegynte år mot
gyldig dokumentasjon.

For at vi skal kunne starte behandling av din søknad om erstatning på buret må vi ha en
bekreftelse på alder, merke og pris (eks kjøpskvittering eller en
bekreftelse fra forhandler). I Tillegg må vi ha et kontonummer sammen med navn og
adresse til kontoinnehaver.

Når vi har mottatt etterspurt informasjon og dokumentasjon vil vi behandle din
forespørsel." 

Nemnda bemerker

Norwegian har tross oppfordring ikke avgitt uttalelse til nemnda. Nemnda treffer
vedtaket på grunnlag av opplysningene som er fremkommet tidligere i saken, jf
transportklagenemndforskriften § 5-3 tredje ledd.

Nemnda legger til grunn at hundeburet som klager sjekket inn ble skadet mens det var i
flyselskapets varetekt.

Etter luftfartsloven § 10-18 er flyselskapet ansvarlig for skade på bagasje mens den er i
flyselskapets varetekt.

Det følger av luftfartsloven § 10-26 andre ledd at mottakeren må klage til fraktføreren
umiddelbart etter at skaden oppdages, og senest innen 7 dager for innskrevet reisegods,
regnet fra mottakelsen. Enhver klage skal være skriftlig og overlevert eller avsendt
innen fristens utløp. Selve datoen for reklamasjonen er ikke dokumentert for nemnda.
Norwegian har imidlertid ikke anført at hun har reklamert for sent, og nemnda legger til
grunn at det ble reklamert innen fristen.

Klagers bur var et Atlas 60-bur, og kostet kr 2599 som nytt. Klagers kvittering viser at
buret ble kjøpt 25. januar 2020.  

Ved totalskade må erstatningen i utgangspunktet baseres på gjenanskaffelsesverdien
- det vil si det beløpet som passasjeren som skadelidt må betale for å skaffe seg et
tilsvarende hundebur. Skadelidte skal på den annen side ikke tjene på skaden. Det må
derfor normalt gjøres fradrag for eventuell slitasje og verdiforringelse ellers på den
skadede gjenstanden. I dette tilfellet var hundeburet under ett år gammelt. Nemnda
ser derfor ikke grunnlag for å gjøre fradrag. Nemnda mener med dette at Norwegian i
utgangspunktet plikter å refundere kr 2599 til klager i henhold til luftfartsloven § 10-18.  

Norwegian har imidlertid gjennomgått en rekonstruksjonsprosess i Irland og i Norge
etter midlertidig lov om rekonstruksjon, og Oslo tingrett avsa 12. april 2021 kjennelse
om stadfestelse av rekonstruksjon med tvangsakkord. Fristdagen er satt til å være 18.
november 2020. Klagers krav i denne saken oppsto etter nemndas syn 5. oktober 2020.
Krav mot Norwegian som har oppstått før 18. november 2020 vil ikke gjøres opp fullt ut,
men behandles på lik linje med andre uprioriterte krav. Slike usikrede kreditorer vil motta
en gitt prosent av det opprinnelige kravet de hadde. Dette omfatter også forbrukeres
refusjonskrav.

Norwegian har oppgitt til nemnda at alle krav på refusjon som er oppstått før 18.
november 2020 er registrert i selskapets register for utbetalinger og vil bli håndtert i tråd
med rekonstruksjonsplanen. Nemnda legger til grunn at dette også gjelder kravet fra
klager.

Vedtak

Transportklagenemnda anbefaler at Norwegian erstatter klagers tap for skadet
hundebur i tråd med rekonstruksjonsplanen til selskapet.