Vedtak i Pakkereisenemnda

Sammendrag

Krav om standarderstatning i henhold til EU-forordning
261/2004 for forsinkelse på hjemreisen fra Kreta.

Dato
28.08.2015

Saksnummer
277/14PF

Tjenesteyter
Solia

Saken gjelder:

Krav om standarderstatning i henhold til EU-forordning 261/2004 for forsinkelse på
hjemreisen fra Kreta.

Klager har i det vesentlige anført:

Den 12.09.14 skulle klager og hans reisefølge reise fra Kreta til Oslo Lufthavn med Primera
Airs rute PF352 kl. 14.00. Flyreisen ble forsinket med over 7 timer og det ble ikke opplyst om
passasjerenes rettigheter verken skriftlig eller muntlig.

Klager krever standarderstatning på 600 euro pr. person, totalt 2.400 euro, i henhold til EU-
forordning 261/2004.

Solia har i det vesentlige anført:

Solia har fremlagt dokumentasjon for forsinkelsen fra Primera Air. Forsinkelsen skyldtes en
teknisk feil som flyselskapet Primera Air verken kunne eller burde forutse. Standarderstatning
i henhold til EU-forordning 261/2004 utbetales ikke i et slikt tilfelle. Solia finner heller ikke
grunnlag for erstatning i henhold til Pakkereiseloven da forsinkelsen skjedde på hjemreisen.

Nemnda bemerker:

Den rett til erstatning flypassasjerer har etter Art.7 i EU-forordning 261/2004 gjelder ikke
dersom flyselskapet/turarrangør kan godtgjøre at forsinkelsen skyldes «ekstraordinære
omstendigheter som ikke kunne ha vært unngått selv om alle rimelige tiltak var truffet» - Art.5
nr.3. Det er flyselskapet som etter dette må godtgjøre at det foreligger slike ekstraordinære
omstendigheter, og bestemmelsen tolkes strengt. Reklamasjonsnemnda har tidligere lagt til
grunn at også når det gjelder tekniske feil, er det flyselskapet som må godtgjøre at slike feil er
«ekstraordinære omstendigheter» i forordningens forstand. Det er flyselskapet som har størst
mulighet til å påvirke og forhindre at tekniske feil oppstår. Også preventive hensyn tilsier at
flyselskapet i utgangspunktet må bære ansvaret også ved tekniske feil.

At flyselskapet har utført normalt obligatorisk vedlikeholdsprogram og feilen oppstår
plutselig eller oppdages plutselig før avgang, betyr ikke uten videre at det foreligger slike
ekstraordinære omstendigheter som forordningen krever for å bli fritatt for ansvar.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfeller er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må vider godtgjøre at
alle rimelige tiltak for å unngå forsinkelsen er truffet.

I det foreliggende tilfelle har flyselskapet opplyst at feilen skyldes en teknisk feil uten
å konkretisere denne nærmere. Luftfartstilsynet har følgelig funnet dokumentasjonen
mangelfull. Det foreligger ingen aircraft technical log eller workorder. Luftfartstilsynet er
av den oppfatning at flyselskapets beskrivelse av den tekniske feilen ikke er underbygget
gjennom den fremlagte dokumentasjon.

Nemnda betrakter etter dette flyselskapets opplysning om at det oppsto en feil, kun som
en forklaring på at det oppsto en forsinkelse og ikke som en dokumentasjon for at dette
var en ekstraordinær omstendighet som bringer bestemmelsen i Art.5 nr.3 til anvendelse.
Som nevnt foran er det flyselskapet som skal godtgjøre at det forelå slike ekstraordinære
omstendigheter.

Forsinkelsen gir etter nemndas syn rett til erstatning etter EU-forordning 261/2004 artikkel 6
nr. 1 c) fordi forsinkelsen var på mer enn 3 timer. Erstatningen beløper seg etter artikkel 7 nr.
1 b) til 400 euro pr. person.

Reisearrangøren/flyselskapet har etter EU-forordningen et omsorgsansvar for passasjerene.
Rett til forpleining etc. fremgår av forordningens artikkel 9. Det innebærer at passasjerene
skal tilbys måltider, forfriskninger og hotellinnkvartering samt dekning av to telefonsamtaler
etc., avpasset etter forsinkelsens lengde. Det ser ut til at det eneste arrangøren har foretatt
seg i dette tilfellet er å henge opp et ark med informasjon om at middagskuponger kan fås
ved å kontakte resepsjonen. Forsinkelsen var i følge klageren på mer enn 7 timer. Arrangørens
håndtering av situasjonen synes ikke å være i samsvar med reglene i rådsforordningen.
Passasjerene bør i tillegg til middag få dekket sannsynliggjorte utgifter opp til kr 200 pr.
person.

Vedtak:

Reklamasjonsnemnda for pakkereiser anbefaler at det gis en kompensasjon på 400 euro pr.
passasjer, samt at hver passasjer får utbetalt kr 200 til dekning av forpleiningsutgifter.

Vedtaket er enstemmig.