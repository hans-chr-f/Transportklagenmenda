Vedtak i Transportklagenemnda - Fly

Sammendrag

Krav om standardkompensasjon grunnet kansellering.

Dato
06.10.2011

Saksnummer
110/11F

Tjenesteyter
Ryanair

Krav om standardkompensasjon grunnet kansellering.

Klager har i det vesentlige anført:

Klager skulle reise fra Haugesund til London 22. desember 2010 med FR2255 kl. 16:55.

Avgangen ble kansellert som følge av dårlig vær. Flyet landet i Stavanger i stedet for i
Haugesund. Klager stiller seg undrende til dette da andre fly landet og tok av på Haugesund
Lufthavn uten problemer med været.

Klager fikk ikke tilbud om transport til Stavanger for å rekke flyet derfra tilbake til London. Han
fikk heller ikke tilbud om hotell eller utdelt matvoucher.

Klager fikk tilbud om fly til Alicante og derfra til London dagen etter, men da klagers partner
var gravid, var ikke det et tilfredsstillende alternativ på det tidspunktet.

Klager krever refundert flybilletten, samt standarderstatning i henhold til EU regulativet.

Ryanair har ikke gitt uttalelse til verken klager eller nemnda.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. forskrift om klagenemnd for flypassasjerer § 5-3.

Klagen er forelagt Ryanair ved nemndas brev av 10. mars 2011 med frist til 28. april 2011 for
eventuelle bemerkninger. I brevet opplyses det bl.a. om at flyselskapet har bevisbyrden ved
påberopelse av ekstraordinære omstendigheter som kan gi grunnlag for fritak for ansvar.
Det fremgår videre at nemnda vil legge passasjerens opplysninger til grunn dersom disse
ikke imøtegås av flyselskapet. Det blir også opplyst at saken vil bli forelagt nemnda selv om
flyselskapet ikke avgir uttalelse.

Ryanair har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf EU forordning 261/2004. Det er flyselskapet som må godtgjøre at det forelå en
slik ekstraordinær omstendighet, og flyselskapet må videre godtgjøre at de har truffet alle
rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser m.v. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Flyklagenemnda har behandlet flere klager på kanselleringer i dagene 21. og 22. desember
2010 grunnet værforholdene. Det er et faktum at store snemengder førte til problemer
på mange flyplasser i Europa. Nemnda kan ikke se bort fra at dette også var årsaken til
kanselleringen av klagernes flygning fra Haugesund til London 22. desember 2010. Ryanair
har imidlertid ikke gitt noen forklaring på denne kanselleringen eller søkt dokumentert at
forsinkelsen skyldtes en ekstraordinær omstendighet som ikke kunne vært unngått selv om
alle rimelige tiltak var truffet. Klagerne har etter dette rett til en standarderstatning på 250
euro per person.

Det er uklart om kanselleringen påførte klagerne utgifter til mat og/eller hotell. Ryanair plikter
eventuelt å erstatte nødvendige, dokumenterte utgifter, jf. EU forordning 261/2004 artikkel 5
jf. artikkel 9.

Vedtak:

Flyklagenemnda anbefaler at klager gis en erstatning på 250 euro per person. Nemnda
anbefaler videre at Ryanair erstatter klagernes eventuelle nødvendige og dokumenterte
utgifter til hotell og mat.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines