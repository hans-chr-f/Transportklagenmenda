Vedtak i Transportklagenemnda - Fly

Sammendrag

Krav om standardkompensasjon ved forsinkelse.
Omdirigering på grunn av akutt sykdom om bord.

Dato
20.06.2018

Saksnummer
2017-02790

Tjenesteytere
Norwegian

Klager har i det vesentlige anført

Klager reiste med Norwegians flyvning D86423 fra Oslo lufthavn (OSL) til Tenerife (TFS)
18. november 2016 kl. 17.20. Klager ankom sin destinasjon cirka seks timer forsinket, og
har fremsatt krav om standardkompensasjon i henhold til EU-forordning 261/2004 på
600 euro pr. person, totalt 2 400 euro for fire passasjerer.

Tjenesteyterne har i det vesentlige anført
Norwegians flyvning D86423 fra Oslo til Tenerife 18. november 2017 ble omdirigert
til Cork lufthavn i Irland på grunn av en syk passasjer om bord. Flyvningen gikk ny
avgangstid fra Cork kl. 02.00 (UTC), og passasjerene kom åtte timer og 17 minutter
forsinket frem til sin destinasjon. 

Da flyet landet i Cork, måtte den syke passasjerens bagasje tas ut av lasterommet.
Flymaskinen måtte også gjennomgå teknisk inspeksjon, som følge av at flymaskinen
hadde landet med overvekt. Når et fly må omdirigeres på denne måten, har maskinen
mer drivstoff enn planlagt, som medfører at flyets totale vekt er mer enn vanlig. 

Norwegian anfører at passasjerene ikke hadde opplevd en kortere forsinkelse dersom
selskapet hadde leid inn fly og mannskap, da dette er en tidkrevende prosess.
Omdirigeringen skjedde også om natten, og det er ikke mulig å leie inn fly og mannskap
på dette tidspunktet. 

Norwegian anfører at de ovennevnte forhold utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
forsinkelsen ikke kunne vært unngått selv om alle rimelige tiltak ble truffet. Selskapet
avviser på dette grunnlag klagers krav om standardkompensasjon.

Nemnda bemerker

Norwegians flyvning D86423 fra Oslo til Tenerife 18. november 2017 ble omdirigert til
Cork, og passasjerene kom åtte timer og 17 minutter forsinket frem til sin destinasjon. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Nemnda legger til grunn at forsinkelsen skyldtes at flyet måtte lande i Cork på grunn
av akutt sykdom om bord. Den syke passasjerens bagasje måtte tas ut av lasterommet,
og maskinen måtte gjennomgå teknisk inspeksjon etter å ha landet med høy vekt
på grunn av drivstoffmengden om bord. Nemnda er av den oppfatning at dette må
anses som en ekstraordinær omstendighet. Det vises til nemndspraksis i for eksempel
FLYKN-2017-1291. Flyvningen fortsatte til Tenerife kl. 02.00 lokal tid. Nemnda er av den
oppfatning at forsinkelsen ikke kunne vært unngått selv om alle rimelige tiltak ble truffet,
og klager har etter nemndas syn derfor rikke rett til erstatning etter EU-forordning
261/2004.

Vedtak

Transportklagenemnda - fly anbefaler ikke at klager gis medhold.