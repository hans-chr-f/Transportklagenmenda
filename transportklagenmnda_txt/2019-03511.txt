Vedtak i Transportklagenemnda - Fly

Sammendrag

Krav om standarderstatning som følge av kansellering.
Vedlikeholdsarbeid på rullebanen på Tromsø lufthavn.

Dato
05.05.2020

Saksnummer
2019-03511

Tjenesteytere
Norwegian Air Shuttle

Klager har i det vesentlige anført

15. juli 2019 skulle klager reise med DY388 fra Tromsø til Oslo. Flyet skulle gå fra Oslo
kl. 21.50. Klager anfører at flyvningen ble forsinket, slik at flyet ville lande i Tromsø etter
midnatt. På grunn av vedlikeholdsarbeid var det ikke mulig for fly å lande i Tromsø
etter midnatt, og flyvningen ble derfor kansellert. Klager ble omrutet til ny flyvning med
avgang kl. 05.30 dagen etter.

Klager stiller seg undrende til at flyet først ble forsinket og ikke kansellert med det
samme, ettersom Norwegian har oppgitt at flyplassen uansett var stengt på grunn
av uforutsett behov for vedlikeholdsarbeid mellom kl. 20.00 og midnatt. Klager
anfører videre at dersom det var planlagt på forhånd at flyplassen skulle være stengt
etter midnatt, må dette tilsi at flyet i realiteten ble kansellert på grunn av planlagt
vedlikeholdsarbeid, som ikke kan regnes som en ekstraordinær omstendighet.

Klager krever standarderstatning på 250 euro i henhold til EU-forordning 261/2004 som
følge av kanselleringen.

Tjenesteyterne har i det vesentlige anført
Flyvningen DY388 ble kansellert som følge av at flyplassen i Tromsø innførte midlertidig
stans i all flytrafikk fra ca. kl. 20.00 til midnatt den 15. juli 2019 på grunn av et
akutt behov for utbedring av rullebanen. Det vises i den forbindelse til fremlagt
dokumentasjon.

Alle passasjerene mottok forpleining i ventetiden i samsvar med EU-forordning
261/2004. Norwegian satte opp en ekstra flyvning, DY8400, med avgang kl. 05.30 den 16.
juli 2019, og flyttet samtlige passasjerer til den nye flyvningen. Klager ble tilbudt refusjon
av billetten eller å fly på ny oppsatt flyvning. Klager valgte å beholde bestillingen sin, og
han fløy med DY8400.

I henhold til Sturgeon-dommen (C-402/07) er flyselskapene unntatt fra plikten til å gi
kompensasjon hvis forsinkelsen er på under tre timer, eller hvis årsaken til forsinkelsen
skyldes ekstraordinære omstendigheter utenfor flyselskapets kontroll. Da årsaken til
forsinkelsen av DY388 var akutt stengning av rullebanen på Tromsø lufthavn, anses
denne uregelmessigheten som en ekstraordinær hendelse utenfor Norwegians kontroll.

Det fantes ingen tiltak som Norwegian kunne ha tatt for å unngå kanselleringen.
Wetlease kan være et alternativ i visse tilfeller, men da den aktuelle flyvningen ble
kansellert grunnet stengning av rullebanen på Tromsø lufthavn, ville ikke wetlease ha
redusert forsinkelsen.

På bakgrunn av dette kan ikke klagers krav imøtekommes i dette tilfellet.

Nemnda bemerker

Kansellering gir rett til erstatning med mindre flyselskapet godtgjør at innstillingen
skyldes ekstraordinære omstendigheter som ikke kunne vært unngått selv om alle
rimelige tiltak var truffet, jf. EU-forordning 261/2004 artikkel 5.

Norwegian har opplyst om at kanselleringen skyldtes akutt stengning av rullebanen
på Tromsø lufthavn på grunn av behov for utbedring. Nemnda mener at dette er en
ekstraordinær omstendighet i forordningens forstand, som ikke kunne vært unngått selv
om alle rimelige tiltak var truffet. Klager ble omrutet tidlig neste morgen. Det er derfor
ikke grunnlag for erstatning.

Vedtak

Transportklagenemnda - fly anbefaler ikke at klager gis medhold.

Forbrukerrepresentant Kristoffer Sørlie, Forbrukerrådet, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.