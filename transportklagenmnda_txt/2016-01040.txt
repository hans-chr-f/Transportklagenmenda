Vedtak i Transportklagenemnda - Fly

Sammendrag

Krav om standardkompensasjon ved kansellering. Tapt videreforbindelse.

Dato
12.10.2017

Saksnummer
2016-01040

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY611 fra Bergen (BGO) til Oslo lufthavn
(OSL) 15. januar 2015. Flyvningen ble kansellert, og klager mistet sin videreforbindelse til
Antalya (AYT) med DY1262. 

Klager har fått dekket sine utlegg til nye billetter fra Bergen til Antalya, men har også
fremsatt krav om standardkompensasjon i henhold til EU-forordning 261/2004 på 400
euro pr. person, totalt 1 600 euro for fire passasjerer.

Tjenesteyterne har i det vesentlige anført
Norwegians flyvning DY611 ble kansellert som følge av problemer på kontrollsentralen
i Stavanger. Denne sentralen styrer flytrafikken på vestkysten, og situasjonen medførte
restriksjoner i flytrafikken som forplantet seg til flere avganger. 

Norwegian anfører at problemer på kontrollsentralen må anses som en ekstraordinær
omstendighet i EU-forordningens forstand, og avviser på dette grunnlag klagers krav om
standardkompensasjon i henhold til EU-forordning 261/2004.

Nemnda bemerker

DY611 fra Bergen til Oslo 15. januar 2015 ble kansellert. Klager mistet dermed sin
videreforbindelse til Antalya. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Det følger av fremlagt dokumentasjon at uregelmessighetene denne dagen skyldtes
at kontrollsentralen i Stavanger var ute av drift. Dette påvirket flyvningene sør for

Ålesund den aktuelle dagen. Etter nemndas syn er dette forhold som må anses som
ekstraordinære omstendigheter, som ikke Norwegian kan være ansvarlig for. Nemnda
kan heller ikke se at kanselleringen kunne vært unngått selv om alle rimelige tiltak var
truffet. Det er derfor ikke grunnlag for standarderstatning.

Vedtak

Transportklagenemnda - fly anbefaler ikke at klager gis medhold.