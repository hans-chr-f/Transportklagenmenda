Vedtak i Transportklagenemnda - Fly

Sammendrag

Krav om refusjon av hotellutgift grunnet nektet ombordstigning.

Dato
27.05.2014

Saksnummer
618/13F

Tjenesteyter
Singapore Airlines

Klager har i det vesentlige anført:

Klager skulle reise fra Oslo til Phuket via London og Singapore den 22. mars 2013. SK809
landet i London 23 minutter for sent, klager ankom likevel transferdisken 75 minutter før
neste flight SQ319 fra London til Singapore, frist for oppmøte her er 60 minutter.

Damen bak skranken brukte svært lang tid på å sjekke inn passasjerene, det endte opp med
at klager og hennes familie ble nektet ombordstigning fordi gaten stengte. Klager mistenker at
flyet var overbooket.

Klager stiller seg sterkt kritisk til den dårlige behandlingen de fikk fra Singapore Airlines.
Flyselskapet var ikke villig til å hjelpe klager med ombooking. Heldigvis fikk klager hjelp av
SAS, og ble booket om via København og videre til Bangkok og Phuket påfølgende dag. Klager
måtte selv betale for hotell i København.

Klager krever refundert hotellutgiften i København, DKK 2 790 for to dobbeltrom.

Det vises for øvrig til klagers brev

Singapore Airlines har i det vesentlige anført:

Klager mistet sin videreforbindelse grunnet sent innkommet fly med SAS. Klager ble booket
om til sitt bestemmelsessted av SAS.

Singapore Airlines beklager om deres ansatte opptrådte klanderverdig, og vil ta dette opp
med vedkommende internt.

Av godvilje ønsker Singapore Airlines å tilby klager et reisegavekort på SGD 150 hver, men kan
dessverre ikke imøtekomme hennes krav om refusjon av hotell.

Nemnda bemerker:

Klager hadde en gjennomgående billett fra Oslo til Phuket via London og Singapore. De
berørte flyselskap pliktet således å frakte klager til avtalt endelig bestemmelsessted. De pliktet
videre å tilby klager forpleining i form av måltider forfriskninger og hotell ved forsinkelser, jf.
EU-forordning 261/2004 artikkel 6, jf. artikkel 9.

Klager ble forsinket i innsjekkingen hos Singapore Airlines slik at hun ikke rakk flyet. Hun ble
omrutet til neste dag. Singapore Airlines plikter etter nemndas vurdering å erstatte klagernes
utgifter til hotell i København.

Vedtak:

Transportklagenemnda - fly anbefaler at Singapore Airlines erstatter klagers hotellutgifter i
København.

Vedtaket var enstemmig.