Vedtak i Transportklagenemnda - Fly

Sammendrag

Krav om dobbel standardkompensasjon grunnet kanselleringer.

Dato
27.03.2023

Saksnummer
2022-02125

Tjenesteytere
SAS
Widerøe

Klager har i det vesentlige anført

Klager med familie, til sammen fem personer, hadde billett med SAS den 7. april 2022
og reiste fra Stavanger til Trondheim med SK4172 hvor alt gikk fint. Flyvningen fra
Trondheim via Bodø til Tromsø med SK4572 fikk tekniske problemer nær landing i Bodø,
og flyet snudde tilbake til Trondheim. 

Familien ble booket om til flyvning to dager senere, 9. april fra Trondheim via Bergen
til Tromsø. Denne flyvningen ble kansellert og de ble så booket om til 10. april fra
Trondheim via Bergen til Tromsø. 

Klager hadde mye bagasje og derfor ble det benyttet taxi tur retur hotellet. Familien har
også hatt utgifter til mat. 

Klager krever standardkompensasjon på 250 EUR per person for hver enkelt kansellering
i henhold til EU-forordning 261/2004. Det kreves også for mat på 438 NOK samt 1154
NOK for taxi utgifter frem og tilbake fra hotellet de ble innlosjert på. SAS har tilbudt
klager 250 EUR per person.

Tjenesteyterne har i det vesentlige anført
SAS har ikke inngitt tilsvar til nemnda.

SAS har svart dette til klager: SAS har tilbudt klager 250 EUR per person og overfører med
dette til 140100 EuroBonus-poeng til klagers EuroBonus konto. 

Widerøe har i det vesentlige anført at i utgangspunktet er det SAS som må svare ut
denne, men ser at klager har fått ombooking med WF628, 09. april 2022. Widerøes
maskin fikk en forsinkelse på 35 minutter, noe som ikke utløser krav om kompensasjon.

Nemnda bemerker

Passasjerene skulle reise fra Stavanger til Tromsø 7. april 2022. Flyvningen SK4572 fra
Trondheim til Tromsø skulle ankomme i Tromsø kl. 19:15. Flyet snudde i luften nær Bodø
og fløy tilbake til Trondheim. Klager mottok kanselleringsmelding fra SAS per e-post
klokka 19:54. 

Klager ble booket om til ny flyvning med avgang to dager senere, 9. april. Klager skulle da
reise med SK4163 fra Trondheim til Bergen klokken 14:50 og videre fra Bergen til Tromsø
med WF0628. Flyvningen SK4163 ble også kansellert, og passasjerene ble omrutet til ny
flyvning neste dag. SAS sin kundeservice har forklart at flyvningen ble kansellert på grunn
av at flyvertinnen var skadet og at SAS ikke hadde andre ansatte tilgjengelig.

Kansellering gir passasjeren rett til standardkompensasjon med mindre flyselskapet
godtgjør at innstillingen skyldtes ekstraordinære omstendigheter som ikke kunne vært
unngått selv om alle rimelige tiltak var truffet, jf. EU-forordning 261/2004 artiklene 5 og
7. 

SAS har ikke inngitt tilsvar til nemnda. Ifølge klager ble SK4572 kansellert som følge av
tekniske problemer. Flyselskapet har ikke dokumentert eller forklart årsaken til noen
av kanselleringene nærmere. Selskapet har dermed ikke godtgjort at kanselleringene
skyldtes ekstraordinære omstendigheter som ikke med rimelighet kunne vært unngått. 

Nemnda mener at klager har rett på standardkompensasjon for begge
kanselleringene, jf. EU-dom C-832/18 (Finnair). De to kanselleringene gir klager rett til
standardkompensasjon på 250 EUR per passasjer for hver av hendelsene, totalt 2500
EUR. 

Klager har også fremmet krav om refusjon for utgifter til mat på 438 NOK under
ventetiden, samt 1154 NOK for taxiutgifter frem og tilbake fra hotellet de ble innlosjert
på da de ventet på de omrutede flyvningene. 

I tilfeller hvor et fly kanselleres og passasjeren blir booket om til en flyavgang neste dag,
har passasjeren rett på hotellovernatting, transport mellom flyplassen og hotellet, og rett
på å få dekket rimelige utgifter til mat og alkoholfri drikke i ventetiden, jf. EU-forordning
261/2004 artikkel 9, jf. artikkel 5. Klagers rett på refusjon av forpleiningsutgifter er
avgrenset til hva som var «nødvendige, passende og rimelige» ut fra ventetidens lengde.
Dette følger av dom fra EU-domstolen i sak C-12/11 McDonagh avsnitt 51.

Nemnda mener at utgiftene klager pådro seg til mat og taxi i dette tilfellet var rimelige og
påregnelige, og derfor bør dekkes av SAS. 

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at SAS utbetaler standarderstatning på 2500 EUR til
klager, og erstatter utgifter til taxi på 1153 NOK og mat på 438 NOK. Totalt 2500 EUR
og 1591 NOK. Det anbefales at dette utbetales i penger eller EuroBonus dersom klager
foretrekker dette.