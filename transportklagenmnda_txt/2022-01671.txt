Vedtak i Transportklagenemnda
- Kollektivreiser

Sammendrag

Krav om frafall av ilagt gebyr. Anført manglende
informasjon om øvre aldersgrense for studentbillett.

Dato
08.11.2022

Saksnummer
2022-01671

Tjenesteytere
Ruter

Klager har i det vesentlige anført

Klager ble ilagt gebyr på T-banen den 23. mai 2022.

Klager anfører at hun ved kontroll på Majorstuen ble informert av kontrollørene om at
hun var for gammel for å ha studentbevis, og hun ble ilagt gebyr. Klager anfører at hun
hadde vært i god tro om at billetten var gyldig, og hun fremviste også studentbeviset ved
kontrollen. Klager anfører at hun mener at vurderingen av kontrollørene var feil. Klager
anfører at informasjonen om øvre aldersgrense ikke er tydelig noe sted der hun har
kjøpt billett tidligere. Klager anfører at det ikke sto noe om dette der hun kjøpte billetten
og heller ikke sto noe om dette på selve billetten. Klager anfører at da hun kjøpte
månedskortet på Narvesen, viste hun frem studentbeviset, og hun fikk det godkjent av
personen som sto i kassen. Klager anfører at hun derfor var i god tro om at hun kjøpte
en gyldig billett.

Klager krever frafall av det ilagte gebyret.

Tjenesteyterne har i det vesentlige anført
For å kunne reise på studentrabatt må man være fulltidsstudent og mellom 20 og 30 år.
Om man studerer deltid eller er over 30 år, kan man ikke reise med studentbillett.

Det er kundens ansvar å sette seg inn i hvilke regler som gjelder.

På Ruters nettsider finner man en knapp for billetter og priser på forsiden. Når
man klikker inn der og inn på 30-dagersbillett, som er den eneste billettypen med
studentrabatt, kommer «Student» opp, og under der står reglene for studentrabatten.
Ruter mener at denne informasjonen er lett tilgjengelig.

Ruter står derfor fast ved avgjørelsen.

Nemnda bemerker

Klager ble ilagt gebyr på T-banen den 23. mai 2022.

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning eller inntreden i kontrollsone.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager hadde studentbillett, men var over 30 år. Hun oppfylte derfor ikke vilkårene for
studentbilletten og hadde således ikke gyldig billett. Vilkårene for å ilegge gebyr var
dermed til stede.

Klager har anført at hun var i god tro om at hun hadde gyldig billett og at det ikke sto noe
sted at studentrabatten ikke gjaldt hvis man er over 30 år. Klager har videre anført at hun
heller ikke fikk beskjed om dette ved kjøp av månedskortet på Narvesen.

Nemnda bemerker at det er den reisendes ansvar å sette seg inn i vilkårene for
de forskjellige billettkategoriene og kjøpe riktig billett. Aldersgrense for bruk av
studentbillett må forutsettes kjent. Nemnda bemerker videre at informasjonen om øvre
aldersgrense uansett er lett tilgjengelig på Ruters nettsider.

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda kan ikke anbefale at klager gis medhold.