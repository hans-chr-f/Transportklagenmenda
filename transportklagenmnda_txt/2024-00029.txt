Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
26.09.2024

Saksnummer
2023-03763

Tjenesteytere
Norse Atlantic Airways
Gotogate - Marco Polo

Klager har i det vesentlige anført

Klager, to personer, hadde kjøpt billetter gjennom Gotogate med Norse Atlantic Airways
fra Oslo til New York den 28. oktober 2023. Kostnad for billetten er 759.52 USD. 

Den 27. september 2023 fikk klager en e-post fra Gotogate om at flyvningen var
kansellert og at klager kunne velge mellom å bli ombooket eller få refundert billetten.
Klager forsøkte å finne alternativer for å fly andre dager, men det var ingen ledige
avganger de neste to ukene. Ved å velge refusjon var eneste alternativ 676.64 USD (82.88
USD mindre enn hva de betalte for reisen). 

Klager var i kontakt med Norse for å få booket om til en annen avgang, men responsen
uteble. Klager har ikke mottatt refusjon mens dem ventet på svar. Klager bestilte nye
flybilletter hos et annet selskap, noe som gjorde at billetten ble kostbar. Ny reiserute
var fra Oslo til Amsterdam den 29. oktober.  De måtte overnatte en ekstra natt i Oslo
(mellom 28.-29.). De måtte også overnatte i Amsterdam, da neste fly gikk den 31.
oktober. Reisen gikk derfra videre fra Amsterdam – Boston – New York. Billetten fra Oslo
til Amsterdam kostet 216.16 USD. Billetten fra Amsterdam til New York kostet 349.45
USD. 

Det er ikke mottatt refusjon av billett som ikke kunne benyttes.

Klager krever standarderstatning 600 EUR per person i henhold til EU-forordning
261/2004 og refundert flybilletten med Norse.

Tjenesteyterne har i det vesentlige anført
Norse Atlantic Airways og Gotogate har ikke inngitt tilsvar til nemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. Norse Atlantic
Airways og Gotogate har tross oppfordring ikke avgitt uttalelse til nemnda. 

Nemnda legger til grunn at Norse Atlantic Airways kansellerte flyvningen som skulle gå
fra Oslo til New York den 28. oktober 2023 (rutenummer N01).

Kansellering gir grunnlag for standarderstatning etter EU-forordning 261/2004 artikkel
5 og 7 med mindre flyselskapet kan bevise at passasjeren har fått informasjon om
kanselleringen minst to uker før planlagt avgangstid. Det er i henhold til dom avsagt
av EU-domstolen C-302/16 flyselskapene som er ansvarssubjekter etter forordningen,
også om billetten er kjøpt av et online reisebyrå. Ifølge klagers forklaring og fremlagt
dokumentasjon fikk klager beskjed om kanselleringen den 27. september 2023.
Kanselleringen gir med dette ikke rett på standarderstatning.

Ved kansellering skal flyselskapet tilby passasjeren valget mellom refusjon, omruting
snarest mulig eller omruting på et senere tidspunkt, jf. EU-forordning 261/2004 artikkel
8 nummer 1. I denne saken finner nemnda det klart at klager ønsket omruting, men ikke
fikk tilstrekkelig assistanse til dette. Klager har derfor krav på erstatning for utgifter til
omruting gjort på egenhånd. Nemnda anbefaler med dette at Norse Atlantic Airways
utbetaler 216,16 USD for reise Oslo-Amsterdam og 349,45 USD for reisen mellom
Amsterdam og New York. Dersom klager pr. dags dato har fått refundert noe av den
opprinnelige billetten kan selskapet gjøre fratrekk for denne summen. Dette fordi
passasjerene ikke skal fly gratis. 

Nemnda mener at klager også har rett på dekning av hotelloppholdene i Oslo og
Amsterdam, da dette var overnattinger som ble nødvendig grunnet kanselleringen og
omrutingen. Det vises til EU-forordning 261/2004 artikkel 9. Nemnda anbefaler med
dette at Norse Atlantic Airways også utbetaler 156,25 USD for overnatting i Oslo og
432,89 USD for overnattingen i Amsterdam. 

Forbrukerrepresentanten mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at Norse Atlantic Airways utbetaler 216,16 USD for nye
flybilletter Oslo-Amsterdam og 349,45 USD for nye flybilletter mellom Amsterdam og
New York. Ved denne refusjonen kan det gjøres fratrekk for eventuelt allerede refundert
beløp knyttet til de opprinnelige billettene (dersom pengene er mottatt av klager). Norse

Atlantic Airways anbefales videre å refundere 156,25 USD for overnatting i Oslo og
432,89 USD for overnattingen i Amsterdam.