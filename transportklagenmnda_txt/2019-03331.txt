Vedtak i Transportklagenemnda - Fly

Sammendrag

Krav om refusjon av differansen mellom opprinnelige billetter og nye billetter
som følge av kansellering. Spørsmål om omruting ble tilbudt snarest mulig.

Dato
05.05.2020

Saksnummer
2019-03331

Tjenesteytere
Norwegian Air Shuttle

Klager har i det vesentlige anført

6. juli 2018 skulle klager og en medpassasjer reise med DY401 fra Ålesund til Oslo og
deretter med D82801 fra Oslo til London. Flyvningen D82801 ble imidlertid kansellert
samme dag.

Den aktuelle flyvningen skulle gå kl. 09.15, og ombordstigningen ble gjennomført som
normalt. Etter å ha gått om bord på flyet fikk de imidlertid beskjed om at det var tekniske
problemer med flyet. Etter to-tre timer ble det gitt beskjed om at problemet ikke lot seg
løse, slik at alle passasjerene måtte dra tilbake til terminalen. Det ble gitt informasjon på
SMS om at det ble tatt sikte på å gjennomføre flyvningen med et reservefly, men at det
var usikkert om og når dette eventuelt kunne la seg gjennomføre.

Klager anfører at de allerede hadde sjekket inn bagasjen, som de ikke fikk tilbakelevert i
mellomtiden, og derfor var det ikke mulig for dem å booke om til et av de mange andre
flyene som gikk fra Oslo til London i løpet av dagen. I løpet av dagen kom flere SMS-er
med informasjon om at flyvningen var ytterligere forsinket. Klager anfører at han først kl.
17.48 fikk beskjed på SMS om at flyvningen var kansellert og at innsjekket bagasje ville
bli utlevert, men at det gikk nesten én time før bagasjen faktisk ble utlevert. Klager har
i ettertid justert dette tidspunktet til kl. 16.41. Klager mener at kanselleringen burde ha
vært gjennomført mye tidligere på dagen, slik at passasjerene kunne ha kommet seg til
London med andre flyvninger.

Klager anfører at de gjorde det de kunne for å komme i kontakt med Norwegian i
forbindelse med omruting, både på telefon og på flyplassen, men at det tok veldig lang
tid før de fikk noe informasjon eller hjelp. Klager anfører at de på telefon fikk tilbud
om hotellovernatting og beskjed om at Norwegian ville prøve å få dem med på en av
flyvningene neste morgen. Klager anfører at Norwegian presiserte at det ikke kunne
garanteres plass på et av flyene neste morgen. Klager hadde ikke anledning til å vente til
neste morgen, og at dette alternativet uansett ikke var aktuelt så fremt Norwegian ikke
kunne garantere plass. Etter at de hadde fått utlevert bagasjen, undersøkte de derfor
hvilke andre flyselskapet som hadde flyvninger til London samme kveld. Det var kun
British Airways som hadde en flyvning med ledige plasser, og det var kun business-class-
billetter igjen. Klager valgte å gå for dette alternativet for å kunne komme seg til London
snarest mulig.

Klager anfører at Norwegians tilbud om å prøve å få dem med på et fly neste morgen
ikke tilfredsstiller vilkåret om omruting «snarest mulig». Norwegians påstand om at de
ble tilbudt billetter på flyvningen D82805 neste morgen, er ikke riktig og er heller ikke
bevist av flyselskapet. Klager anfører at tjenesteyter i henhold til EU-forordning 261/2004
plikter å tilby passasjeren omruting «snarest mulig», noe som ikke er det samme som
«innen rimelig tid». Klager anfører at omruting til en flyvning senere samme dag ville ha
vært «snarest mulig».

Det vises til klagers øvrige anførsler i fremlagt dokumentasjon.

Klager har fått refusjon av de opprinnelige billettene. Klager krever refusjon av
differansen mellom opprinnelige billetter og nye billetter, som utgjør 8498 kroner.

Tjenesteyterne har i det vesentlige anført
Klager krever refusjon av kostnader i forbindelse med alternativ flybillett fratrukket
refundert ubrukt Norwegian-billett, totalt 8498 kroner.

Så snart kanselleringen var et faktum, mottok alle passasjerene en SMS hvor deres
rettigheter og muligheter ble forklart. Det vises til fremlagt kopi av SMS. Ifølge
Norwegians interne logger, hvor all kontakt mellom passasjeren og selskapet er loggført,
tok passasjeren kontakt via telefon, og han fikk forklart at det ikke var noen tilgjengelige
flyvninger samme dag, men at de kunne bli omrutet til en flyvning tidlig neste dag.

Norwegian hadde ledige billetter på flyvningen D82805 med avgang kl. 10.15 den 7. juli
2018. Selskapet har således tilbudt passasjeren omruting innenfor sitt eget nettverk
innen rimelig tid. Da kanselleringen skjedde kvelden før, vil omrutingen til en flyvning
påfølgende morgen etter Norwegians syn være rimelig.

Det vises til tolkningsveiledningen for EU-forordning 261/2004, særlig artikkel 4 (b) b
vedrørende retten til refusjon, omruting eller ombooking i tilfelle nektet ombordstigning
eller kansellering: «However, where an air carrier can demonstrate that when the
passenger has accepted to give his or her personal contact details, it has contacted a
passenger and sought to provide the assistance required by Article 8, but the passenger
has nonetheless made his or her own assistance or re-routing arrangements, then the air
carrier may conclude that it is not responsible for any additional costs the passenger has
incurred and may decide not to reimburse them.»

Klager er blitt tilbudt omruting innen rimelig tid, men har selv arrangert alternativ
transport på eget initiativ. Alle kostnader som da er påløpt, anses som unødvendige, og
passasjeren skal selv være ansvarlig for disse. Norwegian har refundert passasjerens
ubrukte billetter og i tillegg utbetalt kompensasjon i henhold til EU-forordningen
261/2004 artikkel 5 nummer 3 og 8 nummer 1.

På bakgrunn av dette kan ikke klager krav om refusjon av alternativ transport
imøtekommes i dette tilfellet.

Nemnda bemerker

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.

Nemnda kan ikke se at Norwegian har godtgjort at kanselleringen skyldtes
ekstraordinære omstendigheter. Nemnda mener på bakgrunn av dette har klager har
rett på standarderstatning på 400 euro per person, totalt 800 euro, i henhold til EU-
forordningen.

Spørsmålet er videre om klager har rett til refusjon av utgifter til billetter med et annet
flyselskap.

Nemnda legger til grunn at det gikk en rekke andre flyvninger til London samme dag.
Nemnda mener at klager burde ha vært omrutet tidligere. En omruting ett døgn senere
er etter nemndas mening i dette tilfellet ikke «snarest mulig».

Norwegian må derfor erstatte klagers mellomlegg til nye billetter på kroner 8498.

Vedtak

Transportklagenemnda - fly anbefaler at Norwegian utbetaler standarderstatning med
800 euro til klager, samt mellomlegg til billetter på kroner 8498.

Forbrukerrepresentant Kristoffer Sørlie, Forbrukerrådet, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.