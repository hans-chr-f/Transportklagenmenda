Vedtak i Transportklagenemnda - Fly

Sammendrag

Krav om erstatning for tapt bagasje.

Dato
13.04.2023

Saksnummer
2022-02376

Tjenesteytere
Icelandair

Klager har i det vesentlige anført

Klager reiste fra Oslo til Toronto via Reykjavik den 16. juli 2022 med Icelandair. 

Klager pådro seg et tap i forbindelse med forsinket bagasje på følgende utsalgssteder:

"Mimmis"                       NOK 1 614 (babycall)
"Winners"                      USD 67,78 (klær)
"Shoppers drug mart" USD 35,57 (div toalettsaker)
"Shoppers drug mart" USD 27,09 (div toalettsaker)
"Apotek1"                       NOK 314,75 (div apotekvarer)
"Walmart"                      USD 120,10 (div klær)
Kiwi Eiksmarka            NOK 100,40 (div mat)

Til sammen                    NOK 2 029,15 + USD 250,54

Klagers bagasje ble forsinket i 26 dager, og i den forbindelse krever klager SDR 1 288 i
henhold til Montrealkonvensjonen.

Tjenesteyterne har i det vesentlige anført
Icelandair ønsker å refundere kroner 1 879 til klager i forbindelse med den forsinkede
bagasjen.

Nemnda bemerker

Blir reisegods skadet eller går det helt eller delvis tapt, er flyselskapet ansvarlig
såfremt hendelsen som har forårsaket skaden er inntruffet på flyet mens godset var i
flyselskapets varetekt, jf. luftfartsloven § 10-18/Montrealkonvensjonen artikkel 17 nr.
2. Klagers koffert ble forsinket i 26 dager. Det følger av luftfartsloven § 10-18, 3 ledd
at kofferten skal anses tapt når den kommer frem senere enn 21 dager, slik at klager i
utgangspunktet har krav på erstatning som om kofferten ikke hadde kommet til rette.
Nemndas flertall - lederen og bransjerepresentantene - mener likevel at i tilfeller hvor
klagers koffert faktisk kommer til rette og returneres til klager, så har passasjeren ikke
lidt noe økonomisk tap. Utbetaling av et fast beløp i slike tilfeller, som om kofferten
faktisk forble borte, vil gi en tilfeldig fordel til passasjeren som flertallet mener at det ikke
er dekning for. Flertallet mener også at det heller ikke er hjemmel for å gi klager en fast
kompensasjon for den ulempen (ikke-økonomisk tap) det innebærer å være uten koffert
i en periode. Klager har i et slikt tilfelle krav på dekning av de utgiftene vedkommende
har hatt. Flyselskapets ansvar er i slike tilfeller oppad begrenset til SDR 1288. De
ansvarsgrenser som er fastsatt i § 10-22, gjelder uansett hvilket ansvarsgrunnlag som
påberopes, jf. § 10-24.

Klager har dokumentert at han har hatt tilleggsutgifter på NOK 2 029,15 + USD 250,54,
og flertallet anbefaler at Icelandair utbetaler dette i erstatning til klager. Dersom kroner 1
879 allerede er utbetalt til klager, kommer dette til fradrag. Flertallet kan ikke anbefale at
klager gis medhold ut over dette.

Mindretallet – forbrukerrepresentantene – har kommet til et annet resultat.
Luftfartsloven § 10-18, 3 ledd er en regel som er ment å ivareta forbrukeren i de tilfellene
hvor bagasjen er forsinket så lenge at den må anses som tapt. Bestemmelsen oppstiller
et skjæringspunkt ved 21 dager. Formålet bak regelen er at passasjerer ikke skal måtte
leve i uvisshet og uten sine eiendeler der flyselskapet over en lang tidsperiode ikke kan
gjøre rede for reisegodsets beskaffenhet eller plassering. Da skal enhver kunne motta
erstatning for verdien av bagasjen slik at en kan kjøpe nye eiendeler. Mindretallet er
av den oppfatning at dersom 21-dagersfristen ikke tolkes strengt etter sin ordlyd, slik
at passasjeren mister kravet dersom bagasjen senere skulle komme til rette, vil retten
til å regne bagasjen som tapt og få erstattet sine eiendeler i realiteten bli illusorisk.
Flyselskapene kan da utsette utbetaling av erstatning for tapt bagasje, i håp om at
den muligens kommer til rette, med den følge av at passasjerer går lenge uten sine
eiendeler eller økonomisk kompensasjon for å anskaffe nye. Ved en slik håndheving av
bestemmelsen mister den sin nytteverdi. Mindretallet er på denne bakgrunn kommet
frem til at passasjeren fremdeles bør kunne kreve verdien av bagasjen erstattet slik det
følger av ordlyden i luftfartsloven § 10-18.

Nemnda konkluderte deretter i tråd med flertallets oppfatning.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at Icelandair utbetaler NOK 2 029,15 + USD 250,54 til
klager.