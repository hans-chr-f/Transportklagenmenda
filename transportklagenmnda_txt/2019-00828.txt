Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
03.12.2019

Saksnummer
2019-00828

Tjenesteytere
Widerøe
SAS

Klager har i det vesentlige anført

Klager skulle reise fra Trondheim til Hammerfest via Bodø og Tromsø den 3. juni 2018
kl. 19.10 med ankomst kl. 23.13 med SAS og Widerøe. Widerøes flight WF858 fra Bodø til
Tromsø ble kansellert. Klager ble booket om og ankom endelig bestemmelsessted 4. juni
kl. 14.43.

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
SAS har i det vesentlige anført:

I dette tilfellet har SAS henvist klager til Widerøe, som var ansvarlig for kanselleringen av
WF858. Klager har også fått dekket sine ekstra utgifter av Widerøe. 

Widerøe har i det vesentlige anført:

WF858 ble kansellert som følge av fabrikasjonsfeil av flymaskin Bombardiers Dash 8.
Den 3. juni 2018 opplevde Widerøe en feil ved flymaskinens FMS (Flight Management
System) som leveres av Universal Avionics. Det var da en latent programvare feil i
systemets interne GPS-modul som var problemet. Systemet brukes blant annet som
hjelp ved innflyging. GPSene starter uke-tellingen på nytt hver 1024 uke, og det var da en
programmeringsfeil i logaritmen som skulle ivareta denne overgangen. Dette førte til at
en rekke flymaskiner måtte settes på bakken inntil man fikk konferert med flyprodusent,
slik at man kunne fly på manuelle rutiner. 

Widerøe viser til fremlagt dokumentasjon fra flyprodusenten. 

I henhold til Guidelines til EU-forordning 261/2004  kan skjulte feil som oppdages av
produsent regnes som en ekstraordinær omstendighet utenfor flyselskapets kontroll.
Hendelsen er av den grunn ikke kompensasjonsberettiget.

Klager ble booket om til påfølgende dag kl 12.25 via Tromsø med ankomst Hammerfest
kl 14.43. 

Widerøe har dekket klagers utgifter til hotell, transport og mat i ventetiden (tilsammen
kroner 2 161), men kan ikke imøtekomme hans krav utover dette. 

Widerøe kan på grunnlag av ovennevnte ikke imøtekomme klagers krav.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf. EU-forordning 261/2004 artikkel 5 og 7. 

Teknisk feil er som regel ikke en ekstraordinær omstendighet som fritar flyselskapet
fra plikten til å betale standarderstatning, jf EU-domstolens avgjørelse av 17.09.2015
Corina van der Lans - KLM (C-257/14) og Kommisjonens veileder av 15.06.2016 punkt 5.2.
Unntak fra denne hovedregelen er blant annet fabrikasjonsfeil.

Flyselskapet har fremlagt dokumentasjon fra flyprodusenten for at den tekniske svikten
skyldtes fabrikasjonsfeil. Kanselleringen gir etter dette ikke rett til standarderstatning da
Widerøe har godtgjort at den tekniske svikten skyldtes en ekstraordinær omstendighet.

Vedtak

Transportklagenemnda-fly anbefaler ikke at klager gis medhold.