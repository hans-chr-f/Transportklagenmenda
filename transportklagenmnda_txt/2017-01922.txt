Vedtak i Pakkereisenemnda

Sammendrag

Krav om prisavslag grunnet feil i henhold til prisene på Hurtigrutens nettsider.

Dato
15.11.2017

Saksnummer
2017-01922

Tjenesteytere
Hurtigruten AS

Klager har i det vesentlige anført

Klager bestilte en rundreise i 12 dager Bergen - Kirkenes - Bergen på MS Richard With for
to personer i perioden 29.07.2017 - 09.08.2017. Totalpris NOK 121.780.

Klager betalte NOK 60.890 per person som han antok tilsvarte "Premium" i henhold til
prisen på nettsidene 27.06.2017 under "Velg lugarkategori og priskategori for din reise".
Nettprisen for "Premium" pakke var NOK 63.257 per person. Nettprisen for "Select"
pakke var NOK 36.147 per person.

Den andre dagen av ferien, ønsket klager å benytte seg av fordelene ved kjøp av
"Premium pakke", men oppdaget at deres reise med Hurtigruten var bestilt som
"Select" Pakke. Dette fikk de bekreftet per e-post med Customer Care Centre per e-post
03.08.2017.

Klagers krav om refusjon av differansen mellom det de hadde betalt og prisen på
internett for "Select" pakke, ble tilbakevist av Hurtigruten. De fikk til svar at den prisen
klager hadde betalt var korrekt for "Select" pakke, noe som ikke stemte med deres egen
webpris kategori den 27.06.2017 da klager bestilte sin reise. 

Klager krever refusjon av prisdifferansen mellom NOK 60.890 som klager betalte for
2 personer og prisen på NOK 36.147 for 2 personer som fremgikk på Hurtigrutens
nettsider, totalt NOK 49.486.

Det vises for øvrig til korrespondanse fra klager.

Tjenesteyterne har i det vesentlige anført
Klager mener de har betalt for en Platinum-pakke, men har ved bestilling betalt for
Select-pakke. I Hurtigrutens brosjyre for året 2017 - 2018, fremkommer det tydelig
informasjon om at minimumsprisen for Platinum-pakken prises fra NOK 73.989 for en
rundreise i 12 dager Bergen - Kirkenes - Bergen. Dette tyder på at vedlegg "Lugar- og
priskategori No.2. 27.06.2017.pdf" gir en prisoversikt på en kortere strekning enn det
gjesten til slutt har valgt å bestille. Se vedlegg «Prisoversikt 2017-2018» hvor minstepris
for både Select- og Platinum-pakke, og lugarkategori utheves i gul farge. Klager har betalt
for Select-pakken og har blitt belastet for denne.

Vedlegg "Lugar- og priskategori No.2. 27.06.2017.pdf" viser til den prisen klager selv har
søkt etter på nett, men denne oversikten viser ikke hvilken dato eller strekning klager har
oppgitt i søkekriteriene. 

Produktinnholdet i Select-pakken ble levert. Klager har betalt korrekt sum i henhold til
bestillingen og har ikke blitt belastet for mer enn det som er levert av Hurtigruten. 

Kompensasjonen om bord på MS Richard With ble gitt som "goodwill" i form av en "on
board credit" på NOK 1.000. 

Hurtigruten mener klager ikke har krav på refusjon.

Det vises for øvrig til korrespondanse fra Hurtigruten AS.

Nemnda bemerker

I medhold av Alminnelige vilkår for pakkereiser punkt 1, anses avtalen mellom partene
inngått ved bekreftet bestilling. 

I medhold av punkt 2 omfatter avtalen pakkereisen slik den fremgår av bestilling og
bekreftelse og reisebevis eller lignende dokument. For øvrig omfatter avtalen også
arrangørens eventuelle individuelle betingelser. Videre er opplysninger arrangøren har
gitt i kataloger, brosjyrer eller lignende en del av avtalen med mindre de må antas å være
uten betydning for kundens kjøp av den aktuelle pakkereise. 

Nemnda har fått fremlagt prislisten i brosjyren for året 2017 – 2018.  Der fremkommer
det at minimumsprisen for en Platinum-pakke er NOK 73.989 for en rundreise på 12
dager (Bergen-Kirkenes-Bergen).  

Nemnda er etter omstendighetene enig med arrangøren i at den prisoversikten klageren
henviser til sannsynligvis gir en oversikt over prisene for en kortere strekning eller en
annen tidsperiode enn det klageren bestilte.  

Minsteprisen for Select- og Platinum-pakke og lugarkategori for en 12 dagers tur Bergen-
Kirkenes-Bergen er i prisoversikten for 2017-2018 oppgitt til å være henholdsvis NOK
42.280 og NOK 73.989 i  tidsperioden 1. juni til 31. august 2017.

Prislisten fra Hurtigrutens katalog viser minstepris for den valgte kategorien på
strekningen Bergen-Kirkenes-Bergen. Denne prisen var ikke tilgjengelig ved bestilling, og
klageren fikk derfor oppgitt en høyere pris.  

I tråd med det som blir opplyst av Hurtigruten, legger nemnda til grunn at Hurtigrutens
priser er fleksible og derfor varierer ut i fra kapasitet og tilgjengelighet. Prisene som
opplyses i katalogen og i øvrige salgskanaler er veiledende. Prisdifferansen i dette
tilfellet gjelder laveste pris på produktet ved salgsstart kontra laveste pris tilgjengelig ved
bestilling.

Endelig pris som i dette tilfellet ble betalt, kr.121.780, ble ifølge arrangøren godtatt ved
bestilling over telefon, og klageren har ifølge arrangøren ikke forespurt om Premium-
pakken under bestillingsprosessen. Klageren har videre fått en forhåndsbekreftelse
som ble sendt per epost med noen dager svarfrist for eventuelt å godta tilbudet, hvilket
klageren gjorde. Hurtigruten opplyser å ha et lagret opptak av samtale mellom klageren
og Hurtigruten hvor det ovennevnte fremgår. 

Nemnda kan etter dette ikke se at klageren har krav på prisavslag/erstatning.

Vedtak

Pakkereisenemnda kan ikke anbefale at klageren får prisavslag/erstatning.