Vedtak i Transportklagenemnda - Fly

Sammendrag

Krav om standarderstatning grunnet kansellert flyvning. Ny vurdering.

Dato
31.10.2016

Saksnummer
2016-00093

Tjenesteytere
Widerøe

Klager har i det vesentlige anført

Klager skulle reist fra Stavanger til Brønnøysund via Trondheim den 30. oktober 2013 kl.
08:25. WF702 fra Trondheim til Brønnøysund ble kansellert grunnet teknisk feil.

Klagers krav på standarderstatning etter EU-forordning 261/2004 ble avslått av Widerøe.
Klage til Transportklagenemnda-fly førte ikke frem, jf. sak 836/13F.

Ny rettspraksis viser at teknisk feil som følge av hard landing ikke er en ekstraordinær
omstendighet i forordningens forstand. Klager krever standarderstatning på 250 euro.

Tjenesteyterne har i det vesentlige anført
Widerøe har ikke avgitt uttalelse til nemnda. Til klager har Widerøe i det vesentlige
anført:

Når saken meldes på nytt på grunn av lovendring er den dessverre for gammel til at den
vil bli behandlet av Widerøe. Det fremgår av Widerøes vilkår at krav om erstatning må
meldes innen to år.

Nemnda bemerker

Kansellering gir rett til erstatning med mindre flyselskapet godtgjør at innstillingen
skyldes ekstraordinære omstendigheter som ikke kunne vært unngått selv om alle
rimelige tiltak var truffet, jf. EU-forordning 261/2004 artikkel 5. 

Ved nemndas tidligere behandling av saken ble teknisk feil ansett for å være en
ekstraordinær omstendighet i forordningens forstand. EU-domstolen fastslo imidlertid
i avgjørelse av 17. september 2015, Corina van der Lans – KLM at teknisk feil er ikke
en ekstraordinær omstendighet i forordningens forstand. Unntak kan tenkes ved
fabrikasjonsfeil og ved skader på flyet pga. sabotasje eller terrorhandlinger

EU-domstolens avgjørelse er et resultat av ny tolkning av forordningen – ikke ny
lovgivning. EU-domstolens tolkning av forordningen skal derfor legges til grunn også på
tidligere saker. Det innebærer at passasjeren har rett til erstatning ved teknisk feil med
mindre kravet er foreldet. Den alminnelige foreldelsesfrist er tre år fra det tidspunkt
fordringshaver tidligst kunne kreve oppfyllelse, jf. foreldelsesloven § 2, jf. § 3. Widerøe
har ikke anledning til å fastsette kortere frist i sine vilkår, jf. foreldelsesloven § 28.
Nemnda viser for øvrig til tidligere vedtak om samme spørsmål, sak 911/15F.

Kravet er følgelig ikke foreldet, og nemnda anbefaler at Widerøe utbetaler en erstatning
på 250 euro.

Vedtak

Transportklagenemnda-fly anbefaler at Widerøe utbetaler en standarderstatning på 250
euro.