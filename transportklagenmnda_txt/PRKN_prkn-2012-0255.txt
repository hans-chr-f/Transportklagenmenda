Vedtak i Pakkereisenemnda

Sammendrag

Saken gjelder forsinket flyavgang og skadet ben.

Dato
21.05.2013

Saksnummer
255/12

Tjenesteyter
Nazar Nordic AB

Sakens dokumenter ble lagt frem.

Klager: X

Turarrangør: Nazar Nordic AB

Antall reisende: 5

Reisens pris: kr 49.250,-

Saken gjelder:

Saken gjelder forsinket flyavgang og skadet ben.

Klager anfører at flyet som skulle ha gått fra Oslo til Izmir i stedt først gikk via Bergen
for å ta med passasjerer derfra. De ankom Izmir ca. 2 t. senere enn de skulle.

Ca. 1 mnd. tidligere hadde klager hatt et kirurgisk inngrep i leggen.

Da de ankom Izmir, sprakk innsiden av leggen og han blødde kraftig.

Han ble tatt hånd om av lege. Han mener årsaken til at leggen sprakk, var at flytiden ble
lenger enn den skulle. Leger hadde på forhånd sagt at den opprinnelige flytid på 4 t. var opp
mot det maksimale av hva de anbefalte etter operasjonen.

Nazar har opplyst at flyet ble omdirigert til Bergen fordi det flyet som skulle ha gått
derfra måtte innstilles på grunn av tekniske årsaker. Når kunden får anbefalt at ca. 4 t
er det maksimale av tid han bør sitte i et fly, har han uansett tatt en risiko.

Forsinkelse på grunn av værforhold og annet kan alltid forekomme.

Forøvrig anser Nazar problemet med klagers ben som en forsikringssak.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen.
Jf. pakkereiseloven § 6-1. Forsinkelser av en viss varighet kan etter nærmere bestemmelser
utgjøre en mangel. Den forsinkelse som oppsto i dette tilfelle er imidlertid så kortvarig at det
ikke er grunnlag for prisavslag eller erstatning verken etter Alminnelige vilkår for pakkereiser
eller etter EU-forordning 261/2004. Reklamasjonsnemnda vil likevel bemerke at dersom
forsinkelsen hadde vært betydelig lenger, ville en omdirigering via Bergen fordi et annet fly
måtte innstilles på grunn av tekniske problemer, ikke ha fritatt Nazar/flyselskap for ansvar.

Nemnda vil også bemerke at det for øvrig heller ikke foreligger tilstrekkelig grunnlag for å
fastslå at det var årsakssammenheng mellom den oppståtte 2 timers forlengede flyreise og
det som skjedde med klagers legg.

Vedtak:

Reklamasjonsnemnda for pakkereiser kan ikke anbefale at det gis noen kompensasjon.

Vedtaket var enstemmig.