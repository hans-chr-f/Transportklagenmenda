Vedtak i Transportklagenemnda
- Kollektivreiser

Sammendrag

Krav om frafall av ilagt gebyr. Anført at det ikke
var klagers feil at billettkjøpet ikke gikk igjennom.

Dato
08.05.2023

Saksnummer
2023-00438

Tjenesteytere
Skyss

Klager har i det vesentlige anført

Klager ble ilagt gebyr den 23. september 2022.

Klager anfører at hun gikk inn på Skyss-appen og trykket for å kjøpe barnebillett til 20
kroner. Klager anfører at hun måtte rekke denne bussen, og det hastet for henne å
komme seg hjem. Klager anfører at hun gikk på bussen og trodde at billettkjøpet hadde
gått igjennom. Klager anfører at da vekteren kom inn på bussen, var hun overbevist om
at hun hadde billett, men da hun skulle vise den frem, hadde ikke kjøpet gått igjennom.
Klager anfører at det ikke er hennes feil at appen ikke ville gjennomføre billettkjøpet.

Klager anfører at hun nekter å betale gebyret, siden dette var noe hun ikke kan gjøre noe
med. Klager anfører at det har skjedd flere ganger at billetten ikke vil gå igjennom, og
hun har snakket med Skyss om at appen noen ganger klikker når hun skal kjøpe billett.

Klager anfører at hun aldri har gått inn på bussen uten bussbillett, og at dette aldri pleier
å skje. Klager anfører at det blir feil at hun skal betale et gebyr når det er åpenbart at
Skyss har problemer med appen sin.

Klager anfører videre at selskapet ikke har rett til å holde henne igjen når hun skal av
på busstoppet sitt. Klager anfører at ifølge regelverket har de ikke rett til å holde henne
igjen.

Klager krever at ilagt gebyr frafalles.

Tjenesteyterne har i det vesentlige anført

Gebyr er gitt med bakgrunn i at klager ikke kunne fremvise gyldig billett ved kontroll.
Avslag på klage er gitt med bakgrunn i at det ikke er kjøpt / gjort forsøk på å kjøpe billett
på nummeret notert ned av vekter og som ble oppgitt av klager under kontrollen. Klager
oppgir i klage et annet nummer til Skyss, men heller ikke her er det kjøpt / gjort forsøk på
å kjøpe billett på den aktuelle dagen / det aktuelle tidspunktet.

Alle forsøk på kjøp av billetter (om de går igjennom eller feiler) registreres i appen. Det
er ikke gjort noe forsøk på noen av numrene Skyss har fått oppgitt, og Skyss kan dermed
ikke se at det er forsøkt å kjøpe noen billett av klager denne dagen. Med bakgrunn i dette
kan ikke Skyss se at dette gebyret er gitt urettmessig.

I Skyss' reglement og i Skyss' transportvedtekter kommer det tydelig frem at billetter
skal kjøpes før eller ved påstigning, og den reisende er selv ansvarlig for å inneha gyldig
billett under hele reisen. Den reisende er ansvarlig for at billetten er gått igjennom og at
rett billett er kjøpt. Videre står det i transportvedtektene at «Reisande som ved kontroll
ikkje kan vise gyldig billett og gyldig dokumentasjon ved krav på rabatt, pliktar å betale
tilleggstakst.»

Nemnda bemerker

Klager ble ilagt gebyr den 23. september 2022.

Det fremgår av Skyss' transportvilkår punkt 3 at den reisende skal kjøpe billett før
eller ved påstigning og er selv ansvarlig for å inneha gyldig billett under hele reisen. Av
vilkårene for bruk av Skyss Billett-appen fremgår det at gyldig mobilbillett må kjøpes før
ombordstigning. Påstigning er først tillatt når nedtellingen på billetten har startet.

Videre fremgår det av transportvilkårene punkt 4 at reisende som ved kontroll ikke
kan vise gyldig billett og gyldig dokumentasjon ved krav på rabatt, plikter å betale
tilleggstakst.

Klager har selv oppgitt at hun ikke hadde billett. Vilkårene for å ilegge gebyr var således
til stede.

Klager har imidlertid blant annet anført at det var en feil med Skyss' app som medførte
at billettkjøpet ikke gikk igjennom. Klager har videre anført at hun var i god tro om at hun
hadde billett. Klager har også anført at selskapet ikke har rett til å holde henne igjen.

Nemnda bemerker at den reisende har plikt til å sikre seg at kjøpet er gjennomført
før ombordstigning. Nemnda bemerker videre at det ikke er tilstrekkelig at betalingen
for billetten er trukket. Det er nødvendig at billetten lastes ned og nedtellingen på
billetten starter før man går om bord. Skyss har videre opplyst at det ikke har vært gjort
forsøk på kjøp av billett, verken på telefonnummeret klager oppga i kontrollen eller det
telefonnummeret som er oppgitt i klagen.

Det er av hensyn til reiseforetakenes behov nødvendig å ha en konsekvent praksis.
Reisende påberoper en rekke årsaker til at billetter ikke er kjøpt i tide, blant annet dårlig
tid, sykdom og stress. Nemnda har i en rekke saker lagt til grunn at slike årsaker ikke gir
grunnlag for å anbefale at gebyret frafalles selv om ileggelsen av gebyr oppleves som en
streng reaksjon. Nemnda kan for øvrig ikke se at klagers anførsel om tilbakehold gjør at
kravet om gyldig billett stiller seg annerledes, og nemnda går derfor ikke nærmere inn på
dette.

Vedtak

Transportklagenemnda kan ikke anbefale at klager gis medhold i kravet om frafall av ilagt
gebyr.