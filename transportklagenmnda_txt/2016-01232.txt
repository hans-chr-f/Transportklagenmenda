Vedtak i Transportklagenemnda - Fly

Sammendrag

Krav om refusjon av ødelagt bagasje.

Dato
22.09.2017

Saksnummer
2016-01232

Tjenesteytere
Pegasus Airlines

Klager har i det vesentlige anført

Klager reiste fra Izmir til Oslo via Istanbul den 3. desember 2016. Ved ankomst
Gardermoen oppdaget klager at hans koffert var skadet. 

Klager krever gjenskaffelsesverdien på en tilsvarende koffert, kroner 2 699. Pegasus
Airlines har kun tilbudt kroner 870.

Tjenesteyterne har i det vesentlige anført
Pegasus Airlines har ikke avgitt uttalelse til nemnda. Til klager har flyselskapet svart på et
språk som er uforståelig for nemnda.

Nemnda bemerker

Flyselskapet Pegasus Airlines har tross oppfordring ikke avgitt uttalelse til nemnda.
Nemnda treffer vedtaket på grunnlag av opplysningene som er fremkommet tidligere i
saken, jf transportklagenemndforskriften § 5-3 tredje ledd. Pegasus har gitt en uttalelse
til klageren, men på et språk som ikke er forståelig for nemnda.

Nemnda legger således til grunn at klagerens koffert ble skadet mens den var i
flyselskapet sin varetekt.

Etter luftfartsloven § 10-18 er flyselskapet ansvarlig for skade på bagasje mens den er i
dets varetekt. 

Ved totalskade må erstatningen i utgangspunktet baseres på gjenanskaffelsesverdien
- det vil si det beløpet som passasjeren som skadelidt må betale for å skaffe seg en
tilsvarende koffert. Skadelidte skal på den annen side ikke tjene på skaden. Det må
derfor gjøres fradrag for slitasje og verdiforringelse ellers på den skadede gjenstanden. 

Klageren har lagt frem en kvittering for at gjenanskaffelsesverdien for en ny koffert er
2 699 kroner. Han har lagt frem bilder som viser at den skadede kofferten var svært
gammel og slitt. Nemnda setter da erstatningen skjønnsmessig til 1 350 kroner.

Vedtak

Transportklagenemnda - fly anbefaler at Pegasus Airlines erstatter klagerens ødelagte
koffert med 1 350 kroner.