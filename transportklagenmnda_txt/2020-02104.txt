Vedtak i Pakkereisenemnda

Sammendrag

Krav om refusjon av depositumet ved avbestilling grunnet Covid-19.

Dato
17.09.2020

Saksnummer
2020-02104

Tjenesteytere
Nordmanns-Reiser AS

Klager har i det vesentlige anført

Klagen gjelder en pakkereise for to personer til New Orleans til Nashville i perioden
18.05.2020 - 28.05.2020. Totalpris 74 940 kroner.

Klager stiller seg uforstående til at Nordmanns-Reiser anså det som en avbestilling da
klager ikke betalte restbeløpet på ca. 70 000 kroner og at Nordmanns-Reiser har rett til å
beholde depositumet på 7 250 kroner. Klager anfører at det var svært lite sannsynlig at
turen ville bli gjennomført grunnet koronasituasjonen, og at han i tillegg kunne risikere at
turoperatøren gikk konkurs etter at han hadde betalt hele reisens pris. Etter klagers syn
har han krav på å få refundert depositumet da musikkreisen ble avlyst grunnet Covid-19.

Klager har ikke søkt om dekning/erstatning fra andre.

Klagers krav: Tilbakebetaling av innbetalt depositum på 7 250 kroner.

Det vises for øvrig til korrespondanse fra klager.

Tjenesteyterne har i det vesentlige anført
Nordmanns-Reiser anfører at klager selv valgte å avbestille turen ved at sluttfaktura ikke
ble innbetalt innen forfall 10. mars 2020. Klager ble gjort oppmerksom på dette i e-post
av 27. mars 2020. Nordmanns-Reiser kansellerte ikke turen 27. mars som klager skriver,
imidlertid informerte de klager nok en gang om at han selv hadde valgt å avbestille ved
ikke å innbetale sluttfaktura.

I Nordmanns-Reisers generelle bestemmelser som klager har fått tilsendt, er det opplyst
at depositum ikke er refunderbart. Dette var også opplyst på fakturaen for depositumet.

Klager valgte selv å ikke innbetale sluttfaktura for reisen med bakgrunn i egen redsel for
å reise eller mulig konkurs hos reiseoperatør. Dette er ikke grunnlag for å avbestille uten
vederlag.

Nordmanns-Reiser avlyste turen 18. april og varslet deltagerne om dette. Alle deltakere
som var påmeldt og hadde betalt sluttfaktura har fått full refusjon for reisen. Både
avlysningen og refusjonen er gjort i henhold til regelverket. Klager ble ikke informert om
avlysningen 18. april, da han ikke lenger var påmeldt turen.

Nordmanns-Reiser anfører at klager avbestilte etter pakkereiseloven § 21, som er en
ordinær avbestilling, og at de derfor var av den oppfatning at de ikke skulle informere
videre om rettigheter utover det materiale klager fikk tilsendt vedr. pakkereisen og
pakkereiseloven.

Det vises for øvrig til korrespondanse fra Nordmanns-Reiser AS.

Nemnda bemerker

Klagen gjelder en pakkereise for to personer til New Orleans til Nashville i perioden
18.05.2020 - 28.05.2020. Totalpris 74 940 kroner.

Klager innbetalte ikke sluttfaktura innen forfall 10. mars 2020. Tjenesteyter tolket dette
som en avbestilling fra klager jf. e-post av 27. mars 2020.  Uavhengig om manglende
innbetaling er å anse som en avbestilling eller ikke, mener nemnda, basert på at
klager ikke betalte inn 67 940 kroner for reisen etter forfallsfristen, så har han uansett
misligholdt sine betalingsforpliktelser etter avtalen mellom partene.  Det følger av
alminnelig vilkår etter punkt 7.2 bokstav a) at tjenesteyter i den forbindelse da kan
annullere reisen. Spørsmålet for nemnda er således hvorvidt klager har krav på å få
refundert innbetalt depositum.  Etter pakkereiseloven § 21 skal det fastsettes et rimelig
avbestillingsgebyr. Etter nemndas vurdering vil 7 250 kroner være å anse som et rimelig
avbestillingsgebyr så tett opp mot avreise.

Pakkereisenemnda anbefaler at klager ikke gis medhold.

Vedtak

Pakkereisenemnda anbefaler at klager ikke gis medhold.