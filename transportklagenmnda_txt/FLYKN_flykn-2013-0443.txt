Vedtak i Transportklagenemnda - Fly

Sammendrag

Krav om refusjon av drosje grunnet kansellering.

Dato
06.11.2013

Saksnummer
443/13F

Tjenesteyter
Widerøes Flyveselskap AS

Krav om refusjon av drosje grunnet kansellering.

Klager har i det vesentlige anført:

Klager skulle reise fra Hammerfest til Oslo via Tromsø den 7. juni 2013 kl. 17:33. Hun hadde
kjøpt en gjennomgående billett på denne strekningen.

WF909 fra Hammerfest til Tromsø ble kansellert. Klager skulle videre på forhåndsbestilt ferie
fra Oslo til Tyrkia, og risikerte å miste charterflyet som skulle gå den 8. juni kl. 06:15. Hun så
ingen annen utvei enn å ta flytaxi til Tromsø for å rekke siste fly til Oslo.

Klager krever refusjon av utgift til flytaxi, kroner 15 876, med fratrekk av refundert flybillett.

Det vises for øvrig til klagers brev.

Widerøe har i det vesentlige anført:

WF909 ble kansellert som følge av teknisk feil, det vises til fremlagt teknisk rapport. Hendelsen
oppstod uforutsett og var utenfor Widerøes kontroll.

Kanselleringen er dessverre ikke kompensasjonsberettiget i henhold til EU-forordning
261/2004, da uregelmessigheten oppstod på grunn av ekstraordinære omstendigheter.

Ved kanselleringer kan passasjerene enten velge å avbryte reisen mot full refusjon, eller bli
booket om til neste ledige avgang. Klager ble tilbudt ombooking til neste ledige fly kl. 23:45,
hotell og mat, men hun valgte å avslå og fant selv annet reisealternativ. Widerøe har refundert
klagers ubenyttede billett, men kan ikke refundere alternativ transport.

Klager hadde bestilt en separat billett fra Oslo til Tyrkia. Widerøe kan ikke stilles ansvarlig for
denne billetten, da flyselskapets kontrakt med klager ble avsluttet i Oslo.

Widerøe kan på grunnlag av ovennevnte ikke imøtekomme klagers krav om
standarderstatning.

Det vises for øvrig til Widerøes brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

Innstillingen skyldtes i dette tilfellet feil på en drivstoffpumpe.

Saken er forelagt Luftfartstilsynet som ikke har bemerkninger til flyselskapets beskrivelse av
den tekniske feilen eller den fremlagte dokumentasjon.

Nemnda legger på bakgrunn av de foreliggende opplysninger til grunn at feilen oppsto uten
forvarsel til tross for at rutinemessig teknisk vedlikehold var gjennomført.

I den foreliggende situasjon var det etter nemndas vurdering ikke praktisk mulig å treffe tiltak
for å unngå feilen eller kanselleringen. Kanselleringen gir derfor ikke rett til erstatning etter
EU-forordningen.

Ved kansellering plikter flyselskapet å tilby omruting snarest mulig, på tilsvarende
transportvilkår, til bestemmelsesstedet, jf. forordningen artikkel 5, jf. artikkel 8. Flyselskapet
plikter også å tilby mat og forfriskninger som står i rimelig forhold til ventetiden samt
hotellinnkvartering der det er nødvendig, jf. artikkel 5, jf. artikkel 9. Ved vurderingen av om
flyselskapet har tilbudt omruting «snarest mulig» må man etter nemndas vurdering foreta
en helhetsvurdering av de forskjellige omrutingsalternativer med eget eller andre selskap.
Sentrale momenter i vurderingen er kostnader og fordeler/ulemper ved de forskjellige
alternativer.

Klagerne ble omrutet til flygning til Tromsø samme dag kl. 23.45. Dette var ikke
tilfredsstillende for klagerne da de da ikke ville rekke tidsnok frem til Oslo. De valgte flytaxi til
Tromsø. Det kostet kr 15.876.

Nemnda er etter en samlet vurdering av den oppfatning at Widerøe ikke er ansvarlig for
denne utgift. Nemnda viser til at utgiften vesentlig overskrider den utgift Widerøe ville blitt
påført dersom klagerne hadde benyttet seg av Widerøes tilbud. Etter nemndas vurdering må
den tilbudte omruting anses som «snarest mulig».

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.