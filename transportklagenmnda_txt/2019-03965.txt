Vedtak i Transportklagenemnda - Fly

Sammendrag

Krav om refusjon av nye flybilletter som følge av nektet ombordstigning.
Spørsmål om oppmøtet ved gaten skjedde innen fristen.

Dato
11.06.2020

Saksnummer
2019-03965

Tjenesteytere
Norwegian Air Shuttle

Klager har i det vesentlige anført

31. juli 2019 skulle klager og en medpassasjer reise med DY181 fra Haugesund til Oslo og
deretter med DY1992 fra Oslo til Split. Flyet skulle gå fra Haugesund kl. 06.30 og videre
fra Oslo kl. 08.15. Klager og medpassasjeren reiste med DY181 til Oslo som planlagt og
landet i Oslo kl. 07.25. Klager opplyser at de gikk rett ut til hallen for utenlandsflyvninger
og var der kl. 07.40. Klager så på en skjerm at flyet hadde fått ny avgangstid: kl. 08.50.
Klager og medpassasjeren gikk så gjennom passkontrollen og så at på tavlen ved gaten
sto det avgangstid kl. 08.15. Klager gikk da i en skranke og spurte om dette var korrekt,
og han anfører at han fikk bekreftet at den riktige avgangstiden var kl. 08.50.

Kl. 07.56 fikk klager en telefon og gikk litt rundt og så at det på skjermene sto at
avgangstiden var kl. 08.15. Han sjekket så Norwegians app, hvor det sto at flyet skulle gå
kl. 08.50. Kl. 08.25 gikk klager og medpassasjeren til gaten, men der var dørene lukket.
Klager opplyser at det sto flere passasjerer der, som hadde fått samme beskjed om
endret avgangstid. Etter hvert kom det noen ansatte som sa at bagasjen var blitt lempet
av flyet, og at passasjerene hadde blitt ropt opp flere ganger. Klager anfører at de aldri
hørte noe opprop, og at han snakket med noen andre passasjerer som heller ikke hadde
hørt noe opprop.

Klager så seg nødt til å kjøpe nye flybilletter med SAS og krever refusjon av 2683 kroner
for disse.

Tjenesteyterne har i det vesentlige anført
Årsaken til at klager og medpassasjeren ikke fikk reise på denne avgangen, var at de ikke
møtte opp ved gaten for ombordstigning i tide. Flyvningen var 21 minutter forsinket ved
avgang og tok av fra gaten kl. 08.36 lokal tid.

EU-forordning 261/2004 definerer nektet ombordstigning slik: «(j) "denied boarding"
means a refusal to carry passengers on a flight, although they have presented
themselves for boarding under the conditions laid down in Article 3(2), except where
there are reasonable grounds to deny them boarding, such as reasons of health, safety
or security, or inadequate travel documentation;». Da klager i dette tilfellet ikke møtte
opp til ombordstigning innen fristen, vil reglene for «denied boarding» ikke gjøre seg
gjeldende.

Klager skriver selv i klagen at de møtte opp til ombordstigning ca. kl. 08.25. Planlagt
avgangstid var kl. 08.15, og Norwegian har ingen rapporter som tilsier at det forelå
feilmeldinger vedrørende fristene eller oppmøte ved gaten.

I Norwegians vilkår, som klager har godkjent ved bestilling av billetten, informeres det
om at fristen for ombordstigning på denne avgangen stenger 20 minutter før avreise, og
innen denne tidsfristen må alle passasjerene ha møtt opp til ombordstigning. Det vises i
den forbindelse til artikkel 8.2 og 8.3 i Norwegians befordringsvilkår:

«8.2 Oppmøte ombordstigning 
Hvis du ikke møter til vår ombordstigningsskranke innen de tidsfrister som er satt, vil din
Bestilling bli kansellert. Flyvningen vil under ingen omstendigheter bli holdt igjen, og du
vil bli nektet ombordstigning for egen regning. Tidsfrister for ombordstigning finnes på
vår Nettside, eller tilgjengelig ved å kontakte oss eller våre Autoriserte Agenter. Vi er ikke
ansvarlig for eventuelle tap eller utgifter du får som følge av manglende overholdelse av
bestemmelsene i denne artikkelen. 
8.3 Dersom frister for innsjekking og boarding ikke overholdes 
Dersom du ikke overholder fristene for innsjekking og ombordstigning og andre krav i
overensstemmelse med artikkel 15, er vi ikke ansvarlige for eventuelle tap eller utgifter
du pådrar deg. Ikke-refunderbare billetter må anses som tapt. Du kan ha rett til refusjon
av avgifter som er inkludert i billettprisen i henhold til klausul 12.5.»

Norwegians regler for ombordstigning ved internasjonale flyvninger, som er å finne på
Norwegians nettsider, er som følger: 
«Flygninger til/fra USA, Canada, Thailand, Israel, Jordan, Marokko, Dubai, Argentina og
Brasilien. 
Innsjekking åpner 3 timer før avgang ((Innsjekking fra USA åpner 4 timer før avgang) 
Innsjekking stenger 1 time før avgang 
Boardingen avsluttes 20 minutter før avgang» 

Alle fristene beregnes ut fra opprinnelig planlagt avgangstid, så fremt ikke passasjerene
er blitt informert om noe annet. I dette tilfellet var da siste frist for oppmøte kl. 07.55, og
klager møtte ikke opp før kl. 08.25.

Klager møtte opp for sent i henhold til oppgitte frister og kunne ikke benytte sin billett på
denne avgangen. I slike situasjoner vil man da stå fritt til å velge om man vil kjøpe en ny
billett på en Norwegian-avgang eller med et annet transportselskap.

Norwegian kan på bakgrunn av det ovennevnte ikke imøtekomme klagers krav om
refusjon av nye flybilletter med SAS.

Nemnda bemerker

Opprinnelig avgangstid var kl. 08.15. Klager har anført at det sto på tavlen på flyplassen
at flyets avgangstid var endret til kl. 08.50. På tavlene ved gaten sto det 08.15, og han
gikk derfor til skranken og spurte. Han har opplyst at han der fikk beskjed om at flyet gikk
08.50, og at det samme fremgikk på Norwegians app. Da klager ankom gate kl. 08.25, var
den stengt. Han mistet derfor flyet.

Norwegian har anført at det ikke foreligger noen rapporter om at det ble gitt noen
feilaktige meldinger vedrørende frister eller oppmøte ved gaten. Flyet gikk kl. 08.36.

Nemnda mener at spørsmålet om hva som faktisk skjedde er et bevisspørsmål som ikke
egner seg til behandling i nemnda. Saken avvises, jf. transportklagenemndforskriften §
6-2 d.

Vedtak

Saken avvises.