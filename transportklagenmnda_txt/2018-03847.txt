Vedtak i Transportklagenemnda - Fly

Sammendrag

Krav om standardkompensasjon ved forsinkelse.
Tapt videreforbindelse. Domestic Transfer.

Dato
28.06.2019

Saksnummer
2018-03847

Tjenesteytere
Norwegian Air Shuttle
Ving Norge AS

Klager har i det vesentlige anført

Klager reiste med Norwegians flyvning DY1783 fra Faro (FAO) til Oslo lufthavn (OSL) 19.
juni 2018 med avgang kl. 09.55. Klager skulle også reise videre med DY760 til Trondheim
(TRD) samme dag kl. 16.20. 

Ved innsjekking i Portugal ble bagasjen registrert for reise helt frem til Trondheim.
Avgangen fra Portugal ble noe forsinket, men klager har anført at flyet ankom kl. 15.10,
15 minutter forsinket. Ved overgang til innlandsterminalen ble klager bedt om at
bagasjen måtte hentes og sjekkes inn på nytt. Passasjerene måtte vente til kl. 15.55 før
de fikk bagasjen. Klager har anført at de hastet videre til innsjekking, men at de ble sendt
videre til Norwegians serviceskranke. Etter en del ventetid ble klager booket om til ny
avgang til Trondheim kl. 22.00. Klager ville ikke rukket sine forbindelser hjem og dette
ville medført overnatting ved Trondheim lufthavn. Selv etter flere forsøk ble ikke klager
booket om til en tidligere flyvning. 

For å unngå overnatting og problemer, bestilte klager nye billetter med SAS. Klager har
tidligere mottatt refusjon av sine billetter med Norwegian. 

Som følge av forsinkelsen har klager fremsatt krav om standardkompensasjon i henhold
til EU-forordning 261/2004 på 400 euro pr. person, totalt 800 euro for to passasjerer.

Tjenesteyterne har i det vesentlige anført
Klager reiste med Norwegians flyvning DY1783 fra Faro til Oslo 19. juni 2018, og skulle
reise videre til Trondheim med DY760 samme dag. Klager rakk imidlertid ikke flyet til
Trondheim med ankomst kl. 17.15, og ble booket om til første ledige avgang (DY776) med
ankomst kl. 22.55. 

Etter en forsinkelse med tapt videreforbindelse, vil Norwegian alltid forsøke å booke om
passasjerene. Flyselskapet må få anledning til å tilby transport med eget selskap, samt
tilby forpleining. Passasjeren er ikke forpliktet til å godta selskapets tilbud om ombooking
eller alternativ transport. Hvis man ikke gjør dette, vil tilbudet være full refusjon av
ubenyttet billett. Klager ønsket ikke alternativet med en senere flyvning med Norwegian
på grunn av lang ventetid, og kjøpte nye billetter med SAS. Norwegian har anført at dette
var en unødvendig kostnad som klager selv må bære. 

SAS' flyvning hadde ankomst kl. 19.05. Klager ankom derfor sin endelige destinasjon
mindre enn tre timer forsinket og har følgelig ikke krav på standardkompensasjon.
Norwegian har på ovennevnte grunnlag avvist klagers krav.

Nemnda bemerker

Norwegians flyvning DY1783 fra Faro (FAO) til Oslo lufthavn (OSL) 19. juni 2018 med
avgang kl. 09.55 ble cirka 15 minutter forsinket. Klager rakk ikke sin videreforbindelse
til Trondheim. Klager har anført at årsaken til dette, var at bagasjen var merket til
Trondheim, men at klager først på Gardermoen fikk vite at bagasjen måtte hentes og
sjekkes inn på nytt. Det var kun beregnet én time og 25 minutter mellom flyvningene,
noe som ikke var tilstrekkelig til å få ut bagasjen og sjekke inn på nytt.

Norwegian har ikke redegjort for årsaken til forsinkelsen.

Klager har vist til at den tilbudte omrutingen over fem timer senere ikke var tilstrekkelig,
da klager ikke ville ha rukket sin videreforbindelse fra Trondheim. Dette var årsaken til at
klager kjøpte billetter med SAS.

I og med at klager rent faktisk kom under tre timer forsinket frem, mener nemnda at
klager ikke har krav på standarderstatning. 

Nemnda mener imidlertid at klager i dette tilfellet må få dekket sine utgifter til SAS-
billetter av Norwegian. Dersom klager hadde akseptert Norwegians omruting, ville
forsinkelsen blitt mer enn tre timer. Nemnda mener videre at Norwegian må ta ansvar
for at det ikke ble avklart på et tidligere tidspunkt at koffertene ikke kunne sendes direkte
til Trondheim. Norwegian har heller ikke kommentert spørsmålet.

Vedtak

Transportklagenemnda - fly anbefaler at Norwegian dekker klagers utgifter til SAS-
billetter til kroner 2374 pr. stk., fratrukket allerede refundert beløp for Norwegian-
billetter.