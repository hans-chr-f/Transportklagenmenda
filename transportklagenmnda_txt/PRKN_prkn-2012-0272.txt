Vedtak i Pakkereisenemnda

Sammendrag

Saken gjelder hotellstandard, Kreta.

Dato
21.05.2013

Saksnummer
272/12

Tjenesteyter
Solia AS

Sakens dokumenter ble lagt frem.

Klager: X

Turarrangør: Solia AS

Antall reisende: 3

Reisens pris: 16.060,-

Saken gjelder:

Saken gjelder hotellstandard, Kreta.

Klager anfører at hun ved bestillingen fikk opplyst at suiten hun bestilte
inkluderte balkong. På telefonisk spørsmål om hvorfor dette ikke fremgikk av
bestillingsbekreftelsen, ble det svart at det ikke var plass til all informasjon på
billetten.

Bussen slapp dem av 300 m fra hotellet, men det var opplyst at det skulle være 50m.

Solias hjemmeside opplyste også at suitene var utstyrt med kvalitetsdyner - i stedet var det
bare laken og de fikk knapt utlevert tepper etter diverse henvendelser til hotellet. De hadde
bestilt halvpensjon, men middagen var av dårlig kvalitet.

Solia har anført at hotellpresentasjonen på hjemmesiden forklarer at balkong må
bestilles mot tillegg. Dette er ikke gjort og klager fikk romtype som bestilt.

At det ikke var dyner, skyldes at reisen foregikk i august.

Hotellet burde ha gitt dem dyner eller tepper på forespørsel.

Havnegaten er stengt om kvelden og gjestene må derfor gå et stykke til hotellet.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Opplysninger i kataloger og på nettet er en del av avtalen. Mangler kan
gi grunnlag for prisavslag med mindre de avhjelpes innen rimelig tid.

Klagers hovedanførsel er at det skal ha blitt opplyst muntlig at suiten hadde balkong. Det er
ikke mulig for nemnda i ettertid å ta stilling til innholdet av en telefonsamtale. Nemnda må
derfor basere seg på den skriftlige dokumentasjon.

Bestillingen ble så vidt forstås foretatt på nettet. Av hotellomtalen på nettet fremgår at det
mot tillegg kan bestilles havutsikt og balkong. Billett og reisebevis bekrefter at det ble bestilt
ett-roms suite med soveloft, havutsikt og halvpensjon.

Det sies ikke noe om balkong. Nemnda må derfor legge til grunn at klager fikk slik suite som
bestilt.

Når det gjelder kvaliteten på middagsmåltidene, har ikke nemnda grunnlag for å ta
standpunkt til om den utgjorde en mangel ved reisen. Heller ikke de andre forhold som er tatt
opp, kan sees å representere en mangel i lovens forstand.

Nemnda vil imidlertid anmode Solia om at det ordnes opp i måten passene oppbevares på i
hotellet

Vedtak:

Reklamasjonsnemnda for pakkereiser kan ikke anbefale at det gis noe prisavslag.

Vedtaket var enstemmig.