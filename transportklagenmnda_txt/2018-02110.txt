Vedtak i Transportklagenemnda - Fly

Sammendrag

Krav om refusjon av flybilletter. Nektet ombordstigning som følge av manglende visum.

Dato
29.01.2019

Saksnummer
2018-02110

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY7084 fra Los Angeles til Oslo lufthavn
(OSL) 9. mai 2018. Hun hadde videreforbindelse med Croatia Airlines' flyvning OU489 fra
Oslo til Zagreb (ZAG) 10. mai. Reisen var kjøpt hos Kiwi.com. 

Klager har forklart at hun er russisk statsborger, og på reisetidspunktet hadde hun
amerikansk og kroatisk visum. Klager ble nektet ombordstigning på flyvningen da hun
ikke hadde visum til Schengen. Hun har vist til at hun hadde dobbeltsjekket nødvendig
informasjon om transitt i Oslo før reisen fant sted, og at hun ikke kunne finne noe på
Internett som tilsa at det var nødvendig med slikt visum. 

På bakgrunn av det ovennevnte har klager fremsatt krav om refusjon av sine flybilletter.
Kravet beløper seg til 637,48 amerikanske dollar.

Tjenesteyterne har i det vesentlige anført
Passasjeren har fremsatt krav om refusjon av sine kostnader til flybilletter som følge av
nektet ombordstigning på Norwegians flyvning DY7084 fra Los Angeles til Oslo 9. mai
2018. 

Ved bestilling av flybilletter med Norwegian aksepterer passasjeren selskapets
befordringsvilkår. Av disse vilkårene fremgår følgende av artikkel 3.2.2: "Vi vil bare gi
befordring til den hvis navn står på billetten. Du må på oppfordring kunne fremvise
gyldig legitimasjon identisk til navnet på Billetten i samsvar med reglene fastsatt i Artikkel
15. Dersom du ikke kan vise gyldig legitimasjon eller nødvendige reisedokumenter, f.eks.
pass eller visum, på oppfordring, forbeholder vi oss retten til å nekte deg befordring". 

Norwegian har kontaktet den norske ambassaden i Moskva, og selskapet viser til
fremlagt dokumentasjon. Det fremgår av denne at passasjerer som ankommer Oslo
lufthavn fra et land utenfor Schengen, og som skal reise videre til et annet land utenfor
Schengen, kan trenge transittvisum. I dette tilfellet er det ikke behov for visum, da de ikke
skal reise til et land utenfor Schengen. 

Dette gjelder imidlertid kun for passasjerer som har en sammenhengende reise, slik at
passasjeren ikke trenger å sjekke ut og inn sin bagasje. I dette tilfellet, hvor passasjeren
hadde billetter med et annet flyselskap og dermed ikke kunne sjekke inn hele veien til
sin endelige destinasjon, står situasjonen i en annen stilling. Da klager måtte gå gjennom
passkontrollen i dette tilfellet, var visum nødvendig. 

Norwegian avviser på ovennevnte bakgrunn klagers krav.

Nemnda bemerker

Det følger av Norwegians reisevilkår at en passasjer kan nektes befordring dersom
vedkommende ikke har nødvendige reisedokumenter.

Nemnda viser til fremlagt dokumentasjon, der det fremgår at det kan være nødvendig
med Schengen-visum også ved reiser fra et land utenfor Schengen til et annet land
utenfor Schengen, for eksempel ved mellomlanding der passasjeren må sjekke
inn på nytt, for eksempel ved skifte av flyselskap. Det er da nødvendig å passere
grensekontrollen.

Slik nemnda ser det, er det klagers eget ansvar å sørge for å ha riktige reisedokumenter.
Det er klager som har risikoen for eventuelle feil i denne forbindelse. Nemnda kan ikke
se at det er ansvarsgrunnlag for Norwegian i dette tilfellet.

Vedtak

Transportklagenemnda - fly anbefaler ikke at klager gis medhold.