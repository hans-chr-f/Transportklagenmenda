Vedtak i Transportklagenemnda
- Kollektivreiser

Sammendrag

Ilagt gebyr for manglende eller ufullstendig billett

Dato
08.05.2017

Saksnummer
2017-00541

Tjenesteytere
Ruter

Klager har i det vesentlige anført

16. januar reiste klager fra Fredrikstad til Forskningsparken i Oslo. Ved overgang til T-
banen på Oslo S, ble klager ilagt gebyr for manglende billett. Klager hadde billett på sin
telefon, som han hadde gjenglemt på toget. Klager var derfor på vei til hittegods da han
ble stoppet i kontroll. Under tidligere kontroller opplevde klager å slippe gebyr ved å
fremvise kvittering, men denne gangen ble imidlertid klager ilagt gebyr. Klager opplyste
kontrollørene at telefonen lå på hittegods og at den dermed ikke kunne benyttes av
andre. Klager viser til at det under to tidligere kontroller var tilstrekkelig å fremvise
kvittering, og mener det er uholdbart, at reglene administreres med en vilkårlighet ved at
gebyret frafalles enkelte dager, men andre ikke. 

Klager krever at gebyret annulleres.

Tjenesteyterne har i det vesentlige anført
Viser til henvendelse fra klager angående gebyr han ble ilagt på T-banen den 16. januar
17 kl 16.16 Og våre tidligere svar i saken. klager ble ilagt gebyr fordi han ikke kunne
fremvise gyldig billett. Hans forklaring var at billetten var på hans telefon som han hadde
glemt på toget.

Ruter viser til sine reisevilkår pkt 3. Passasjerens forpliktelser:
Passasjeren skal:
"a) betale for reisen i henhold til de vilkår og priser Ruter har fastsatt.
"b) ha gyldig billett ved påstigning på et transportmiddel eller ved inntreden i en
kontrollsone. Dette innebærer at elektronisk billett skal være aktivert på dette tidspunkt.
"c) bruke billetten i tråd med kunngjorte regler og vilkår, som blant annet finnes om bord
på transportmidlene, på ruter.no og i app-en RuterBillett.

"d) fremvise billetten til personalet på oppfordring. På transportmidler som kun tillater
ombordstigning foran, skal gyldig billett fremvises uoppfordret til fører.
....

Billett kjøpt på en mobiltelefon gir adgang til påstigning når nedtellingen på
mobilapplikasjonen har startet. Billetten skal oppbevares under hele reisen og helt til
passasjeren har forlatt transportmiddelet eller kontrollsonen. Billettene er upersonlige
å må være med når man reiser, man kan ikke fremvise en billett i ettertid, eller fremvise
kvittering for betalt billett. Dette er ikke tilstrekkelig. 

Gebyret er i dette tilfellet korrekt ilagt.

Klager mener at Ruter må utvise skjønn i denne saken, da dette ikke er gjort med
overlegg. Det er ved to tidligere tilfeller utvist skjønn overfor klager når han har reist uten
gyldig billett. Et gebyr som ble ilagt 27. juni16 ble frafalt av kundebehandler. Han blir
stoppet i ny kontroll 14. september 16, da valgte kontrollørene å utvise skjønn og gi en
advarsel. I begge tilfeller får klager opplyst viktigheten av å ha med seg gyldig billett når
han reiser. Ruter kan på bakgrunn av dette ikke se noen formildende omstendigheter
denne gang, som tilsier at Ruter skal frafalle kravet om gebyr i dette tilfellet.

Nemnda bemerker

Klager ble påtruffet ved billettkontroll innenfor kontrollsonen for T-banen på Oslo S uten
gyldig billett og ble ilagt gebyr.  

Det fremgår av Ruters reisevilkår pkt 3 b at den reisende skal ha gyldig billett ved
påstigning på et transportmiddel eller ved inntreden i en kontrollsone. Dette innebærer
at elektronisk billett skal være aktivert på dette tidspunkt. 

Av reisevilkårene pkt. 6.2 går det fram at reisende som ved kontroll ikke viser gyldig billett
plikter å betale tilleggsavgift. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Nemnda legger til grunn at klager hadde en 30 dagers billett på sin mobilapp.
Han viser til at telefonen var gjenglemt på toget dagen før og at han var på vei til
hittegodskontoret. Klager var følgelig klar over at han ikke kunne vise billett. 

Nemnda legger til grunn at kontrollørene praktiserer et visst skjønn ved ileggelse av
gebyr. Dette gir imidlertid ikke noen rett til å få gebyret frafalt. Klager har to ganger
tidligere sluppet gebyr og er gitt en advarsel slik at han måtte være kjent med at det ikke
er tilstrekkelig å vise kvittering eller dokumentere billetten i ettertid. 

Nemnda har forståelse for at klager oppfatter det som en streng reaksjonsform å bli ilagt
gebyr i dette tilfellet. Fra reiseforetakenes side er det imidlertid behov for en konsekvent
praksis da det er vanskelig å skille mellom årsakene til at en passasjer ikke har gyldig
billett.

Nemnda kan ikke se at det er grunnlag for å anbefale at gebyret slettes.

Vedtak

Transportklagenemnda Kollektivtransport finner ikke å kunne anbefale å ta klagen til
følge.