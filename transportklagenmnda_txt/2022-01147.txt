Vedtak i Transportklagenemnda
- Kollektivreiser

Sammendrag

Krav om frafall av gebyr

Dato
09.09.2022

Saksnummer
2022-01147

Tjenesteytere
Ruter

Klager har i det vesentlige anført

Klager ble ilagt gebyr 31. mai 2022. Klager forklarer at hun hadde et sperret kort på den
tiden da hun ble ilagt gebyret. Hun anfører at hun prøvde å betale med Vipps, men at
dette ikke fungerte. Videre anfører hun at hun forsøkte å legge inn kortet til søsteren sin,
men dette fungerte heller ikke. Klager mener dette burde funket. Klager forsøkte også å
ordne slik at søsteren kunne overføre en billett til henne, men det fungerte heller ikke,
hvilket klager også mener burde fungert. 

Klager fikk billett tilsendt av søsteren på e-post, men ble informert av kontrolløren om
at dette ikke var gyldig reisebevis. Klager forklarer at hun fikk beskjed om at hun kunne
kjøpt billett på Narvesen, men dette var ikke mulig fordi hun hadde ikke noe bankkort
som fungerte. 

Klager krever frafall av gebyret.

Tjenesteyterne har i det vesentlige anført
Klager ble ilagt gebyr på linje 2 den 31. mai 2022 fordi hun ikke kunne fremvise gyldig
billett under billettkontrollen.

Ruter forklarer at de forholder seg til kontrollørens merknad på gebyret som går på
at ingen billett ble fremvist i kontrollen. Klagers billett ble kjøpt kl. 16:59:55 som "Kjøp
til andre" i en annens app (søsterens), men ble ikke hentet opp i klagers app før kl.
17:28:24. Ruter viser til innsendt dokumentasjon i saken. 

Det fremgår videre av dokumentasjonen i saken i bilde innsendt av klager at billetten
allerede var hentet, men lå i bakgrunnen av feilmeldingen, som var årsaken til at
feilmeldingen dukket opp. Bildet er også tatt kl. 18:12 som er etter gebyret ble ilagt kl.
17:14:17 og billettkontrollen ble gjennomført. 

Ruter ser ingen grunn til å frafalle dette gebyret.

Nemnda bemerker

Klager ble ilagt gebyr på linje 2 den 31. mai 2022 fordi hun ikke kunne fremvise gyldig
billett under billettkontrollen.

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning eller inntreden i kontrollsone.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager hadde ikke sørget for gyldig billett før ombordstigning og kunne dermed ikke
fremvise gyldig billett under kontrollen, så vilkårene for å ilegge gebyr var således til
stede.

Klager har blant annet anført at hun prøvde å betale med Vipps, men at dette ikke
fungerte. Videre har hun anført at hun forsøkte å legge inn kortet til søsteren sin og å
ordne at søsteren kunne overføre en billett til henne, men dette fungerte ikke. Klager har
forklart at hun på denne tiden hadde et sperret kort. 

Nemnda bemerker at det er den reisendes ansvar å ha gyldig billett ved reise med
kollektivtransport. Dette gjelder uavhengig av om det er en selv eller noen andre som har
kjøpt billetten. Videre bemerker nemnda at en kvittering ikke er gyldig som reisebevis.
Hadde det vært gyldig, kunne i praksis to personer ha reist på samme billett til enhver
tid, en med kvittering og en med reisekortet/billetten. 

Nemnda bemerker at det er den reisendes ansvar å ha gyldig og validert billett før
påstigning. Dersom man har problemer med mobilkjøp, men likevel går ombord tar man
selv risikoen ved å bli ilagt gebyr ved en eventuell kontroll.

Vedtak

Transportklagenemnda finner ikke å kunne anbefale at klager gis medhold.