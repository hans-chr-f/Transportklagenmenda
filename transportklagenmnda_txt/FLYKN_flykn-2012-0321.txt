Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
17.10.2012

Saksnummer
321/12F

Tjenesteyter
Norwegian Air Shuttle ASA

Krav om standarderstatning grunnet kansellering.

Klager har i det vesentlige anført:

Klager skulle reise fra Torp til Alicante 18. februar 2012 med DY2402 kl. 15:30. Kl. 16:00
ble flyet kansellert. Dårlig vær ble oppgitt som årsak til kanselleringen, mens det på Torp
lufthavns hjemmesider stod at crew var årsaken. Det vises til utskrift.

Klager krever standarderstatning euro 400.

Norwegian har i det vesentlige anført:

DY2402 ble kansellert som følge av værforhold på Torp, det vises til logg. Maskinen som skulle
operere denne ruten ble omdirigert til Gardermoen, og dette medførte at crewet gikk ut på
arbeidstid. Klager ble booket om til neste avgang 19. februar kl. 07:00.

I henhold til EU forordning 261/2004 er flyselskapene unntatt fra videre kompensasjon hvis
årsaken til forsinkelsen, eller kanselleringen, er uforutsette tekniske forhold som forhindrer
flyvningen.

Hendelsen ble forårsaket av ekstraordinære omstendigheter som ikke kunne vært unngått
selv om alle rimelige tiltak var truffet.

Norwegian har refundert klagers ekstrautgifter, men kan dessverre ikke imøtekomme kravet
utenom dette.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda legger på bakgrunn av de foreliggende opplysninger til grunn at flyet som skulle
operere strekningen ikke kunne lande på Torp pga. dårlig være. Flyet ble omdirigert til
Gardermoen med den følge at besetningen overskred arbeidstidsbegrensningene.

Nemnda er av den oppfatning at dette er en ekstraordinær omstendighet. Etter nemndas
vurdering var innstillingen ikke til å unngå selv om alle rimelige tiltak var truffet. Nemnda
bemerker i denne forbindelse at flyprogrammet er stramt for å holde kostnadene nede. En
hendelse som den aktuelle, kan ikke avhjelpes med rimelige tiltak.

Nemnda finner etter dette ikke å kunne anbefale at klagerne gis medhold.

Nemnda bemerker avslutningsvis at det følger av EU forordningen at flyselskapet plikter
å tilby mat og hotell ved kanselleringer. Det gjelder selv om kanselleringen skyldes en
ekstraordinær omstendighet.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Gøril Volden Berg, Widerøes Flyveselskap AS

Olav Grøttland, SAS