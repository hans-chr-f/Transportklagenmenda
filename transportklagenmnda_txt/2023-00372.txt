Vedtak i Transportklagenemnda - Fly

Sammendrag

Krav om standarderstatning som følge av forsinkelse.

Dato
18.03.2024

Saksnummer
2023-02015

Tjenesteytere
SAS

Klager har i det vesentlige anført

Klager skulle reise fra Bergen via København til Vilnius den 12. mai 2023. Avgangen fra
Bergen med SK2865 ble forsinket, og klager rakk ikke sin videreforbindelse. Klager ble
booket om til ny reise fra København og ankom Vilnius mer enn ni timer forsinket. Det er
fremsatt krav om standarderstatning.

Tjenesteyterne har i det vesentlige anført
SK2865 ble forsinket som følge av en forsinkelse på tidligere avgang med samme maskin
fra København til Bergen, da med betegnelse SK2862. Årsaken til forsinkelsen på denne
flyvningen var værforholdene i Bergen. Det vises til fremlagte interne rapporter og
tilgjengelig Metar-data, som underbygger værforholdene. 
SAS kan ikke imøtekomme klagers krav, da årsaken til forsinkelsen er å betrakte som en
ekstraordinær omstendighet.

Nemnda bemerker

En passasjer som kommer mer enn tre timer forsinket frem til sitt endelige
bestemmelsessted, har rett til standarderstatning, med mindre flyselskapet godtgjør
at forsinkelsen var under tre timer, eller skyldtes ekstraordinære omstendigheter
som ikke kunne vært unngått selv om alle rimelige tiltak var truffet, jf. EU-forordning
261/2004 artiklene 5, 6 og 7, samt EU-domstolens avgjørelser i sakene Sturgeon-Condor
av 19.11.2009 (C-402/07) og Nelson med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. I
tråd med EU-domstolens avgjørelse C-74/19 kan en hendelse på en forutgående flyvning
kvalifisere som en ekstraordinær omstendighet der hendelsen forårsaker forsinkelser for
de etterfølgende flyvningene. Forutsetningen er at det er en direkte årsakssammenheng
mellom den ekstraordinære omstendigheten og forsinkelsen av påfølgende flyvning.

SAS har uttalt at forsinkelsen på SK2865 skyldtes dårlige værforhold på forrige strekning
operert av maskinen. Uttalelsen er underbygget med værrapporter (METAR og TAF),
samt logger. De værrapporter som er fremlagt, gjelder imidlertid Bodø, og ikke Bergen
lufthavn som det her er tale om. Nemndas flertall, forbrukerrepresentanten og nemndas
leder, finner i lys av dette at det ikke er dokumentert at det forelå slike værforhold som
er å anse som en ekstraordinær omstendighet i forordningens forstand. Klager har
etter dette krav på standarderstatning for forsinkelsen stor 250 Euro, jf. ovennevnte
avgjørelser. 

Nemndas mindretall, bransjerepresentanten, finner derimot at det ut fra selskapets
interne logg er dokumentert at slike ekstraordinære omstendigheter forelå, og at det
derfor ikke er grunnlag for standarderstatning.

Vedtak

Transportklagenemnda anbefaler at klager tilkjennes standarderstatning på 250 Euro.