Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
21.11.2017

Saksnummer
2017-00471

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY373 fra Tromsø (TOS) til Oslo lufthavn
(OSL) og videre til London - Gatwick (LGW) med DY2805 31. mai 2015. Flyvningen fra Oslo
til Tromsø ble forsinket, og klager mistet sin videreforbindelse til London. Reisefølget
kom frem til London seks timer og 21 minutter forsinket. 

Klager har på ovennevnte bakgrunn fremsatt krav om standardkompensasjon i
henhold til EU-forordning 261/2004 på 400 euro pr. passasjer, totalt 1 600 euro for fire
passasjerer.

Tjenesteyterne har i det vesentlige anført
Norwegians flyvning DY373 fra Tromsø til Oslo lufthavn 31. mai 2015 ble forsinket med
en time og 46 minutter. Forsinkelsen medførte at klager mistet sin videreforbindelse til
London. Klager ble booket om til en annen flyvning til London, og ankom sin destinasjon
samme dag. 

DY373 ble operert av flymaskin LN-NIC. Maskinen ble forsinket som følge av problemer
med flyplassfasilitetene i Tromsø. Handlingsplan for brann og redning var ikke
tilstrekkelig, og Norwegian måtte avvente. 

Mangel på nødpersonell på flyplassen er etter Norwegians oppfatning en slik
ekstraordinær omstendighet i EU-forordningens forstand som fritar flyselskapene for sitt
erstatningsansvar. Ytterligere tiltak kunne ikke blitt fattet, tatt i betraktning at flyvningen
fra Tromsø til Oslo kun ble forsinket med en time og 46 minutter. 

Norwegian avviser på ovennevnte bakgrunn klagers krav.

Nemnda bemerker

DY373 fra Tromsø til Oslo lufthavn 31. mai 2016 ble forsinket med en time og 46
minutter. Klager mistet sin dermed videreforbindelse til London, og kom frem til London
seks timer og 21 minutter forsinket. Klager hadde gjennomgående billett.

Forsinkelse som medfører at passasjerene kommer frem til det endelige
bestemmelsesstedet tre timer eller mer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7, jf. artikkel 5 nr. 3, jf. EU-
domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

Nemnda legger på bakgrunn av fremlagt dokumentasjon til grunn at forsinkelsen
skyldtes mangel på nødutrykningspersonell på Tromsø flyplass. Dette er forhold som
etter nemndas syn ikke kan lastes Norwegian, og som må vurderes som ekstraordinære
forhold i forordningens forstand. Nemnda mener videre at rimelige tiltak ble truffet for å
unngå forsinkelsen. Klager og hans reisefølge ble omrutet til London samme kveld.

Nemnda kan på denne bakgrunn ikke se at klager har krav på standarderstatning etter
forordningen.

Vedtak

Transportklagenemnda - fly anbefaler ikke at klager gis medhold.