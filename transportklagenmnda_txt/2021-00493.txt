Vedtak i Transportklagenemnda - Fly

Sammendrag

Krav om standarderstatning og full refusjon av billettene grunnet ruteendring.

Dato
12.10.2021

Saksnummer
2021-00493

Tjenesteytere
Supersaver
Norwegian Air Shuttle

Klager har i det vesentlige anført

Klager (to personer) hadde bestilt billetter hos Supersaver med Norwegian for reise
t/r Oslo - Mallorca den 10. - 17. juli 2020. Den 27. juni mottok klager informasjon om
ruteendring; avreisedatoene var forskjøvet et døgn og var nå 11. - 18. juli. Klager takket
umiddelbart nei til tilbudet.

Klager krever standarderstatning i henhold til EU-forordning 261/2004, samt full refusjon
av billettene med kroner 6 945.

Tjenesteyterne har i det vesentlige anført
Norwegian har ikke avgitt uttalelse til nemnda. 

Supersaver har i det vesentlige anført:

Supersaver har sendt refusjonssøknad til Norwegian. Flyselskapet har ikke behandlet
søknaden. Norwegian Air gjennomgår en omorganisering av selskapet, og har kunngjort
at refusjon for flybestillinger frem til og med 17. november 2020 ikke blir refundert.

Nemnda bemerker

Klager fikk beskjed om kanselleringen mindre enn to uker før avreise, jf. EU-forordning
261/2004 artikkel 5 nummer 1 bokstav c) i). Norwegian har ikke svart nemnda
og har ikke fremlagt dokumentasjon for at kanselleringen eventuelt skyldtes en
ekstraordinær omstendighet som ikke kunne vært unngått. Klager har etter nemndas syn
i utgangspunktet krav på standarderstatning.

Klager krever refusjon av billettene, noe hun har krav på ved kansellering i henhold til
EU-forordning artikkel 8 nummer 1 dersom hun velger dette fremfor omruting. 

Reisen er kjøpt via et reisebyrå. Det er imidlertid flyselskapet, og i dette tilfellet
Norwegian, som er ansvarssubjekt etter EU-forordning 261/2004. 

Norwegian har gjennomgått en restruktureringsprosess i Irland og i Norge etter
midlertidig lov om rekonstruksjon, og Oslo tingrett avsa 12. april 2021 kjennelse om
stadfestelse av rekonstruksjon med tvangsakkord. Fristdagen er satt til å være 18.
november 2020. Dette innebærer at krav mot Norwegian som har oppstått før 18.
november 2020 ikke vil gjøres opp fullt ut, men behandles på lik linje med andre
uprioriterte krav. Slike usikrede kreditorer vil motta en gitt prosent av det opprinnelige
kravet de hadde. Dette omfatter også forbrukeres refusjonskrav.

Norwegian har oppgitt til nemnda at alle krav på refusjon som er oppstått før 18.
november 2020 er registrert i selskapets register for utbetalinger og vil bli håndtert i tråd
med rekonstruksjonsplanen. Nemnda legger til grunn at dette også gjelder kravet fra
klager.

Vedtak

Transportklagenemnda anbefaler at Norwegian Air Shuttle utbetaler og refunderer til
klager i henhold til rekonstruksjonsplanen for selskapet.