Vedtak i Transportklagenemnda - Fly

Sammendrag

Krav om eurobonuspoeng tilsvarende billettens verdi grunnet forsinkelser.

Dato
16.08.2018

Saksnummer
2017-02563

Tjenesteytere
SAS

Klager har i det vesentlige anført

Klager hadde bestilt reise på eurobonuspoeng for seg og sin samboer på business klasse
t/r Haugesund - Singapore via Shanghai. Billettene var bestilt separat og som følger:

Haugesund - Shanghai t/r på eurobonus companion ticket business klasse for begge to,
ref. 6Q8HNF.
Shanghai - Singapore t/r på betalt billett for klager, ref 6RGDWO
Shanghai - Singapore t/r på eurobonusbillett for klagers samboer, ref 6PGWF9  

Grunnet flyforsinkelse fra Singapore rakk ikke klager og hans samboer sin
videreforbindelse i Shanghai på returen. Han fikk tilbud om ny avgang først to dager
senere. Da klager ikke ville vente så lenge, kjøpte han nye billetter med et annet selskap
hjem. 

Klager er trofast kunde av SAS, og han og hans bedrift har lagt igjen millioner i reiser hos
flyselskapet gjennom en årrekke. Han stiller seg kritisk til dårlig håndtering av denne
saken. 

Klager krever refusjon av de eurobonuspoengene han brukte på returbillettene som han
ikke fikk benyttet, tilsammen 140 000 poeng. SAS tilbyr kun 20 000 poeng.

Det vises for øvrig til klagers brev.

Tjenesteyterne har i det vesentlige anført
Klager hadde bestilt Companion bonusbilletter for reise den 14. september 2017 fra
Haugesund til Shanghai med SAS og Lufthansa og retur den 24. september kl 09.30
med Swiss Int Air Lines og SAS. Videre hadde klager kjøpt en separat bonusbillett for
sin samboer og en vanlig betalende billett for seg selv t/r Shanghai - Singapore med
Singapore Airlines. Klager reiste på separate kontrakter. 

Singapore Airlines avgang fra Singapore til Shanghai ble forsinket av årsaker som er
ukjente for SAS. Han ankom Shanghai 1 time og 28 minutter etter at LX189 fra Shanghai
til Zürich hadde tatt av, dette er forhold utenfor SAS' kontroll. 

Det er passasjerens eget ansvar å beregne god nok tid til flybytte ved kjøpt av separate
billetter. I dette tilfellet var det kun beregnet 2 timer og 55 minutter.

Ved forsinkelser er det flyselskapet som har forårsaket forsinkelsen som skal booke
om passasjeren. I denne saken avsluttet klager sin kontrakt med Singapore Airlines i
Shanghai. 

I vedtektene for Bonusreiser står det at en bonusreise kan bookes om senest dagen før
avreise. Klager var no-show på LX189 og hadde ingen rett til ombooking. Til tross for
dette fikk klager av godvilje tilbud om ombooking i Shanghai, noe han avslo da det kun
var ledige plasser to dager senere.

SAS kan ikke se å ha gjort noe galt i denne saken og kan ikke imøtekomme klagers krav
om 140 000 bonuspoeng.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Klageren og hans reisefølge hadde ikke gjennomgående billetter fra Singapore til
Haugesund, men separate flybilletter for strekningen Singapore-Shanghai og for
strekningen Shanghai-Haugesund.

Slik nemnda ser det kan flyselskapet SAS ikke svare for forsinkelsen på strekningen
Singapore-Shanghai da flyvningen ble operert av Singapore Airlines. 

Forordningen får bare anvendelse for flygninger innen EU-/ EØS-området, flygninger
fra EU-/ EØS-området til en tredjestat og flygninger fra en tredjestat hvis det
"transporterende luftfartsselskap for flygningen er et EF-luftfartsselskap", jf artikkel
3 punkt 1 bokstav b. Det "transporterende luftfartsselskap" er i artikkel 2 bokstav b)
definert til "et lufttransportforetak som utfører eller har til hensikt å utføre en flygning i
henhold til en avtale med en passasjer eller på vegne av en annen person, juridisk eller
fysisk, som har en avtale med denne passasjeren".

Eventuelle krav etter EU-forordningen faller etter dette bort, fordi forsinkelsen oppsto på
en flygning fra en tredjestat med det ikke-europeiske flyselskapet Singapore Airlines.

Klager ble tilbudt omruting av SAS selv om flyselskapet ikke pliktet å tilby dette. Klager
valgte å avslå og kjøpte nye billetter med annet selskap. 

Kjøp av separate billetter i stedet for gjennomgående billetter, kan få konsekvenser som
dette. Nemnda mener klager selv må bære ansvaret ved å kjøpe separate billetter, og
kan ikke anbefale at han gis medhold i sitt krav om eurobonuspoeng.

Vedtak

Transportklagenemnda - fly anbefaler ikke at klager gis medhold.