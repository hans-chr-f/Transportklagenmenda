Vedtak i Transportklagenemnda
- Kollektivreiser

Sammendrag

Manglende billett - krav om frafall av gebyr

Dato
10.09.2020

Saksnummer
2020-01968

Tjenesteytere
Vy

Klager har i det vesentlige anført

Klager ble ilagt gebyr 22. juni 2020. Klager anfører at han ble ilagt gebyr for manglende
billett og at grunnen for dette var fordi appen til Vy ikke var blitt oppdatert etter at klager
hadde kjøpt billetten sin. Videre forklarer klager at han ble informert av konduktøren at
han skulle gått på betjent vogn, men klager anfører at dette er urimelig siden han hadde
betalt for billetten. Klager mener at det ikke er hans feil at oppdatering i appen går tregt. 

Klager forklarer at han ble fortalt at dersom han ikke godtok gebyret og betalte på
stedet ville prisen dobles. På bakgrunn av dette valgte klager å betale gebyret da han var
sikkert på at en eventuell klage på gebyret ville bli godtatt. Klager legger til at han finner
klagebehandlingen svært klanderverdig og lite kundeorientert. 

I sin klage til Vy, skrevet av klagers far, påpekte klager at det ikke er mulig å kjøpe billett
på Leirsund stasjon på annen måte enn via app. Klager mener at forklaringen han fikk
av konduktøren om å vente på oppdatering i appen og ta neste tog, faller på sin egen
urimelighet da klager er pendler og skulle på jobb. I sin klage til Vy påpekte klager at
registreringen av kjøpet ble, ifølge utskrift fra bank, gjennomført kl. 08:31, hvilket var i
god tid før ombordstigning på toget. 

Klager forklarer at han har dokumentert kjøp av billett og belastning av konto til
tidspunkt før avreise og mener derfor gebyret er urettmessig ilagt, da han kjenner
reglene for manglende billett siden han har benyttet seg av denne transporten for å
komme seg på jobb i en årrekke. 

Klager krever frafall av gebyret.

Tjenesteyterne har i det vesentlige anført

Klager har opplyst at han reiste fra Leirsund den 22. juni 2020 og underveis ble ilagt
et gebyr i en ubetjent vogn på toget. Vy anser i utgangspunktet saken som avsluttet
når den reisende har betalt gebyr for manglende billett på stedet, slik tilfelle er her.
Gebyret er da utstedt anonymt og til en lavere sats til kr. 950. Ordinær sats er av
Samferdselsdepartementet fastsatt til kr. 1150. 

Klager har ikke lagt ved en fullstendig kopi av gebyrkvitteringen, kun kopi av øvre høyre
hjørne på kvitteringen som viser når gebyret var utstedt og betalt. Tidspunktet som vises,
var kl. 08:39. Vy finner det sannsynlig at reisen ble foretatt med tognummer 1614 som
avgikk fra Leirsund kl. 08:25 hvor gebyret er utstedt mellom Lillestrøm og Oslo.

I Vy sine transportvilkår § 4 punkt C er det beskrevet at "Kjøp og validering av digitale/
elektroniske billetter skal foretas før ombordstigning". De ubetjente vognene på toget er
tydelig merket ut- og innvendig med "Kun gyldig billett".  

Kjøp av billett skal være gjennomført før man går ombord i en ubetjent vogn. Dette er
vesentlig og nødvendig for ellers vil man kunne legge til rette for at den reisende kan
kjøpe billett via app når det utføres kontroll. Dersom den reisende ikke har billett i orden
på forhånd kan man velge å gå ombord på toget i en vogn som er merket "Betjent/
billettsalg". 

Vy er ikke kjent med at det var noen problemer med appen eller andre salgskanaler
denne dagen. Gebyret var utstedt kl. 08:39. Klager viser i ettertid til en billett som er kjøpt
kl. 08:46 samme dag, hvilket vil si 7 minutter etter at gebyret var ilagt. 

Gebyret ble ilagt på det objektive kriterium og faktum at klager ikke kunne presentere
gyldig billett for reisen han benyttet seg av. Hjemmel for ileggelsen av gebyret fremgår av
Vy sine transportvilkår § 4 C. 

Vy ser ingen grunn til å refundere betalt gebyr.

Nemnda bemerker

Klager krever frafall av gebyr da han hevder han hadde kjøpt billett. Klager anfører
at appen til Vy ikke oppdaterte seg i tide, og at dette var grunnen til at billetten ikke
fremkom. 

Klager har fremlagt kvittering av gebyr, hvor det fremgår at han ble ilagt et gebyr kl. 8.39.
Klager har videre fremlagt kvittering på billettkjøp kl. 8.44. Dette bekreftes også av Vys
billettsystem, som viser bestilling av billett kl. 8.44. 

Klager har ikke dokumentert at han hadde gyldig billett på tidspunktet for
gebyrileggelsen, og det vises til at den billettbestillingen ble gjort først 7 minutter etter at
gebyret ble utstedt. 

Etter nemndas syn var det således grunnlag for ileggelse av gebyr.

Vedtak

Transportklagenemnda for kollektivtransport finner ikke å kunne anbefale at klager gis
medhold.