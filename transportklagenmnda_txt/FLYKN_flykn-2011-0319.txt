Vedtak i Transportklagenemnda - Fly

Sammendrag

Krav om erstatning grunnet kansellering.

Dato
22.02.2012

Saksnummer
319/11F

Tjenesteyter
Wizz Air

Krav om erstatning grunnet kansellering.

Klager har i det vesentlige anført:

Klager skulle reise fra Torp til Riga 2. april 2011 med Wizz Air. Flyet på vei til Torp ble
omdirigert til Gardermoen grunnet tåke. I stedet for å vente og frakte passasjerene fra Torp til
Gardermoen slik at de kom med flyet til Riga, valgte Wizz Air å returnere til Riga med tomt fly.

Klager tok seg derfor på egen hånd til Gardermoen og kjøpte billett med annet flyselskap.
Klager ankom Riga ett døgn forsinket.

Klager krever standarderstatning 250 euro, samt erstattet diverse utgifter til transport t/r
flyplassen og forhåndsbestilt hotell i Riga på til sammen kr 1.183.

Wizz Air har i det vesentlige anført:

W6 2580 ble omdirigert grunnet tett tåke. Avgangen fra Torp til Riga ble som følge av dette
dessverre kansellert. Hendelsen var ekstraordinær og utenfor Wizz Airs kontroll.

Klager kan velge mellom ombooking, sette billettverdien på en reservasjons kredittkonto til
bruk ved en senere anledning, eller full refusjon.

Wizz Air er et lavprisflyselskap og kan i henhold til selskapets regler og vilkår ikke
imøtekomme klagers krav om refusjon av hotell.

Wizz Air ønsker å refundere klagers buss- og togbillett t/r Torp - Oslo, men kan ikke
imøtekomme kravet utover dette.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser m.v. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Wizz Air har ikke nærmere dokumentert eller underbygget at kanselleringen av flygningen fra
Torp skyldtes værforholdene på Torp. Wizz Air har heller ikke underbygget eller dokumentert
hvorfor passasjerene ikke kunne fraktes til Gardermoen slik at passasjerene kunne bli med på
returen til Riga. Wizz Air har følgelig ikke godtgjort at innstillingen skyldtes en ekstraordinær
omstendighet som ikke kunne vært unngått selv om alle rimelige tiltak var truffet. Klager har
således etter nemndas vurdering rett til en standarderstatning på 250 euro.

Anvendelsen av EU forordningen berører ikke en passasjers rett til ytterligere erstatning på
annet grunnlag.

Kanselleringen førte til at klager kom forsinket frem til Riga. Flyselskapet er i henhold til
luftfartsloven § 10-20 ansvarlig for tap som følge av forsinkelse, med mindre selskapet
godtgjør at det har tatt alle forholdsregler som med rimelighet kan kreves for å unngå tapet,
eller dette ikke har vært mulig for dem. Wizz Air har i dette tilfellet ikke godtgjort at de har
tatt alle forholdsregler som med rimelighet kan kreves for å unngå kanselleringen, og Wizz Air
plikter etter nemndas vurdering å erstatte det tap klager ble påført som følge av forsinkelsen.
Wizz Air har ikke anledning til å begrense passasjerenes rettigheter etter luftfartsloven og
forordningen i sine vedtekter.

I henhold til EU forordningens artikkel 12 skal standarderstatning etter EU forordningen
trekkes fra erstatning på annet grunnlag. Passasjeren har således alltid krav på å få utbetalt
standarderstatningen dersom vilkårene er til stede for dette. Har passasjeren også rett til
erstatning på annet grunnlag, og denne erstatning overstiger standarderstatningen, kommer
standarderstatningen til fradrag. Overstiger standarderstatningen etter EU forordningen
annen erstatning, utbetales kun standarderstatningen. Det er tilfelle i denne saken.

Vedtak:

Flyklagenemnda anbefaler at klager gis en erstatning på 250 euro.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines