Vedtak i Transportklagenemnda - Fly

Sammendrag

Krav om standarderstatning, erstatning for forhåndsbetalt hotell,
mellomlegg mellom opprinnelige og nye billetter og tapte bonuspoeng

Dato
14.09.2024

Saksnummer
2023-01193

Tjenesteytere
Lufthansa German Airlines
SAS

Klager har i det vesentlige anført

Klager (fire personer) hadde bestilt flyreise fra Oslo via Munchen til Mumbai den 17.
februar 2023. Flybillettene var kjøpt hos SAS og opererende flyselskap var Lufthansa.

Klager fikk beskjed den 15. februar 2023 om at hele flyreisen var kansellert. SAS
opplyste at flyvningene var kansellert grunnet tekniske problemer med IT-systemet til
Lufthansa. Klager fikk ingen opplysninger om årsaken til kanselleringen av Lufthansa
på kanselleringstidspunktet, men Lufthansa har senere anført at kanselleringen
skyldes streik. Klager anfører at kanselleringen skjedde den 15. februar og at på dette
tidspunktet var det ingen streik, men derimot flere mediesaker om at Lufthansa hadde
dataproblemer som medførte mange kanselleringer.  

Klager kontaktet Lufthansa for omruting, men fikk ikke tilbud om nye billetter før 22.
februar. Klager kjøpte selv nye billetter med Norwegian og Finnair den 17. februar via
Stockholm og Helsinki til Mumbai.

Klager har fått refusjon for de opprinnelige billettene. Klager krever mellomlegget
mellom nye og opprinnelige billetter, 16 375 kr, standarderstatning samt erstatning for
forhåndsbetalt hotell i Mumbai fra den 17.-18. februar som klager ikke fikk benyttet
grunnet forsinket ankomst til Mumbai, 8644 kr. Klager krever også kompensasjon for at
de mistet muligheten til å opptjene Eurobonuspoeng på de opprinnelige flyvningene som
ble kansellert.

Tjenesteyterne har i det vesentlige anført

Lufthansa har anført at årsaken til kanselleringene var en generell fagforeningsstreik i
Tyskland. Streiken var ikke forårsaket av Lufthansas ansatte og Lufthansa avviser derfor å
utbetale standarderstatning.

Lufthansa avviser også ansvar for forhåndsbetalt hotell, da disse utgiftene ikke skyldes
kanselleringen. I tillegg har Lufthansa ikke fått kvittering på utgiftene fra hotellet.

Lufthansa har akseptert å dekke mellomlegget mellom nye og opprinnelige billetter,
16375 kr.

SAS har ikke levert tilsvar til nemnda.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Lufthansa har uttalt at kanselleringen skyldtes en generell fagforeningssteik i Tyskland,
men uttalelsen er ikke underbygget med rapporter eller annen dokumentasjon. Nemnda
mener at Lufthansa i dette tilfellet ikke har dokumentert at kanselleringen skyldtes
ekstraordinære omstendigheter som ikke kunne vært unngått selv om alle rimelige
tiltak var truffet. Klager har da krav på standarderstatning på 600 euro pr. person, jf. EU-
forordning 261/2004 artikkel 7 nr. 1 bokstav c.

Klager har krevd erstatning for utgifter til forhåndsbetalt hotell i Mumbai, som klager ikke
fikk benyttet grunnet forsinket ankomst.

Et flyselskap er ansvarlig for tap som følge av forsinkelse, inkludert kansellering, etter
luftfartsloven § 10-20/Montrealkonvensjonen artikkel 19, med mindre selskapet godtgjør
at det har tatt alle forholdsregler som med rimelighet kan kreves for å unngå tapet, eller
dette ikke har vært mulig for dem. Med tap regnes så vel økonomisk som ikke-økonomisk
tap, jf. EU-domstolens dom av 6. mai 2010, Walz-Clickair (C-63/09). Tapet må være en
direkte eller indirekte følge av forsinkelsen, og må være påregnelig.

Nemndas flertall – lederen og bransjerepresentanten – er av den oppfatning at et
flyselskap ikke er ansvarlig for utgifter til forhåndsbetalt hotell som passasjerer ikke kan
nyttiggjøre seg av på grunn av en forsinkelse eller kansellering fordi disse utgiftene ikke
vil være påregnelig for flyselskapet når passasjerer har kjøpt en ren flybillett.

Mindretallet – forbrukerrepresentanten – viser til at det er svært vanlig at en passasjer
har forhåndsbestilt hotell på destinasjonen. Ved kansellering av en flyreise vil det være
en nærliggende konsekvens at passasjerer helt eller delvis ikke vil kunne nyttiggjøre seg
av forhåndsbestilte hotell-reservasjoner. Mindretallet mener følgelig at det foreligger en
påregnelig og adekvat årsakssammenheng mellom kanselleringen og klagers tap. Slike
tap har også i tidligere nemndspraksis blitt ansett for å være påregnelige skadefølger, se
blant annet FLYKN-2021-648, FLYKN-2021-692 og FLYKN-2021-1464. Etter mindretallets
syn er det grunnlag for å få dekket tapet etter luftfartsloven § 10-20. 

Nemnda konkluderte deretter i tråd med flertallets oppfatning.

Lufthansa har akseptert å dekke mellomlegget mellom nye og opprinnelige billetter, 16
375 kr, og nemnda anbefaler at dette utbetales dersom det ikke er gjort.

Klager har også krevd kompensasjon for at de mistet muligheten til å opptjene
Eurobonuspoeng på de opprinnelige flyvningene fordi de ikke ble omrutet av SAS,
men måtte kjøpe nye billetter med Norwegian og Finnair. Nemnda mener at klager
skal stilles som om den opprinnelige avtalen ble gjennomført - altså at klager skal få
eurobonuspoeng som om den opprinnelige flyvningen ikke var blitt kansellert.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
erstatning.

Vedtak

Transportklagenemnda anbefaler at Lufthansa utbetaler standarderstatning med 600
euro pr. person, totalt 2 400 euro, og erstatter mellomlegget mellom nye og opprinnelige
billetter, 16375 kr, dersom dette ikke er gjort. Klager skal også ha eurobonuspoeng som
om flyvningen ikke var blitt kansellert.