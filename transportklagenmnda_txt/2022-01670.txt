Vedtak i Transportklagenemnda - Fly

Sammendrag

Krav om standarderstatning og refusjon av ekstrautgifter som følge av kansellering

Dato
24.01.2023

Saksnummer
2022-01670

Tjenesteytere
SAS

Klager har i det vesentlige anført

Klager skulle reise den 15. juli 2022 fra Mo i Rana via Bodø og Oslo til Longyearbyen. Flyet
fra Mo i Rana hadde avgang kl. 16:25 og ankomst i Longyearbyen var kl. 00:40 den 16.
juli. Klager fikk melding den 14. juli om at SK 4117 fra Bodø til Oslo var kansellert. 

Klager kjøpte nattog-billett fra Mo i Rana til Oslo den 14. juli, og ny billett med SAS fra
Oslo til Longyearbyen den 15. juli med avgang kl. 09:55 og ankomst kl. 12:50. SAS har
refundert den ubenyttede billetten, kr. 2793.

Klager krever i tillegg til standarderstatning refusjon av utgifter til togbillett, nye
flybilletter og matutgifter.

Tjenesteyterne har i det vesentlige anført
SAS har ikke inngitt tilsvar til nemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. 
SAS har tross oppfordring ikke avgitt uttalelse til nemnda. Klagers anførsler legges derfor
til grunn.

Nemnda legger til grunn at SK4117 fra Bodø til Oslo den 15. juli 2022 ble kansellert
grunnet SAS-pilotstreiken.

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. SAS-pilotstreiken
er ikke en ekstraordinær omstendighet i forordningens forstand og klager har dermed
krav på standarderstatning med 250 euro.

Det følger av fast nemndpraksis og av EU-kommisjonens tolkningsveileder til
forordningen at klager kan kreve refusjon av utgifter til omruting gjort på egenhånd
dersom selskapets tilbud og assistanse ikke kan regnes som tilstrekkelig etter
forordningen. 

Klager ble ikke tilbudt omruting og måtte derfor omrute seg selv. Han reiste fra Mo i
Rana med tog den 14. juli kl. 15:43 og bestilte nye flybilletter fra Oslo til Longyearbyen
den 15. juli kl. 09:55. Nemnda mener at tog utgiftene må anses som en del av
omrutningskostnaden som skal dekkes av SAS. Klager har derfor krav på refusjon av
utgiftene til togbilletter fra Mo i Rana til Oslo og krav på refusjon av nye flybilletter fra
Oslo til Longyearbyen. Den refunderte billettkostnaden fra SAS kommer til fradrag siden
passasjeren ikke skal reise gratis.

Klager har også krevd refusjon av utgifter til mat og drikke i ventetiden. I tilfeller hvor et
fly blir kansellert, har passasjeren rett på å få dekket rimelige utgifter til mat og alkoholfri
drikke i ventetiden, jf. EU-forordning 261/2004 artikkel 9, jf. artikkel 5. Klager har lagt
frem dokumentasjon på at han selv måtte dekke mat og drikke under omrutingen med
kr 323.

Nemnda mener at det er rimelig at klager basert på omrutingen får dekket
forpleiningsutgifter med kr 323.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at SAS utbetaler standarderstatning med 250 euro og
refunderer klagers omrutingsutgifter og matutgifter, totalt 2266 kr.