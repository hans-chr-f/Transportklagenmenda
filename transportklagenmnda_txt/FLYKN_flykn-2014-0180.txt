Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
20.08.2014

Saksnummer
180/14F

Tjenesteyter
Norwegian Air Shuttle ASA

Krav om standarderstatning grunnet forsinkelse.

Klager har i det vesentlige anført:

Klager skulle reise fra Stockholm til Bangkok via Oslo den 22. oktober 2013. DY7201 fra Oslo til
Bangkok med avgang kl. 15:20 ble over tre timer forsinket grunnet teknisk feil.

Klager mener at den tekniske feilen ikke kan anses å være en ekstraordinær omstendighet.
At piloten kjørte flyet i en slik posisjon av hjulene låste seg anser klager å være innenfor
flyselskapets kontroll.

I henhold til EU-forordning 261/2004 har klager krav på bruk av telefon eller telefax, men hun
ble nektet dette av flyselskapet. Dette medførte at klager fikk problemer med å re-arrangere
sine planer ved ankomst Bangkok.

Klager krever standarderstatning 600 euro.

Det vises for øvrig til klagers brev.

Norwegian har i det vesentlige anført:

DY7201 ble forsinket 3 timer og 27 minutter grunnet en uforutsett teknisk feil, bakkeskade
forårsaket av handlingagenten på flyplassen. Det vises til fremlagt teknisk rapport. Hendelsen
var ekstraordinær og utenfor Norwegians kontroll.

I henhold til EU-kommisjonens retningslinjer er skade på flyet påført av en tredjepart å anse
som en ekstraordinær omstendighet.

I henhold til dom C-402/07 i EU-domstolen (Sturgeon-dommen), er flyselskapene unntatt fra
videre kompensasjon hvis årsaken til forsinkelsen er ekstraordinære omstendigheter utenfor
flyselskapets kontroll som forhindrer flyvningen.

Norwegian kan på grunnlag av ovennevnte ikke imøtekomme klagers krav.

Det vises for øvrig til Norwegians brev.

Nemnda bemerker:

Flygningen fra Oslo til Bangkok ble forsinket med 3 timer og 51 minutter som følge av en
skade påført flyet av Norwegians handlingagent.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Norwegian har under bl.a. henvisning til retningslinjer utarbeidet av EU-kommisjonen anført
at skade påført av en tredjeperson er en ekstraordinær omstendighet. Nemnda bemerker
til dette at dokumentet ikke er utarbeidet av EU-kommisjonen, men av klagenemndene
i EU. Etter klage til den europeiske Ombudsmann, ble det i november 2013 presisert at
dokumentet ikke er retningslinjer men utkast til liste over ekstraordinære omstendigheter. Det
fremkommer av EU-kommisjonens hjemmeside at listen ikke er godkjent av EU-kommisjonen
og at den ikke på noen måte kan tas som uttrykk for EU-kommisjonens syn.

Nemnda er av den oppfatning at Norwegians handlingagent ikke er å anse som en tredje-part.
Nemnda viser til at handlingagenten har inngått avtale med Norwegian om å gjøre nærmere
avgrensede oppgaver for Norwegian.

Det foreligger ingen opplysninger om skaden og årsakene til denne. Nemnda er av den
oppfatning at Norwegian ikke har godtgjort at innstillingen skyldtes en ekstraordinær
omstendighet som ikke kunne vært unngått selv om alle rimelige tiltak var truffet.

Nemnda er videre av den oppfatning at Norwegian heller ikke har godtgjort at en forsinkelse
på mer enn tre timer til klages bestemmelsessted, Bangkok, ikke kunne unngås selv om alle
rimelige tiltak var truffet. Nemnda viser til at hendelsen skjedde ett døgn tidligere.

Kanselleringen gir følgelig rett til en standarderstatning på 300 euro, jf. forordningen
artikkel 7 nr. 1 bokstav c, jf. artikkel 7 nr. 2 bokstav c. (Standarderstatningen er 600 euro ved
flygninger på over 3 500 kilometer. Flyselskapet kan redusere erstatningen med 50 % dersom
forsinkelsen er på under fire timer).

Nemnda bemerker at det følger av EU-forordningen artikkel 9 nr. 2 at passasjeren skal tilbys
dekning av utgifter til to telefonsamtaler, teleks- eller e-postmeldinger. Norwegian har ikke
kommentert klagers anførsel om manglende assistanse på dette punkt, og nemnda legger
klagers opplysninger til grunn. Nemnda anbefaler at Norwegian erstatter klagers utgifter til to
telefonsamtaler. Erstatningen kommer i tillegg til standarderstatningen.

Vedtak:

Transportklagenemnda - fly anbefaler at klager gis en standarderstatning på minst 300 euro.
Nemnda anbefaler videre at Norwegian erstatter klagers utgifter til to telefonsamtaler.

Vedtaket var enstemmig.