Vedtak i Transportklagenemnda
- Kollektivreiser

Sammendrag

Krav om sletting av gebyr for manglende billett.

Dato
15.11.2012

Saksnummer
35/12 J

Tjenesteyter
NSB

Klager har i det vesentlige anført:

Klager skulle reise fra Oslo til Drammen den 24.02.12 og ble ved billettkontroll ilagt et gebyr
for manglende billett. Klager pendler mye og har alltid gyldig periodebillett når hun skal reise,
men med mye pakking av bager hender det at ting blir feil plassert under pakking. Det var
tilfellet den dagen klager fikk gebyr. Hun hadde gyldig periodekort, men kortet lå i feil bag og
kom ikke med på reisen. Klager har i ettertid fått informasjon om at ordningen med å fremvise
gyldig billett i etterkant av en kontroll mot å betale et gebyr på kr 60 er fjernet. Dette finner
klage svært urimelig og lite kundevennlig. Klager mener det er mulig for NSB å sjekke om
hennes kort ble benyttet denne dagen og også at det var gyldig. Hun tilbakeviser derfor at
andre kan ha benyttet kortet.

Klager finner gebyrets størrelse svært urimelig og krever at dette slettes eventuelt med
fratrekk av et «glemmegebyr» på kr 60 slik ordningen tidligere har vært.

NSB har i det vesentlige anført:

Som det fremgår av NSBs transportvilkår § 4 C vil passasjerer som ved kontroll ikke
har stemplet eller på annen måte gyldig kontrollert billett, bli ilagt et gebyr fastsatt av
Samferdselsdepartementet.

Klager ble påtruffet på toget i en ubetjent vogn den 24.02.12 og fikk gebyr basert på det
objektive kriteriet at hun ikke hadde gyldig billett. Når en passasjer påtreffes uten gyldig billett
er det vanskelig for NSB å fastslå om han/hun har til hensikt å «snike» eller bare har glemt
billetten.

Klager ønsker å få et «glemmegebyr» i stedet for ilagt gebyr på kr 900 da hun den aktuelle
dagen glemte periodebilletten sin. Alle Ruters billetter (gjelder Oslo/Akershus området)
er upersonlige. Det vil si at man kan låne billetten bort når man selv ikke bruker den. Av
samme grunn kan man derfor ikke vise fram gyldig billett i ettertid. Dette fremgår av Ruters
reisevilkår.

NSB finner ikke grunnlag for å ettergi gebyret klager ble ilagt.

Nemnda bemerker:

Det fremgår av NSBs transportvilkår § 4 C at passasjerer som ved kontroll ikke kan fremvise
gyldig billett vil bli ilagt et gebyr. Hva som er gyldig billett fremgår av NSB og Ruters
bestemmelser for den enkelte type billett, jf. NSBs transportvilkår § 4 A og Ruters reisevilkår
for rabatterte billetter.

Selv om grunnen til at klager ikke hadde gyldig billett skyldtes at hun hadde glemt sitt
gyldige periodekort, endrer dette ikke det faktum at klager ikke kunne fremvise noen billett
under billettkontrollen. NSBs kontrollører kunne derfor ilegge henne et gebyr i henhold til
transportvilkårene.

Det er passasjerens ansvar å ha gyldig billett. Nemnda mener det må være den reisende selv
som må påse at man har med sin billett eller at man, dersom man har glemt billetten, kjøper
en ny enkeltbillett for reisen. Nemnda kan derfor ikke se at ileggelse av gebyr var feil i denne
saken.

Nemnda har forståelse for at det kan oppfattes som en streng reaksjonsform å bli ilagt
gebyr når man har glemt periodekortet. På den annen side er det etter nemndas vurdering
ikke tvilsomt at periodekortet ikke kan fremvises i etterkant da det er en upersonlig billett
som kan benyttes av andre, og at NSB således også i slike tilfeller har rett til å ilegge gebyr.
Ordningen med upersonlige billetter trådte i kraft 01.02.10 for Ruter sitt takstområde og
burde således være kjent for de reisende. Det må være opp til NSB eventuelt å vurdere om
man i et slikt tilfelle vil frafalle gebyret av rimelighetsgrunner. Gebyrets størrelse er godkjent
av Samferdselsdepartementet og nemnda finner ikke grunn til å vurdere dette.

Nemnda finner etter dette ikke grunnlag for å anbefale at NSBs gebyr for ugyldig billett
slettes.

Vedtak:

Transportklagenemnda - jernbane finner ikke å kunne anbefale at klager gis medhold.

Vedtaket er enstemmig.