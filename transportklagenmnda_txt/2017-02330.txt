Vedtak i Pakkereisenemnda

Sammendrag

Krav om prisavslag da to av fem utflukter ble kansellert.

Dato
18.01.2018

Saksnummer
2017-02330

Tjenesteytere
STS Alpereiser

Klager har i det vesentlige anført

Klager bestilte en sommerreise for to personer med innkvartering på Hotell Gisela i Bad
Gastein, Østerrike i perioden 08.07.2017 - 15.07.2017. Totalpris kr. 22.505.

Klager fikk tildelt et lite rom uten sofa, kun plass til skap og seng. Hotell Gisela fremstilles
med "komfortable rom".

To av fem utflukter ble kansellert uten noen varsel/på kort varsel. STS Alperesor hadde
ikke noe annet tilbud. Det var ikke noen informasjon i brosjyren eller ved forespørsel
før påmelding og betaling om at dagsturer kunne bli kansellert grunnet krav om et visst
antall deltakere o.l.

Det var støy fra underholdning og rølpemusikk hver dag rett utenfor klagers hotell og
det var umulig å sove. Den 14.07.2017 var det lokal tilstelning, "Gasselfest" som innebar
hornmusikk og trekkspill fra kl. 18.00 - 20.00 på tre kafeer. 

Klager hadde aldri bestilt denne reisen dersom de hadde visst at to dagsturer ville bli
avlyst og at hotellet hadde så dårlig middag at de selv måtte betale for middag andre
steder. To av seks hovedmåltider var ikke spiselige og ble levert tilbake til servitøren. 

I løpet av turen fra bad Gastein til Munchen, var det et kaotisk stopp på en bensinstasjon
hvor klager ikke fikk tid til både veksle mynt for wc og stå i toalettkøen. Dette endte med
store magesmerter ved ankomst flyplassen da passasjerene ikke fikk lov til å benytte
toalettet i bussen.

Klager krever å få refundert kr. 5.564 for to innholdsløse dager med mangelfull kost og
losji, samt søvnløse døgn. 

STS Alperesor har refundert kr. 935 og kr. 830 for de to utfluktene som ble kansellert,
totalt kr. 1.765.

Det vises for øvrig til korrespondanse fra klager.

Tjenesteyterne har i det vesentlige anført
Klager bestilte utflukter som skulle gjennomføres i løpet av uken i Bad Gastein. måtte STS
Alperesor innstille to av de fem forhåndsbetalte utfluktene. Årsaken var dårlig vær og for
lavt deltakerantall. 

Utflukten til Grossglockner arrangeres ifølge STS Alperesors preliminære utfluktsprogram
på tirsdager.  Utflukten går langs en svingete vei fra 1.000 meter over havet opp til ca.
3.000 meter for å kunne nå en utsiktsplass hvor de kan beskue Østerrikes høyeste fjell
Grossglockner. Dette gjør utflukten veldig væravhengig. Ved skyer eller tåke eller hvis
veien blir stengt har utflukten ingen hensikt.  Utflukten blir da kansellert og kostnaden
refundert. 

Utflukten ble flyttet fra tirsdag til fredag pga. dårlig vær og ble innstilt på fredagen
grunnet dårlig vær. 

Utflukten til Salzkammergut ble kansellert grunnet for få deltakere. Det var kun åtte som
hadde meldt seg på og minimum antall deltakere var 20 personer. Informasjon om dette
fremgår i "anmälningspärmen" for utflukten. I løpet av transferen og velkomstmøtet blir
det informert om denne permen.

Klager bestilte et standard dobbeltrom med balkong, noe som fremgår av reisebeviset. I
hotellpresentasjonen på www.alpereiser.no fremgår de ulike romstypene på Hotel Gisela
presentert med bildeeksempel.

Middagene på Hotel Gisela holder tre stjerners Østerriks standard. STS Alperesor har
gått igjennom de andre gjestenes kommentarer fra uken og majoriteten av gjestene har
skrevet bra eller meget bra. 

Hver dag mellom kl. 16.00 og kl. 18.00 spilles live musikk på terrassen til Silver Bullet
Bar. Her samles gjestene ofte etter dagens vandring eller utflukt for sosialt samvær og
underholdning. Musikken slutter kl. 18.00 når terrassen stenger. Silver Bullet Bar holder
åpent til kl. 22.00 på sommeren og det blir spilt musikk innendørs. Den årlige byfesten
"Gasselfest" ble arrangert den 14. juli 2017. Byfesten startet kl. 16.00 og pågikk ut over
kvelden. Underholdning på Silver Bullet Bar inngikk i arrangementet.

I løpet av en bussreise på 3,5 timer må en bussjåfør i Østerrike ha en lovpålagt
20 minutters pause. Pausen mellom Bad Gastein og München legges også inn for
deltakerne slik at de kan rekke et toalettbesøk. 

Klager har fått tilsendt et reisegavekort på kr. 1.000 for en valgfri ny reise med STS
Alperesor fordi de fikk nattesøvnen forstyrret under byfesten den 14. juli. I tillegg har STS
Alperesor refundert det forhåndsbetalte beløpet for utfluktene, kr. 1.765.

Det vises for øvrig til korrespondanse fra STS Alpereiser AS.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. 
alminnelige vilkår for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen
rimelig tid og uten vesentlig ulempe for de reisende, jf. pakkereiseloven § 6-2.  

Det er klaget over flere forhold, blant annet over at hotellrommet ikke var i samsvar med
hotellprospektet, at det var mye støy fra underholdning som gjorde det vanskelig og
sove og at det som ble servert på hotellet til middag ved flere anledninger var uspiselig.
I tillegg ble to heldagsutflukter kansellert.  På bussturen til Munchen var det ikke mulig
å rekke et toalettbesøk.  Klageren var heller ikke fornøyd med de stedlige reiselederne,
som prioriterte de av gjestene som gikk på fotturer.

Nemnda kan ikke se at det er gitt mangelfulle opplysninger om hotellrommet.  Hotellrom
har forskjellig beliggenhet og utforming.  Det er mulig at klageren ikke var heldig med det
rommet som ble tildelt, men nemnda kan ikke se at det utgjør en mangel. 

Når det gjelder middagsserveringen har klageren presisert at det var flere enn henne
som sendte maten ut igjen, men at de ikke ville ta dette opp med hotellets betjening
for ikke å skape dårlig stemning.  Betjeningen gjorde ellers det de kunne for at gjestene
skulle ha et hyggelig opphold.  Slik nemnda ser saken må slike forhold tas opp på stedet
når de inntreffer. Hadde det vært gjort kunne det muligens ha ført til en forbedring. 

Klageren var plaget av støy i forbindelse med en årlig festivaldag samt støy i forbindelse
med underholdning av gjestene. 

Gatelivet er ofte mer livlig på turistdestinasjoner enn det man er vant med fra Norge.
Slike avvik i forhold til klagerens forventninger regnes ikke som en mangel dersom de
er av mindre betydning og er av et slag kunden må regne med kan inntreffe fra tid til
annen.  Det fremgår av Alminnelige vilkår for pakkereiser pkt. 8.2 f) IV at forhold som den
reisende må regne med kan oppstå fra tid til annen, og som ligger utenfor arrangørens
kontroll, normalt ikke regnes som en mangel ved pakkereisen.

Når det gjelder utfluktsprogrammet er det etter nemndas syn gitt mangelfulle
opplysninger ved markedsføringen. Reisen er markedsført som en opplevelsestur med
et tett utfluktsprogram.  Påmelding til utfluktene og betaling for disse ble gjort lang
tid i forveien. Reisebevis/billett  er datert 26. mai.  Reisen foregikk i midten av juli.  Det
vedlagte ukeprogrammet ser ikke ut til å ta noen forbehold om gjennomføring ved lavt
deltakerantall. Slik nemnda ser saken visste arrangøren flere uker i forveien hvor mange
som bestilte og betalte for de enkelte utfluktene.  Hvis påmeldingsantallet var for lavt
til at enkelte arrangementer ikke kunne gjennomføres burde det ha vært formidlet til
deltakerne før reisen tok til. Det er for sent å ta forbehold om dette etter at reisen er
påbegynt eller i en perm som befant seg på hotellet.

Når det gjelder kansellering grunnet dårlig vær ligger det i sakens natur at slikt skjer
på kort varsel. Det er imidlertid ikke vanskelig å fremskaffe meteorologiske data
for enkeltdager for å underbygge at dette var årsaken til kanselleringen.  Klageren
hevder at det var bra vær, og at hotellresepsjonen bekreftet at det var bra vær
i Grossglocknerområdet.  Det er den som påberoper seg en omstendighet som
har bevisbyrden for at forholdene ikke tillot at utflukten ble gjennomført.  I denne
saken er det ikke fremlagt noen form for bevis for at værsituasjonen var årsaken til
kanselleringen. 

Klageren har fått refundert det hun betalte for utfluktene, men hadde lite utbytte av de
to dagene hvor de ble overlatt til seg selv uten noen form for veiledning om hva som
fantes av severdigheter i lokalområdet.  

Det er også klaget over at bussen tilbake til Munchen stoppet så kort tid at det ikke var
mulig å rekke et toalettbesøk.  På grunn av starten på fellesferien i Tyskland/Østerrike
var det stor trafikk og lange køer alle steder.  Nemnda legger dette til grunn.  Bussen var
utstyrt med et toalett, men dette fikk passasjerene ikke benytte.  Etter nemndas syn er
det dårlig planlegging ikke å ta høyde for kjente trafikale forhold i forbindelse med en
relativt lang transportetappe. 

Nemnda anbefaler etter en samlet vurdering at klageren gis et prisavslag for mangelfullt
utfluktsprogram og mangler ved transporten til Munchen.  

Nemndas flertall, lederen og de to forbrukerrepresentantene, anbefaler at avslaget
passende kan settes til 25% av reisens pris, avrundet til kr. 5.600.

Nemndas mindretall, reisebransjens representanter, er enig i at forholdene rundt
busstransporten ved hjemreisen og manglende utflukter er en mangel. Imidlertid mener
mindretallet at kompensasjonen bør ligge på 10% av reisens pris, avregnet oppover til kr.
2.500.

Vedtak blir etter dette truffet i samsvar med flertallets syn.

Vedtak

Pakkereisenemnda anbefaler at klageren gis et prisavslag på 25% av reisens pris,
avrundet til kr. 5.600.

Vedtaket er truffet med den dissens som fremgår ovenfor.