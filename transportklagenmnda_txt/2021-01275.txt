Vedtak i Transportklagenemnda
- Kollektivreiser

Sammendrag

Krav om frafall av ilagt gebyr. Billett loadet i applikasjonen ved kontroll.

Dato
11.11.2021

Saksnummer
2021-01275

Tjenesteytere
Ruter

Klager har i det vesentlige anført

Klager reiste med bussen da han ble ilagt gebyr. Ifølge klager åpnet han RuterBillett-
appen og gjennomførte kjøp av billett ved hjelp av Vipps, før han påsteg bussen. Dette
mener han er registrert hos Ruter. Kontrollen ble startet 3 minutter etter at hans
billettkjøp ble fullført. 

Da klager ble stoppet i kontrollen var beskjeden i RuterBillett-appen "henter billett" noe
kontrollen også kunne se stemte, men ignorerte og ila klager gebyr. Klager mener det
er helt absurd at han skal ilegges gebyr fordi applikasjonen til Ruter er treg, og krever at
gebyret frafalles.

Tjenesteyterne har i det vesentlige anført
Klager ble stoppet i billettkontroll om bord på busslinje 34 den 22. juni 2021. Han
fremviste en billett som ble kjøpt etter at han hadde påsteget bussen. Klager ble
kontrollert fra Møllerveien, hvor det fremgår av sanntidsloggen at bussen ankom kl.
08:28:56 og kjørte derfra kl. 08:29:18. Klager startet kjøp av billett kl. 08:26:16, men
godkjente ikke betaling før kl.08:30:09, som er tidspunktet billetten var gyldig fra. Dette
var etter at han var ombord på bussen med kontrollørene.

Ruter viser videre til reisevilkår punkt 3 bokstav b hvor det fremgår at elektronisk billett
skal være gyldig og aktivert før ved påstigning på et transportmiddel. Dette innebærer at
nedtelling på billett har startet, noe den ikke hadde gjort i dette tilfellet. 

Ruter ser ingen grunn til å endre standpunkt i denne saken.

Nemnda bemerker

Klager ble ilagt gebyr 22. juni 2021 fordi han ikke kunne fremvise gyldig billett under
kontroll.

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig. 

Klager har opplyst at han kjøpte billett før påstigning og at den var i ferd med og
lastes ned i billettapplikasjonen, da han ble stoppet i kontroll. Ruter har fremlagt
dokumentasjon som viser at bussen kjørte fra holdeplassen kl.08:29:18, og at klagers
billettkjøp ble fullført i appen kl.08.30.09.  Nemnda bemerker at elektronisk billett skal
være gyldig før påstigning, herunder aktivert og nedlastet i RuterBillett-appen. 

Klager kunne ikke vise gyldig billett og vilkårene for å ilegge gebyr var til dermed til stede.

Vedtak

Transportklagenemnda finner ikke å kunne anbefale at klager gis medhold.