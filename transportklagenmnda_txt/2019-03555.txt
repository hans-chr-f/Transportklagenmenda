Vedtak i Transportklagenemnda - Fly

Sammendrag

Krav om refusjon av hotell- og taxiutgifter som følge av kansellering.

Dato
05.05.2020

Saksnummer
2019-03555

Tjenesteytere
Norwegian Air Shuttle

Klager har i det vesentlige anført

4. juli 2019 skulle klager og en medpassasjer reise med DY1741 fra Barcelona til Oslo.
Planlagt avgang fra Barcelona var kl. 12.30. Flyet skulle lande i Oslo kl. 15.55. Flyvningen
ble imidlertid kansellert, og klager og medpassasjeren ble satt opp på en ny flyvning kl.
02.45 neste dag.

Klager opplyser at de først fikk beskjed om kanselleringen halvannen time før avreise,
etter å ha ankommet flyplassen. Klager anfører at han da kontaktet Norwegians
kundeservice for å undersøke hvilke rettigheter de hadde. Klager opplyser om at han
da fikk beskjed om at de ville få standarderstatning etter EU-forordningen, i tillegg til
refusjon av mat, hotell og transport til og fra flyplassen.

Klager har i ettertid fått standarderstatning på totalt 800 euro samt refusjon av
matutgifter på 96,28 euro.

Klager stiller seg uforstående til at Norwegian ikke vil dekke hotellet og
transportutgiftene. Klager mener at han kun har forholdt seg til informasjonen han fikk
ved kontakt med Norwegian og mener at det uansett ikke er urimelig å kreve dekket
overnatting og transport med tanke på at flytidspunktet ble endret fra kl. 12.30 på dagen
til kl. 02.45 neste dag.

Det vises til klagers anførsler i fremlagt dokumentasjon.

Klager krever refusjon av 187,42 euro i hotellutgifter samt 36,30 euro pluss 340,30 kroner
i taxiutgifter.

Tjenesteyterne har i det vesentlige anført

Klager har allerede fått standarderstatning og refusjon av utgifter for mat. Det vises til
fremlagt dokumentasjon på dette. 

Flyvningen DY1741 med avgangstid kl. 12.30 den 4. juli 2019 ble dessverre kansellert.
Passasjerene ble da automatisk omrutet til en ny flyvning kl. 02.45 den 5. juli 2019. I EU-
forordning 261/2004 artikkel 9 bokstav b om rett til forpleining står det at selskapet må
dekke kostnader for hotell i tilfeller hvor én overnatting eller mer er nødvendig grunnet
kansellering eller forsinkelse. Da passasjerenes nye flyvning i dette tilfellet var samme
kveld/natt, kl. 02.45, var ikke overnatting en nødvendighet, og vil derfor ikke dekkes av
artikkel 9.

Artikkel 12 i EU-forordning 261/2004 slår fast at erstatning som gis i henhold til EU-
forordningen, kan trekkes fra erstatning som gis på annet grunnlag. Passasjeren har krav
på standarderstatning dersom vilkårene for dette er til stede, men om passasjeren også
har rett til erstatning som ikke er regulert av forordningen, skal standarderstatningen
trekkes fra.

De ekstra kostnadene som ikke er regulert av EU-forordningen, vil således absorberes av
standarderstatningen. I dette tilfellet vil da kostnadene for transport mellom flyplass og
by samt hotellkostnaden dekkes av standarderstatningen.

På bakgrunn av det ovennevnte kan ikke klagers krav imøtekommes i dette tilfellet.

Nemnda bemerker

Hva som er blitt sagt på telefonen mellom klager og Norwegian, er uklart. Dette er
et bevisspørsmål som ikke kan klarlegges under saksbehandlingen. Nemnda kan
således ikke ta stilling til om klager er blitt lovet å få dekket hotellinnkvarteringen og
transportutgiftene eller ikke.

Spørsmålet blir dermed om klager har rett på refusjon av disse utgiftene uavhengig av
hva som ble sagt på telefonen.

Etter EU-forordning 261/2004 artikkel 9 bokstav b og c skal flyselskapet dekke
hotellinnkvartering og transport mellom hotellet og flyplassen når rimelig forventet
avgangstid er minst dagen etter den tidligere oppgitte avgangstid, jf. artikkel 6 nummer 1
punkt 2.

Det er på det rene at den nye flyvningen gikk dagen etter. I EU-kommisjonens
tolkningsveiledning for forordningen av 15. juni 2016 understrekes det i punkt
4.3.2 at formålet med forordningens bestemmelser om forpleining er å sikre at
passasjerene blir gitt tilstrekkelig forpleining i ventetiden. Videre står det at «Omfanget
af tilstrækkelig forplejning og indkvartering vurderes i hvert enkelt tilfælde under
hensyntagen til passagerernes behov under de relevante omstændigheder og
proportionalitetsprincippet (dvs. afhængigt af ventetiden).»

Nemnda kan ikke se at ventetiden i dette tilfellet tilsier at det var nødvendig med
hotellopphold. Klager må derfor selv bære utgiftene til hotell og transport frem og
tilbake.

Vedtak

Transportklagenemnda - fly anbefaler ikke at klager gis medhold.

Forbrukerrepresentant Kristoffer Sørlie, Forbrukerrådet, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.