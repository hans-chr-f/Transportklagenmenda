Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
20.06.2014

Saksnummer
914/13F

Tjenesteyter
Wizz Air

Krav om standarderstatning grunnet forsinkelse.

Klager har i det vesentlige anført:

Klager skulle reise fra Torp til Katowice den 20. oktober 2013 kl. 08:40 med flight W6 1216.
Avgangen ble forsinket frem til kl. 14:30.

Klager ble ikke informert om sine rettigheter.

Klager krever standarderstatning i henhold til EU-forordning 261/2004.

Det vises for øvrig til klagers brev.

Wizz Air har i det vesentlige anført:

W6 1216 ble forsinket 5 timer og 49 min grunnet flere tekniske problemer, det vises til
fremlagt teknisk rapport.

Forsinkelsen er ikke kompensasjonsberettiget i henhold til EU-forordning 261/2004 da årsaken
til hendelsen ble forårsaket av ekstraordinære omstendigheter utenfor Wizz Airs kontroll.

Passasjerene ble informert om sine rettigheter og fikk tilbud om mat i ventetiden.

Wizz Air ønsker å refundere klagers eventuelle utgifter i ventetiden mot originale kvitteringer,
men kan ikke imøtekomme hennes krav utover dette.

Det vises for øvrig til Wizz Airs brev.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med over fem timer.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå forsinkelsen.

Wizz Air har opplyst at forsinkelsen skyldtes feil ved høyderoret samt kollisjon med fugl.
De har videre fremlagt arbeidsordre som skal underbygge påstanden. Det fremgår ikke av
den fremlagte dokumentasjon at den knytter seg til den aktuelle sak. Nemnda er etter en
samlet vurdering av den oppfatning at Wizz Air ikke har godtgjort at forsinkelsen skyldtes
en ekstraordinær omstendighet som ikke kunne vært unngått selv om alle rimelige tiltak var
truffet. Forsinkelsen gir følgelig rett til en standarderstatning på 250 euro per person (per
sete).

Ved lengre forsinkelser plikter flyselskapet å informere passasjerene om deres rettigheter, jf.
forordningen artikkel 14. Det står påstand mot påstand om Wizz Air gjorde dette. Det er på
bakgrunn av de foreliggende opplysninger ikke mulig å ta stilling til dette spørsmålet.

Vedtak:

Transportklagenemnda - fly anbefaler at klager gis en erstatning på 250 euro per person.

Vedtaket var enstemmig.