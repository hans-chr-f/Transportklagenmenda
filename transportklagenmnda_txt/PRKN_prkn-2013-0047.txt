Vedtak i Pakkereisenemnda

Sammendrag

Saken gjelder hotellrommets beliggenhet.

Dato
18.09.2013

Saksnummer
47/13P

Tjenesteyter
Ving Norge AS

Sakens dokumenter ble lagt frem.

Klager: X

Turarrangør: Ving Norge AS

Antall reisende: 2

Reisens pris: 19.410,-

Tidsrom: 120113 - 260113

Saken gjelder:

Klager anfører at da hun bestilte, ba hun om å ikke bli plassert inne i kroken på
hotellet, men så langt ut på fløyen som mulig og ikke lavere enn 6.etg.

De fikk leilighet innerst i kroken og to etasjer under bakkenivå. De klaget med en gang og
ringte Ving flere ganger, men fikk hverken nytt hotell eller annen leilighet.

Leiligheten var mørk og kald, og de kunne ikke sitte på balkongen uten å bli beglodd.

Det var mye støy fra viftene på kjøkkenet og matlukt. Sofaen var ødelagt og den kunne de ikke
sitte i. Rust rundt badekaret og dusjforhenget var skittent.

Etter noen dager ble sofaen reparert og de fikk nytt dusjforheng.

Ving har anført at bestillingen gjaldt en 2-roms leilighet.

Beliggenhet kan ikke bekreftes til noen gjester. Hvis det ikke er uttrykkelig bestilt havutsikt,
kan man ikke regne med å få det, selv om ønskemål noteres og viderebringes til hotellet.

Dette fremgår av informasjonen på billetten. De forhold som ellers ble tatt opp, ble utbedret
av hotellet. Ving har tilbudt et gavekort på kr.1.000,-.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for prisavslag.

I dette tilfelle er det bestilt en 2-roms leilighet uten soveromsdør.

Så vidt forstås fikk klager slik leilighet, men hennes hovedpunkt i klagen er leilighetens
beliggenhet fordi det ikke kom sol inn på balkongen.

Dette er ikke notert på bestillingen eller påført billetten, men klager hadde selv kontaktet
hotellet, som hun kjente fra tidligere, og bedt om en nærmere angitt plassering. At hun ikke
fikk slik plassering, utgjør ingen mangel i forhold til avtale og forutsetninger for reisen.

De øvrige forhold klager har påberopt, ble etter det nemnda forstår tatt hånd om av hotellet
innen rimelig tid.

Vedtak:

Reklamasjonsnemnda kan ikke anbefale at det gis prisavslag utover det tilbudte gavekort.

Vedtaket var enstemmig.