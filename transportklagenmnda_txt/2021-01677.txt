Vedtak i Transportklagenemnda - Fly

Sammendrag

Krav om refusjon av taxi utgifter samt kompensasjon i forbindelse med forsinkelse.

Dato
11.02.2022

Saksnummer
2021-01677

Tjenesteytere
Widerøe

Klager har i det vesentlige anført

Klager skulle reise med Widerøe den 8. oktober 2021 fra Stavanger kl. 18:45 via Bergen
til Tromsø. WF546 fra Stavanger ble forsinket og klager rakk ikke sin videreforbindelse
til Tromsø. Det ble mottatt en melding om hotellinformasjon og at han ble booket om
til flyvning den 9. oktober kl. 08:45. Det ble mottatt matkupong på kr. 120 men ingen
transport til hotellet. Klager har selv betalt for transport fra og til flyplassen. 

Den 9. oktober er klager på flyplassen kl. 08:05 og skal sjekke inn på automatisk innsjekk,
her får ikke klager skrevet ut bagasjelapper og må henvende seg til skranken som
maskinen ber han om. I skranken er det lang kø og de ansatte jobber sakte. Personen
foran klager fikk sjekket inn og levert bagasje ca. kl. 08:35 og da det klager sin tur får
han beskjed om at det er for sent å sjekke inn. Klager føler seg diskriminert, bagasjen til
personen som ble sjekket inn før han hadde ikke forlatt bagasjebåndet enda. 

Klager fikk beskjed om at de var underbemannet og at de ikke kunne finne supervisor
som han skulle snakke med. Til slutt fikk klager kontakt med stasjonssjefen på Flesland
som fikk booket han om på venteliste kl. 11:05. Klager fikk plass på dette flyet. 

Klager krever å få dekket taxi utgifter til og fra hotellet på kr. 305 + 219 samt
kompensasjon på kr. 20 000 for behandlingen han fikk av personalet i skranken på
flyplassen.

Tjenesteyterne har i det vesentlige anført
Widerøe har anført at det er kundens eget ansvar å møte tidsnok opp til innsjekk. Når
klokken når innsjekks frist så stenges innsjekken og de ansatte har ikke lov å overkjøre
dette systemet, det har ingenting med diskriminering å gjøre.

Widerøe kan dessverre ikke kompensere for at kunden selv ikke møter tidsnok opp til
innsjekk, man har ansvar for å møte opp i god tid slik at man rekker å sjekke inn før det
blir for sent, da må man ta hensyn til kø og folk.

Nemnda bemerker

Klager hadde opprinnelig reise fra Stavanger til Tromsø via Bergen med avreise 8.
oktober 2021.  På grunn av forsinkelse fra Stavanger mistet klager videre forbindelse
til Tromsø og ble booket om til avreise fra Bergen morgenen etter. Klager fikk dekket
hotellopphold. Widerøe har ikke kommentert forsinkelsen. Nemnda legger følgelig
klagers opplysninger til grunn. 

Dersom flyet er over tre timer forsinket har klager i utgangspunktet rett til
standarderstatning med mindre flyselskapet har godtgjort at forsinkelsen skyldtes
ekstraordinære omstendigheter som ikke kunne vært unngått selv om alle rimelige
tiltak var truffet, jf. EU-forordning 261/2004 artiklene 5, 6 og 7, samt EU-domstolens
avgjørelser i sakene Sturgeon-Condor av 19.11.2009 (C-402/07) og Nelson med flere av
23.10.2012 (C-581/10).

Widerøe har ikke kommentert eller dokumentert årsak til forsinkelsen. Klager har derfor
krav på standarderstatning 250 euro. Videre har klager krav på refusjon av utgift til
transport til og fra hotellet til 524 kroner. 

Klager har også fremsatt krav om kompensasjon for den behandlingen han fikk av
personalet på betjent innsjekk ved Widerøes skranke på flyplassen. Nemnda legger til
grunn at klager krever erstatning for ikke-økonomisk tap (ulempeerstatning). 

Vedrørende vurderingen av ikke-økonomisk tap har nemnda delt seg i et flertall og et
mindretall. 

Flertallet, bestående av bransjerepresentantene og lederen, mener at
verken luftfartsloven eller Montrealkonvensjonen har regler om dekning av ikke-
økonomisk tap eller kan tolkes slik at det åpnes for dette. I norsk erstatningsrett er
regelen at ikke-økonomisk tap ikke har erstatningsrettslig vern med mindre det finnes en
særskilt hjemmel for dette. Det gjør det etter flertallets syn ikke i dette tilfellet.

Mindretallet, forbrukerrepresentanten, mener at luftfartsloven § 10-18, jf.
Montrealkonvensjonen artikkel 17 nr. 2 kan tolkes slik at også ikke-økonomisk skade
omfattes, jf. Walz vs. ClickAir (C-63/09). Mindretallet påpeker også at selv om det i norsk
erstatningsrett i utgangspunktet ikke er grunnlag for erstatning for ikke-økonomisk tap,
inneholder flyretten særlige rettsregler om nettopp dette, jf. EU261 artikkel 7. Innenfor
denne delen av retten er det tradisjon delvis dekning av ikke-økonomisk erstatning,
noe som medfører at tolkningsprinsippene som legges til grunn i Waltz vs. ClickAir også
kan benyttes på luftfartsloven § 10-18, jf. Montrealkonvensjonen artikkel 17 nr. 2 for
tvistesaker etter norsk rett.

I denne konkrete saken mener midlertid mindretallet til at klageren ikke har krav på
dekning av sitt ikke-økonomiske tap. Mindretallet er enig med flertallets konklusjon, men
med en annen begrunnelse.

Nemnda anbefaler etter dette at Widerøe utbetaler standarderstatning 250 euro til
klager, samt refunderer utgift til transport med 524 kroner. Klager gis ikke medhold i sitt
krav om ulempeerstatning. 

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at Widerøe utbetaler standarderstatning 250 euro til
klager, samt refunderer utgift til transport med 524 kroner. Klager gis ikke medhold i sitt
krav om ulempeerstatning.