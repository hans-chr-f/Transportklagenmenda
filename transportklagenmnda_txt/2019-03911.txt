Vedtak i Transportklagenemnda - Fly

Sammendrag

Krav om beklagelse fra flyselskapet, samt fjerning av anklage.

Dato
05.06.2020

Saksnummer
2019-03911

Tjenesteytere
SAS

Klager har i det vesentlige anført

Klager med reisefølge (til sammen to personer) fløy fra Palma til Oslo den 8. juni 2019
med SAS sin flyvning SK4692. 

Klager hevder at han ble uhøflig behandlet av den kabinansatte da de klaget på sen
servering. 

Klager og hans kone har ingen problemer med å forholde seg til mannskapets
instruksjoner vedrørende sikkerhet og oppførsel, men forventer å bli behandlet på en
rettferdig måte.

Klager fikk i ettertid et brev fra SAS' sikkerhetsavdeling, hvor det står at det har blitt
rapportert at passasjerene hadde en ubehagelig og aggressiv oppførsel mot de ansatte
ombord, og at oppførselen ble registrert av flere andre passasjerer ombord.

Klager ønsker at anklagen mot dem strykes og at de får en uforbeholden beklagelse fra
selskapet på vegne av den ansatte.

Tjenesteyterne har i det vesentlige anført
Klager har anført at kabinsjefen ombord opptrådte svært uprofesjonelt med en frekk
tone. Det forklares at kabinsjefen snakket med venner/bekjente i ca. 10 minutter, og at
servering av denne grunn tok unødvendig lang tid. Det bemerkes at klager ikke har noen
forutsetning for å vite hvorfor kabinsjefen stod og pratet med andre passasjerer.

Kabinsjefen har selv skrevet en rapport om hendelsen til SAS sin sikkerhetsavdeling,
der faktum skiller seg markant fra klagers anførsler. Samtalen med "vennene" beskrives
som en samtale med passasjerer som var interessert i hvilke viner som var ombord,
og at dette tok mindre enn fem minutter. Det forklares videre at klager og hans kone
begynte å snakke til han i en svært uhøflig og aggressiv tone. Dette ble også hørt av
andre passasjerer i kabinen.

I SAS sine retningslinjer fremgår det klart at dersom en passasjer oppfører seg på en slik
måte at det skaper ubehag eller forlegenhet for andre passasjerer eller kabinbesetning,
kan selskapet iverksette tiltak som det anser rimelig nødvendig for å forhindre
fortsettelse av slik opptreden, jf. artikkel 13.1. Et slikt tiltak er et brev slik som klager har
mottatt.

Det opplyses imidlertid om at det for klagers del kun er sendt ut et informasjonsbrev der
passasjerene opplyses om at selskapet anser at de reisende ikke har fulgt retningslinjene
for oppførsel ombord selskapets flyvninger. Dette er også understreket i slutten av
brevet. Det er med andre ord ikke nødvendig for klager å foreta seg noe utover det å
følge retningslinjene neste gang de skal ut å fly.

Nemnda bemerker

Partene har fremlagt sine forklaringer for nemnda, og fremstilt hendelsesforløpet svært
ulikt. Nemnda mener saken reiser bevisspørsmål som vanskelig kan klarlegges under
saksbehandlingen i nemnda. 
Saken egner seg derfor ikke for behandling av nemnda.

På grunn av ovennevnte avvises saken, jf. forskrift om klagenemnd for
passasjertransport (transportklagenemndforskriften) § 6-2 bokstav c) og d).

Vedtak

Saken avvises.