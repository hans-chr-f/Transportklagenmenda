Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
30.04.2019

Saksnummer
2018-03773

Tjenesteytere
Ryanair

Klager har i det vesentlige anført

Klager skulle reise med Ryanairs flyvning FR4529 fra Sandefjord - Torp (TRF) til Warszawa
- Modlin (WMI) 27. mai 2018. Flyvningen ble kansellert, og klager har på denne bakgrunn
fremsatt krav om standardkompensasjon i henhold til EU-forordning 261/2004 på 250
euro pr. person, totalt 500 euro for to passasjerer.

Tjenesteyterne har i det vesentlige anført
Ryanairs flyvning FR4529 fra Sandefjord - Torp til Warszawa - Modlin 27. mai 2018
ble forsinket. Forsinkelsen skyldtes restriksjoner fra flyveledertjenesten som følge av
problemer med en brannhydrant ved London - Stansted lufthavn. 

Klager har mottatt refusjon av sine ubenyttede flybilletter. 

Ryanair anfører at de ovennevnte forhold utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
forsinkelsen ikke kunne vært unngått selv om alle rimelige tiltak ble truffet. Selskapet
avviser på dette grunnlag klagers krav om standardkompensasjon.

Nemnda bemerker

Ryanairs flyvning FR4529 fra Sandefjord - Torp til Warszawa - Modlin 27. mai 2018 ble
kansellert. 

Selskapet har opplyst at kanselleringen skyldtes restriksjoner fra flyveledertjenesten
som følge av problemer med en brannhydrant i London. Selskapet har ikke fremlagt
dokumentasjon som underbygger denne påstanden. Trolig beror svaret på en feil, og det
ser ut til at selskapet sikter til en kansellering en annen dato.

Ryanair har derfor ikke godtgjort at kanselleringen skyldtes ekstraordinære forhold som
ikke kunne vært unngått til tross for at alle rimelige tiltak var truffet.

Ryanair må derfor betale standarderstatning til klager med 250 euro pr. person, totalt
500 euro.

Vedtak

Transportklagenemnda - fly anbefaler at Ryanair betaler standarderstatning til klager og
hans reisefølge med 500 euro.