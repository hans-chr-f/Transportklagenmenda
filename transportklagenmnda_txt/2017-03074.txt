Vedtak i Transportklagenemnda
- Kollektivreiser

Sammendrag

Krav om frafall av ilagt gebyr som følge av for sent aktivert billett.

Dato
19.01.2018

Saksnummer
2017-03074

Tjenesteytere
Ruter

Klager har i det vesentlige anført

Klager krever frafall av ilagt gebyr som følge av for sent aktivert billett.

Klager viser til at han ble stoppet i billettkontroll ombord i bussen fra Tonsenhagen,
15. november 2017, og  ilagt gebyr da kontrolløren mente at billetten var aktivert for
sent. Dette hevder klager er feil. Klager understreker videre i sin klage at han reagerer
på kontrollørenes oppførsel mot han, og synes måten de behandlet han på ikke er
akseptabel.

Klager krever derfor at Ruter frafaller kravet om ilagt gebyr.

Tjenesteyterne har i det vesentlige anført
Ruter viser til henvendelse fra klager angående gebyr han ble ilagt på bussen 15.
november 2017. Gebyret ble ilagt fordi klager kjøpte billetten for sent. 

Ruter forholder seg til notatene og rapporten fra kontrollørene i denne saken.
Kontrollørene gikk på bussen ved Tonsenhagen. Sanntiden viser at bussen kjørte derfra
kl. 19:20:14. Klager befant seg allerede da på bussen. Hans billett er kjøpt kl.19:21:49,
altså etter at kontrollørene var kommet ombord og hadde startet kontrollen. Ved bruk av
mobilbillett må billetten være bekreftet før du går ombord i bussen. 

I dette tilfellet er det ingen tvil om at klager har kjøpt sin billett for sent. Hans oppførsel i
selve kontrollen, hvor han truet kontrollørene taler heller ikke i formidlende retning. 

På bakgrunn av overnevnte ser Ruter ingen grunn til å endre standpunkt i denne saken,
og kravet opprettholdes derfor.

Nemnda bemerker

Klager ble ved kontroll på bussen fra Tonsenhagen den 15. november 1027 ilagt gebyr på
det grunnlag at billetten var kjøpt for sent. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 først avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager hevder at han hadde gyldig billett ved kontrollen og at den ikke var aktivert for
sent. 

Nemnda viser til kontrollrapporten hvor det fremgår at kontrollen startet ved
Tonsenhagen. Ruters sanntidssystem viser at avgang fra Tonsenhagen var kl.19.20.14.
Klager var da allerede på bussen og hadde kommet på Kalbakken. Han billett er
registrert bestilt kl. 19.21.46, dvs. etter at  kontrollen startet, og lenge etter at han gikk på
bussen. 

Nemnda kan på denne bakgrunn ikke se at det er grunnlag for å anbefale at gebyret
frafalles. 

Nemnda bemerker for øvrig at det fremgår av kontrollrapporten at det oppsto en spent
situasjon. Nemnda finner ikke sannsynliggjort at kontrollørens atferd var utilbørlig.

Vedtak

Transportklagenemnda Kollektivtransport finner ikke å kunne anbefaler at klager gis
medhold. 

Vedtaket er enstemmig.