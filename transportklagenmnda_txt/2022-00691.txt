Vedtak i Transportklagenemnda - Fly

Sammendrag

Krav om refusjon ny flybillett grunnet feilaktig avbestilt returbillett.

Dato
04.10.2022

Saksnummer
2022-00691

Tjenesteytere
SAS

Klager har i det vesentlige anført

Klager bestilte den 18. september 2021 en tur/retur-billett Oslo-Stavanger med SAS.
Reisen var bestilt med utreise 19. november 2021 kl. 13.10 fra Oslo med avgang SK4025
og retur 20. november 2021 kl. 18.30 fra Stavanger med avgang SK4042. 

På flyplassen på avreisedagen ble det informert om at flyet til Stavanger var forsinket.
Etterhvert ble det ble informert om at flyet var kansellert. Klager ble booket om til et fly
med avgang kl. 20.30.

Det nye utreisetidspunktet ble for sent for klager, idet han skulle rekke felles transport og
en fergeavgang. En av de klager reiste sammen med bestilte derfor ny billett, herunder til
klager, på et Norwegian-fly med avgang kl. 16.15. Deretter ringte klager kl. 15.08 til SAS-
kundeservice og ba om å få utreisebilletten kansellert og refundert. Klager fikk eksplisitt
bekreftet av kundeservice at han beholdt returbilletten, og derfor kun ville få refundert
om lag halve prisen for den opprinnelige billetten. Klager aksepterte naturligvis dette.
Han mottok rett etter samtalen en e-post kl. 15.22 om at returreisen fra Stavanger til
Oslo 20.november 2021 var «confirmed».

Da klager skulle fly tilbake fra Stavanger søndag 20. november 2022 kl. 18.30 på avgang
4042, oppdaget han på flyplassen at han likevel ikke hadde returbillett. Klager ringte
kundeservice som beklaget at de hadde gjort en feil, men likevel krevde at klager
selv bestilte ny billett på den samme avgangen. Ettersom prisen nå var høyere og
kanselleringen skyldtes en feil fra SAS’ side, fikk klager opplyst på telefon at han skulle
sende inn kvitteringen for den nye billetten og få refundert differansen mellom prisen for
ny billett og prisen for opprinnelig returbillett som ikke skulle ha vært refundert. Klager
bestilte derfor ny billett i tillit til dette. Klager skulle ifølge kundeservice få tilsendt en link
for å gjøre dette, men mottok ikke dette. Den 22. november 2021 tok han derfor kontakt
med kundeservice på telefon på nytt. Også denne gangen ble det muntlig bekreftet at
kanselleringen av returbilletten var en feil, og at klager ville får refundert differansen
som nevnt. Klager fikk tilsendt en link for å kreve tilbakebetaling av differansen. Klager
sendte krav om tilbakebetaling gjennom SAS’ nettløsning den 22. november 2021, og la
ved bilag. Dagen etter mottok han svar om at billetten var blitt refundert fullt ut. Svaret
ga naturligvis ikke mening, noe klager redegjorde for i en e-post samme dag. 

Klager ringte også SAS onsdag 24. november 2021. Kundebehandleren bekreftet i
samtalen, igjen,  at det var skjedd en feil da returbilletten til klager var blitt kansellert .
Det ble videre bekreftet at klager hadde krav på tilbakebetaling av mellomlegget.
Kundebehandleren opplyste likevel at det ikke var noe annet han kunne gjøre enn å
henvise klager til å opprette en ny klage på SAS’ hjemmesider og at han fikk håpe på at
en ny saksbehandler ville vurdere kravene annerledes. Klager aksepterte naturligvis ikke
dette, og etter en stund brøt en annen person inn i samtalen. Den nye personen hadde
tydeligvis en lederrolle. Han ba klager om å sende begge kravene til en ny e-postadresse
for behandling. Klager gjorde dette. Han la også ved kontoinformasjon for utbetaling.
Klager hørte deretter ingenting og purret gjentatte ganger. 

Den 20. januar 2022 sendte klager et utkast til forliksklage til SAS. I etterkant av dette
ble han bedt om nok en gang å sende kontoopplysninger til SAS, noe han sendte inn,
men deretter ikke hørte noe mer. Klager har derfor kontaktet Transportklagenemnda.
Returbilletten 20. november 2021 ble feilaktig kansellert av SAS. Merkostnaden ved
å måtte bestille ny billett er SAS ansvarlig for å dekke. Klager fikk refundert hele den
opprinnelige billetten med 1 798 kroner. Han antar det riktige skulle vært halvparten,
det vil si 899 kroner. Den nye billetten kostet 2 199 kroner. Differansen på 1 300 kroner
kreves dekket av SAS.

Klager nevner for øvrig at han parallelt med denne saken også krevde
standardkompensasjon etter EØS-reglene for den kansellerte avgangen fra Oslo dagen
i forveien gjennom SAS’ nettløsning for dette. Den 22. november 2021 avslo SAS kravet
om kompensasjon under henvisning til at kanselleringen skyldtes vanskelige værforhold.
Dette var en åpenbart uriktig forklaring, idet flere fly fra både SAS og Norwegian hadde
tatt av fra Gardermoen mot Stavanger i tidsrommet mellom opprinnelig avgangstid på
klagers flight og det tidspunkt klager selv fløy med ny billett på Norwegian. I etterkant av
at klager sendte SAS utkast til forliksklage har han imidlertid fått ubetalt dette beløpet.

Tjenesteyterne har i det vesentlige anført
SAS har ikke fremmet tilsvar til Transportklagenemnda. Til klager direkte har SAS svart at
billetten er fullt ut refundert.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. SAS har tross
oppfordring ikke avgitt uttalelse til nemnda.

Nemnda behandler først klagers rettigheter knyttet til utreisen.

Klagers utreise ble forsinket, og han omrutet seg selv som følge av at SAS' tilbud
til omruting ikke var godt nok for ham. Som følge av forsinkelsen på utreisen, med
planlagt avgang 1310 tilbød SAS ham omruting med SAS kl 2030. SAS har ikke svart
nemnda. Dersom klager ikke har fått tilstrekkelig informasjon om at han også har rett til
omruting med andre selskaper, anbefaler nemnda at en eventuell merkostnad knyttet
til utreisebilletten med Norwegian dekkes av SAS. SAS har refundert klagers opprinnelig
billett, slik at det evt er mellomlegget som skal refunderes.

Nemnda bemerker for ordens skyld at klager har fått utbetalt standarderstatning som
følge av forsinkelsen på utreisen.

Nemnda går deretter over til å behandle klagers krav knyttet til returreisen. 

Nemndas flertall - lederen og bransjerepresentantene - mener at klager ikke er nektet
ombordstigning slik dette er regulert i EU-forordning 261/2004 artikkel 2 bokstav j). Selv
om klager opplevde plunder og heft knyttet til sin returbillett så fikk han faktisk reise
med det samme flyet, slik at det ikke er naturlig å betrakte dette som en situasjon som
gir ham rett til standardkompensasjon for returen.

Mindretallet, forbrukerrepresentantene, er av den oppfatning at klager også har rett på
standarderstatning for nektet ombordstigning på returreisen, jf. art 4 tredje ledd, jf. art
7. Mindretallet viser til e-post sendt fra selskapet til klager kl. 15.22 på utreisedagen hvor
det fremgikk at klager fremdeles hadde en bekreftet reservasjon på returreisen. Dette
må være avgjørende for at det foreligger en «nektet ombordstigning» i forordningens
forstand, jf. art. 2 j), jf. art. 3 andre ledd a), da selskapet likevel hadde foretatt en endring
slik at klager ikke hadde en aktiv booking. Videre kan det faktum at klager selv klarte å
bestille nye billetter på den samme flyvningen slik at han ikke kom forsinket fram, ikke
føre til at standarderstatningen skal reduseres eller falle bort. Dette ville kunne stilt seg
annerledes, dersom selskapet umiddelbart hadde erkjent ansvar og selv sørget for å
booke klager inn på den samme flyvningen.

Nemda konkluderer i tråd med flertallets oppfatning med at klager ikke har rett på
standarderstatning for returreisen.

Nemnda mener at flyselskapet er ansvarlig for klagers tilleggsutgifter til ny returbillett
på grunnlag av uaktsomhet. SAS forsikret klager om at returen var "confirmed". Nemnda
mener klager derfor med rette kunne forstå det som at han hadde bekreftet booking
for returreisen. Klager har lidt et økonomisk tap i form av merutgifter til ny hjemreise
fordi han måtte bestille ny og dyrere billett, og SAS er ansvarlig for merutgiften knyttet til
dette. 

Samlet mener nemnda at SAS er ansvarlig for klagers merutgifter knyttet til både utreise
og retur. Klager skal imidlertid ikke reise gratis, og det skal derfor gjøres fradrag for
allerede refundert beløp i den opprinnelige bookingen, slik at det er klagers mellomlegg/
merkostnad klager skal ha dekket.

Nemnda anbefaler at SAS dekker klagers merkostnader

Vedtak

Transportklagenemnda anbefaler at SAS refunderer klagers merutgifter.