Vedtak i Transportklagenemnda - Fly

Sammendrag

Krav om refusjon av ny billett.

Dato
31.10.2016

Saksnummer
1404/15F

Tjenesteyter
Finnair

Klager har i det vesentlige anført:

Klager bestilte fly tur / retur Oslo til Brisbane 18. september til 10. oktober 2015.

Klager ble forhindret til å benytte seg av utreisen. Beskjed ble gitt til Kilroy hvor klager
bestilte sine billetter at han ikke kunne gjennomføre utreisen, og tilbakemeldingen var klar
at returbilletten ville bli kansellert. Dette var overraskende for klager. Klager har også vært
i kontakt med Finnair hvor han fikk samme tilbakemelding. Klager får feil på Kilroy sine
nettsider angående billettregler og dette medfører at billettreglene som er spesifikke for
reisen ikke er tilgjengelig for kunden. Det fremgår ikke at returreisen blir kansellert om man
ikke benytter utreisen.

Klager krever refundert kroner 9&nbsp;270 for kjøp av ny billett.

Det vises for øvrig til klagers brev.

Finnair har i det vesentlige anført:

Klager har kjøpt billett på Kilroy sin nettside. Billetten som er kjøpt er en lavprisbillett og
har strenge regler og ingen mulighet til å endre eller refundere etter at den er betalt. Dette
skal fremkomme på Kilroy sine nettsider når bookingen blir gjort. Finnair viser til Kilroy sin
informasjon på «Standard ticket - endring av reisedatoer» og «Flybillettenes regler».

Finnair har refundert skatter på den ubrukte billetten.

Finnair kan ikke imøtekomme klagers krav. Om klager har betalt den nye billetten selv og det
er en Finnair billett så kan de vurdere å gi et gavekort som tegn på godvilje.

Kilroy har i det vesentlige anført:

Klager har blitt korrekt informert om at der ikke er mulig å kun bruke returbilletten på sin
reise. Den reisende må fly i den rekkefølge som billetten sier og møter man ikke opp for
utreisen så blir hjemreisen kansellert. Dette er standard prosedyre som håndheves av
flyselskapene og er utenfor Kilroy sin kontroll.

Kilroy bemerker at det ikke er mulig å endre en returbillett til en enveisbillett.

Kilroy kan ikke imøtekomme klagers krav.

Nemnda bemerker:

Det er ikke uvanlig at flyselskap selger tur/retur reiser rimeligere enn to enveisbilletter. Ofte vil
en enveisbillett være dyrere enn en tur/retur billett. Det ville gi passasjeren en urimelig fordel
om man i et slikt tilfelle kunne benytte seg kun av returen.

Klager kjøpte reisen gjennom Killroy som er en agent som bl.a. selger flybilletter med
forskjellige selskap. For flygningen gjelder det aktuelle flyselskaps vilkår. Det fremgår av
Finnairs generelle vilkår pkt. 3.3.6 at hvis man ikke møter opp til en flygning kan returreisen bli
avbestilt.

Nemnda har i tidligere saker uttalt at det vil være et urimelig vilkår om manglende oppmøte
på utreisen automatisk skulle føre til kansellering av returreisen. Etter nemndas vurdering, vil
imidlertid flyselskapet ha anledning til å kreve en eventuell prisdifferanse mellom opprinnelig
pris for strekningen (returreisen) og prisen for enveisbillett for samme strekning på det
opprinnelige bestillingstidspunktet.

Klager kjøpte ny billett til 9&nbsp;270 kroner med et annet selskap. Dersom denne prisen er
høyere enn differansen mellom opprinnelig pris for strekningen og prisen for enveisbillett på
strekningen på bestillingstidspunktet, anbefaler nemnda at Finnair erstatter differansen.

Nemnda bemerker avslutningsvis til klagers henvisning til nemndas tidligere vedtak 346/12F
at nemnda har endret sin praksis etter at tilvarende sak er behandlet av domstolene,
jf.eksempelvis sak 324/15F.

Vedtak:

Transportklagenemnda-fly anbefaler at Finnair erstatter en eventuell differanse i klagers
disfavør mellom kroner 9&nbsp;270 og det klager skulle ha betalt ved omregning av prisen for
den opprinnelige billetten.

Vedtaket var enstemmig.