Vedtak i Transportklagenemnda - Fly

Sammendrag

Rettigheter ved forsinkelse.

Dato
20.01.2010

Saksnummer
189/09F

Tjenesteyter
SAS

Rettigheter ved forsinkelse.

Klager har i det vesentlige anført:

Da klager; i en gruppe på 6, returnere fra USA ble de forsinket slik at de ikke rakk sin
videreforbindelse fra København til Norge, dette medførte 5 timers venting i København og
dette skapte en del problemer for reisefølget.

De reisende fikk ikke skriftlig informasjon om hva de hadde rett på, kun en verdikupong på
DKK 100. Klager returnerte disse ubrukt til SAS.

SAS var lite hjelpsomme ved ombookingen. Klagerne ba om at gruppen på seks personer
kunne skille lag så ikke alle ble nødt til å sitte på Kastrup i de timene.

SAS har ikke vært imøtekommende i det hele tatt, men avsluttet saken med å kompensere
reisefølget med kr 100 per person.

Det mest prinsipielle for klager nå, er at SAS Norge må endre på nettsidene sine om hva de
reisende har krav på, eller at de må leve etter dette.

Det vises for øvrig til klagers brev.

SAS har i det vesentlige anført:

SAS viser til at da passasjerene skulle fly hjem fra Washington til København  17. april med
SK0926 ble flyavgangen forsinket med 1 time og 44 minutter grunnet tekniske problemer

SAS viser til at ved forsinkelse har passasjerene ifølge EU forordningen 261/2004 krav på å bli
overført til neste avgang med ledige plasser, samt et tilskudd til mat / snacks og noe å drikke.
Man har ikke krav på noen økonomisk kompensasjon.

Før landing på Kastrup, ble det servert et måltid om bord i flyet.

Denne gruppen ble overført til første ledige avgang kl 14.15 som er 4,5 timer senere enn
opprinnelig oppsatt, og de fikk utdelt DKK 100 (NOK 118) hver. Og i etterkant NOK 100 pr
person.

SAS viser til at når det gjelder opplysninger om passasjerenes rettigheter, henger det plakater
om det på flyplassen ved SAS billettkontorer, ved skrankene og i Lounger somt SAS nettsider.

SAS kan ikke se annet enn at de har utført sine forpliktelser i henhold til sine serviceløfter og
EU forordningen 261/2004.

Nemnda bemerker:

Når et flyselskap med rimelighet forventer at en flygning vil bli forsinket i henhold til planlagt
avgang med to timer eller mer for alle flygninger under 1500 km, skal selskapet tilby
måltider og forfriskninger som står i rimelig forhold til ventetiden samt tilby dekning av to
telefonsamtaler, telex- eller telefonsbeskjeder, eller e-postmeldinger.

Flyselskapet plikter å informere passasjerene om deres rettigheter. Selskapet skal sikre at
det ved innsjekkingsskranken, godt synlig for passasjerene, finnes en tydelig melding med
følgende ordlyd: «Dersom du nektes ombordstigning eller din flyging er innstilt eller forsinket
i minst to timer, kan du få et eksemplar av bestemmelsene om dine rettigheter, særlig med
hensyn til erstatning og assistanse, ved innsjekkingsskranken eller utgangen til flyet», jfr
artikkel 14.

Flyselskapet plikter å gi alle passasjerer som berøres av en forsinkelse på minst to timer,
en skriftlig melding om bestemmelsene om erstatning og assistanse i henhold til EU
forordningen. Passasjerene skal også få detaljerte skriftlige opplysninger om hvordan de kan
komme i kontakt med det nasjonale organ som behandler slike saker.

På bakgrunn av de foreliggende opplysninger synes det som om passasjerene ikke ble gitt
en skriftlig melding om sine rettigheter. Det burde de ha fått. Den øvrige informasjon synes å
være i overensstemmelse med forordningens krav.

Klagerne fikk en matkupong på 100 DK. Nemnda er enig med klagerne i at det ikke var
tilstrekkelig. SAS har i ettertid utbetalt kr 100, slik at samlet utbetaling utgjør om lag 220 NOK.
Nemnda finner etter omstendighetene ikke grunnlag for å anbefale utbetaling ut over dette.
At klagerne valgte ikke å benytte matkupongene, var klagernes eget valg.

For så vidt gjelder ombookingen til Oslo, har nemnda ikke tilstrekkelige opplysninger om
tilgjengelige avganger og ledige plasser på disse. Dersom det var enkelte ledige plasser
tilgjengelig på en tidligere avgang, og klagerne ønsket å splitte opp, burde de vært gitt
mulighet til det.

Nemnda bemerker avslutningsvis at det ikke tilligger nemnda å vurdere den informasjon SAS
gir på sine nettsider om hva de reisende har krav på ved forsinkelser m.v.

Nemnda finner etter dette ikke å kunne anbefale at klager gis medhold.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, leder

Elise Korsvik, Forbrukerrådet

Sverre Åril, Forbrukerombudet

Vibeke Krogh Erikstad, Norwegian Air Shuttle ASA

Anniken Wallin, Austrian Airlines