Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
21.08.2018

Saksnummer
2018-00064

Tjenesteytere
Norwegian

Klager har i det vesentlige anført

Klager skulle reise med Norwegians flyvning D85339 fra Trondheim (TRD) til Alicante
(ALC) 10. oktober 2017 kl. 20:25. Flyvningen ble kansellert, og klager har på dette
grunnlag fremsatt krav om standardkompensasjon i henhold til EU-forordning 261/2004
på 400 euro pr. person, totalt 800 euro for to passasjerer.

Tjenesteyterne har i det vesentlige anført
Norwegians flyvning D85339 fra Trondheim til Alicante 10. oktober 2017 ble kansellert
på grunn av restriksjoner i luftrommet over Frankrike, innført av franske flyveledere. Det
var streik fra 9. oktober 2017 kl. 19:00 lokal tid til 11. oktober 2017. Dette påvirket mange
avganger til/fra Frankrike og flyvninger over fransk luftrom. 

Passasjerene ble tilbudt forpleining, og ble booket om til D88559 neste morgen. 

Norwegian har ingen kontroll over tillatelser eller restriksjoner i luftrommet, og kan
derfor på ingen måte ansvarliggjøres når flyvninger forsinkes på grunn av begrenset
kontroll over luftrom eller flyplass. 

Selskapet anfører at streik blant franske flyveledere utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at kanselleringen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav om standardkompensasjon.

Nemnda bemerker

Norwegians flyvning D85339 fra Trondheim til Alicante 10. oktober 2017 ble kansellert. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

EU-forordningen nevner i sin fortale at streik kan være et eksempel på en ekstraordinær
omstendighet som medfører at flyselskapets forpliktelser bør være begrenset eller
bortfalle. Forordningen sier imidlertid ikke at enhver streik som rammer flyselskapets
drift må anses å ligge utenfor dettes kontroll. 

Nemnda er av den oppfatning at streik hos tredjemann, for eksempel streik blant
flyveledere eller flyplassansatte, i utgangspunktet faller utenfor flyselskapets
ansvarsområde. Forsinkelse eller kansellering som følge av slik streik gir etter nemndas
oppfatning i utgangspunktet ikke rett til erstatning etter EU-forordningen. 

Norwegian har godtgjort at kanselleringen skyldtes ekstraordinære omstendigheter.
Nemnda legger videre til grunn at forsinkelsen ikke kunne vært unngått selv om
alle rimelige tiltak ble truffet. Klager ble booket om til ny flyvning neste morgen, et
omrutingstilbud som nemnda anser som tilstrekkelig i denne saken. Kanselleringen
gir etter dette ikke rett til standarderstatning, og nemnda anbefaler ikke at klager gis
medhold i sitt krav.

Vedtak

Transportklagenemnda - fly anbefaler ikke at klager gis medhold.