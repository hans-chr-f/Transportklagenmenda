Vedtak i Transportklagenemnda - Fly

Sammendrag

Krav om erstatning for nektet sending av spesialbagasje. Våpenkoffert.

Dato
19.12.2019

Saksnummer
2019-02719

Tjenesteytere
Norwegian Air Shuttle

Klager har i det vesentlige anført

Klager skulle reise med Norwegians flyvning DY310 fra Oslo lufthavn (OSL) til Kirkenes
(KKN) 3. januar 2019. Han hadde også videre reise med Widerøe til Vadsø samme dag.
Før reisen hadde klager tatt kontakt med flyselskapet pr. telefon, da han skulle reise med
våpen. Klager var klar over at det kunne være komplisert å reise med våpen, og dette var
årsaken til at han kontaktet kundeservice før avreise. 

Norwegians kundeservice på telefon bekreftet at han kunne sjekke inn våpenet i
våpenbag. Den 2. januar kontaktet han Norwegian, og etter at han hadde fått bekreftet
selskapets regler for å sende våpen som innsjekket bagasje, bestilte han dette hos
reisebyrået. 

På flyplassen fikk klager imidlertid en annen beskjed. Det var ifølge selskapets
personale ikke lov å reise med våpen med mindre klager reiste militært, eller reiste med
våpenkoffert. Klager har vist til at han tidligere har reist med våpenbag med SAS uten at
dette har skapt problemer. Klager kunne ikke reise med flyvningen, og måtte kjøpe nye
flybilletter med SAS. På bakgrunn av dette pådro han seg kostnader til ny flyreise (kroner
3 528), transport tur-retur Oslo lufthavn (kroner 202) og kost og losji (kroner 788), som
han har krevd erstattet av Norwegian.

Tjenesteyterne har i det vesentlige anført
Passasjeren ble nektet å sjekke inn sitt våpen som spesialbagasje på Norwegians
flyvning DY310 fra Oslo til Kirkenes (og videre til Vadsø med Widerøe) 3. januar 2019.
Ved bestilling av flybilletter med Norwegian må passasjerene bekrefte at de har lest
selskapets befordringsvilkår, herunder reglene for spesialbagasje. På nettsidene finnes
det også informasjon om transport av våpen. 

Det er tillatt å reise med våpen og ammunisjon som brukes til jakt eller konkurranser.
Det er imidlertid visse begrensninger: 
• Våpen og ammunisjon må rapporteres i innsjekkingsskranken. 
• Passasjeren må bære gyldig legitimasjon og våpentillatelse. 
• Våpenet må være pakket i hard, låst emballasje. 
• Dersom mulig, skal en vital del av våpenet fjernes, slik at det ikke kan brukes. Delene
kan transporteres nedlåst i samme våpenkoffert. 
• Det er tillatt å medbringe inntil fem kilo ammunisjon. Ammunisjonen må også være
nedlåst under reisen. 

Norwegian anser at reglene var tilstrekkelig tydelige på selskapets hjemmesider og har
på dette grunnlag avvist klagers krav.

Nemnda bemerker

På Norwegians nettsider fremgår vilkårene om frakt av våpen på en tydelig måte. Hva
klager fikk oppgitt i telefonsamtalen med Norwegians kundeservice i denne forbindelse,
er uklart.  Det er et bevisspørsmål som vanskelig kan klarlegges under saksbehandlingen
i nemnda. Saken avvises derfor, jf. forskrift om klagenemnd for passasjertransport § 6-2
bokstav d.

Vedtak

Saken avvises.