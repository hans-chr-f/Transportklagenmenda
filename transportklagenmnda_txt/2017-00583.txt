Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
15.12.2017

Saksnummer
2017-00583

Tjenesteytere
Widerøe

Klager har i det vesentlige anført

Klageren skulle reise fra Leknes til Bodø den 13. februar 2017 kl 06.10 med WF827. Fra
Bodø skulle klageren videre på separat billett til Gdansk via Oslo. Avgangen fra Leknes
ble kansellert slik at klageren mistet sin videreforbindelse. Hun måtte kjøpe ny billett til
kroner 1 059.

Klageren mener at sykdom blant crew ikke er å anse som ekstraordinære
omstendigheter, men forhold knyttet til normal drift av flyselskapet. 

Klageren krever standarderstatning 250 euro, samt refusjon av ny billett kroner 1 059.

Tjenesteyterne har i det vesentlige anført
WF827 ble kansellert som følge av sykdom blant crewet, det vises til fremlagt
dokumentasjon. Kl 01.45 den 13. februar mottok Widerøe melding om sykdom hos
et crewmedlem. Det var da allerede rapportert om fem sykdomstilfeller blant første
offiserene, samt syv sykdomstilfeller blant kapteinene, det var derfor ingen igjen på
stand-by listene. Det er heller ikke tillatt å kontakte crew som ikke står på stand-by listen
etter kl 22.00. 

Ved kansellering kan passasjeren enten velge å avbryte reisen mot full refusjon, eller
ombooking. Klageren valgte sistnevnte. 

Hendelsen er ikke kompensasjonsberettiget i henhold til EU-forordning 261/2004 da
årsaken var ekstraordinære omstendigheter utenfor Widerøes kontroll.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artikkel 5 og 7.

Sykdom blant besetningen kan være en ekstraordinær omstendighet i forordningens
forstand. Sykdom oppstår rett nok fra tid til annen. Flyselskapet må derfor være
forberedt og ha en beredskapsplan for håndtering av påregnelig sykdom. Sykdom kan
likevel oppstå så plutselig eller i et slikt omfang at flyselskapet ikke har mulighet til å
unngå innstilling av en eller flere avganger. Dette må vurderes konkret.

Flertallet - lederen og flyselskapenes representanter - mener at Widerøe har godtgjort
at kanselleringen skyldtes en ekstraordinær omstendighet som ikke kunne vært unngått
selv om alle rimelige tiltak var truffet:

Widerøe har fremlagt en logg som viser at kanselleringen skyldtes mangel på crew.
Nemnda betviler ikke opplysningene om de rapporterte sykdomstilfellene per kl 0145
13.02.2017. Nemnda betviler heller ikke at det ikke var noen igjen på stand-by listene på
dette tidspunktet og at fristen for å kontakte crew som ikke sto på stand-by listen, var
utløpt.  Kanselleringen var da heller ikke til å unngå.  

Klageren har etter dette ikke rett til standarderstatning.

Mindretallet - forbrukernes representanter - kan ikke se at selskapet har dokumentert
at det forelå sykefravær utover det normale og har heller ikke informert om
hvilken beredskapsplan de hadde. Mindretallet kan derfor ikke se at selskapet har
sannsynliggjort at det forelå ekstraordinære omstendigheter som følge av sykdom eller
at kanselleringen ikke kunne vært unngått. Mindretallet mener derfor at klageren har
krav på standarderstatning. 

Klager har i tillegg fremsatt krav om erstatning for kjøp av nye tilslutningsbilletter fra
Bodø til Gdansk. Etter nemndas praksis er flyselskap ansvarlige for påregnelig tap
som følge av ruteendringer/kanselleringer enten selskapene har forsøkt å begrense
dette ansvaret i vilkårene sine eller ikke, jf FLYKN-2012-232, FLYKN-2015-1171 og
FLYKN-2016-627. I dette tilfellet måtte klager kjøpe nye tilslutningsbilleter som følge av
kanselleringen. Etter mindretallets syn er dette et påregnelig tap som selskapet må være
ansvarlig for å dekke.

Vedtak

Transportklagenemnda -fly anbefaler ikke at klageren gis medhold.