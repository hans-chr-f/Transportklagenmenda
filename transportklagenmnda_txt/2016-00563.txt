Vedtak i Transportklagenemnda - Fly

Sammendrag

Krav om refusjon av utgifter grunnet forsinkelse.

Dato
14.03.2017

Saksnummer
2016-00563

Tjenesteytere
Ethiopian Airlines

Klager har i det vesentlige anført

Klager skulle reise fra Johannesburg til Oslo via Addis Abeba og Arlanda Stockholm
den 30. desember 2015. Flight ET714 fra Addis Abeba til Stockholm ble forsinket slik
at klager mistet sin videreforbindelse til Oslo. Da klager ankom Arlanda 31. desember,
nyttårsaften, var det få ledige avganger. Klager ble rådet til å skaffe seg alternativ
transport. Det vises til fremlagt skriv fra Ethiopian utstedt på Arlanda.

Tjenesteyterne har i det vesentlige anført
Ethiopian har ikke avgitt uttalelse til nemnda. Til klager har Ethiopian via selskapets agent
på Arlanda i det vesentlige anført:

ET714 ble forsinket som følge av teknisk feil slik at passasjeren mistet sin
videreforbindelse til Oslo. Grunnet nyttårsaften er det svært begrenset trafikk på
strekningen. Passasjerer bes derfor skaffe alternativ transport på egen regning. Dette vil
bli refundert av selskapet i ettertid.

Nemnda bemerker

Klageren og hans reisefølge (til sammen 6 personer) hadde gjennomgående billetter fra
Johannesburg til Oslo via Addis Abeba og Stockholm, og kom mer enn 3 timer forsinket
frem til det endelige bestemmelsesstedet, Oslo. I følge flyselskapet Ethiopian oppsto
forsinkelsen etter teknisk feil i Addis Abeba. 

Forsinkelse som medfører at passasjerene kommer mer enn 3 timer forsinket frem til
det endelige bestemmelsesstedet, gir rett til standarderstatning med mindre flyselskapet
godtgjør at forsinkelsen skyldtes ekstraordinære omstendigheter som ikke kunne vært
unngått selv om alle rimelige tiltak var truffet, jf EU-forordning 261 / 2004 artikkel 5 og 7. 

Nemnda finner det ikke nødvendig å ta stilling til om forsinkelsen skyldtes en
ekstraordinær omstendighet i dette tilfellet, ettersom standarderstatning er utelukket på
annet grunnlag:

Et ikke-europeisk flyselskap vil nemlig ikke være ansvarlig etter forordningen for
flygninger fra en tredjestat til en medlemsstat, jf artikkel 3 nr 1 bokstav b). Det er tilfellet
her.  

Flyselskapet Ethiopian har i stedet forpliktet seg på avtalerettslig grunnlag til å dekke
utgiftene til alternativ transport til Oslo. 

Det er lagt frem dokumentasjon som viser at klageren betalte SEK 5 665 for leie av bil til
transporten fra Stockholm til Oslo. Nemnda anbefaler at flyselskapet står ved sitt tilbud
om å dekke denne utgiften.

Vedtak

Transportklagenemnda - fly anbefaler at flyselskapet Ethiopian betaler  for alternativ
reisemåte med SEK 5 665 i henhold til sitt eget tilbud.