Vedtak i Transportklagenemnda
- Kollektivreiser

Sammendrag

Ilagt gebyr for manglende billett.

Dato
23.01.2017

Saksnummer
2016-00026

Tjenesteytere
Skyss

Klager har i det vesentlige anført

Den 10. august 2016 skulle klager ta fergen fra Breistein Fergekai til Åsane terminal
for videre transport. Ifølge klager var det kun mulig å betale enten ved bruk av
app på smarttelefon eller med kontanter, ikke med kort. Klager hadde til hensikt å
betale ved overgang på Åsane terminal. På bakgrunn av begrensede tilgjengelige
betalingsmuligheter krever klager at tilleggsgebyret frafalles.

Tjenesteyterne har i det vesentlige anført
Denne saken dreier seg om en kunde som ikke kjøpte billett ved påstigning. I følge henne
så hadde hun ikke kontanter, og hadde derfor til hensikt å kjøpe billett da hun kom til
Åsane terminal (hvor det finnes billettautomater). Skyss har ikke noe ønske om å mistro
kundene sine, men verken Skyss eller billettkontrollørene kan vurdere de reisendes
intensjoner og se forskjell på hvem som har gode intensjoner og hvem som har planlagt
å snike, og viser til sine transportvedtekter hvor det står: 

"Den reisande skal løyse billett før eller ved påstiging, og er sjølv ansvarleg for å inneha
gyldig billett under heile reisa. Det er den reisandes ansvar å ha tilgjengelig aksepterte
betalingsmidlar ved kjøp av billett."

Det anføres dermed fra tjenesteyters side at det ikke foreligger omstendigheter som
tilsier at kravet skal frafalles.

Nemnda bemerker

Nemnda legger til grunn at klager ikke hadde kjøpt billett på fergen fra Breistein Fergekai
til Åsane terminal. Hun har opplyst at hun verken hadde kontanter eller smarttelefon  og
at det kun var mulig å betale ved bruk av mobilapp eller med kontanter, ikke med kort.

Hun hadde til hensikt å betale før videre reise fra Åsane terminal hvor det kunne betales
med kort.  

Av transportvilkårene til Skyss § 3 fremgår følgende: 

"Rett til transport får ein ved å inneha gyldig billett og eventuell dokumentasjon ved
krav på rabatt i samsvar med gjeldande «Reglement for prisar og rabattordningar».
Dette reglementet er tilgjengeleg på nettstaden skyss.no og på Skyss kundesenter.
Den reisande skal løyse billett før eller ved påstiging, og er sjølv ansvarleg for å inneha
gyldig billett under heile reisa. Det er den reisandes ansvar å ha tilgjengeleg aksepterte
betalingsmidlar ved kjøp av billett...."

Nemnda viser til at det fremgår klart at det er det den reisendes ansvar å ha tilgjengelig
betalingsmiddel.

Nemnda bemerker for øvrig at det ikke er noe som tyder på at klager tok opp
betalingsvanskene ved påstigning. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold. 

Vedtaket er enstemmig.