Vedtak i Transportklagenemnda
- Kollektivreiser

Sammendrag

Krav om frafall av gebyr

Dato
19.09.2022

Saksnummer
2022-00871

Tjenesteytere
Vestfold Kollektivtrafikk (VTK)

Klager har i det vesentlige anført

Klager forklarer at han tok buss fra Heimdal i Tønsberg kommune. Klager forklarer
at han kom frem til sjåføren, men adgangen var sperret av med tau på grunn av nye
restriksjoner. Det var derfor ikke mulig å få stempel. Klager anfører at reisekortet hans
var gyldig og at han hadde kr. 250 på kortet.

Da klager ble møtt av kontrollørene sa de at kortet hans ikke var stemplet. Klager
forklarte dem at det ikke var mulig for han å stemple kortet fordi adgangen var sperret.
Klager presiserer at kortet hans var gyldig og anfører at det var ingen forklaring på
bussen om hvordan dette skulle fungere. Klager anfører at sjåføren ikke sa noe om at
han ikke kunne få stemplet reisekortet sitt. 

Klager legger til at han var veldig sliten denne dagen. Klager kontaktet kundeservice, men
det eneste han fikk var kr. 1000 i rabatt på gebyret. Klager opplever å ha blitt behandlet
dårlig i denne saken. 

Klager krever frafall av gebyret.

Tjenesteyterne har i det vesentlige anført
I forbindelse med covid-19 har fordørene i bussene vært stengt og betaling av billett
måtte gjøres før påstigning. Det var ikke mulig å benytte reisekort med reisepenger da
sjåfør ikke kunne trekke reisepenger fra reisekortet og klager har derfor reist uten gyldig
billett.

Informasjon om stengte fordører og betaling før påstigning har vært informert om bredt
i media og i egne kanaler samt om bord på bussene.

Vi endret straffetakst fra kr. 2000 som ble ilagt av innleide vektere til kr. 1000. Vi utsatte
også etter ønske fra den reisende betalingsfristen. I utgangspunktet skal straffetakst
betales innen 14 dager uavhengig av innsendt klage.

Vestfold og Telemark fylkeskommune opprettholder gebyret.

Nemnda bemerker

Klager ble ilagt gebyr 30. desember 2021 fordi han ikke kunne fremvise gyldig billett
under billettkontrollen. 

Det fremgår av reisevilkårene for buss og ferge i Vestfold og Telemark at den reisende er
selv ansvarlig for å ha gyldig billett når man reiser og uten gyldig billett vil den reisende få
gebyr i en billettkontroll.

Klager kunne ikke fremvise gyldig billett under billettkontrollen, så vilkårene for å ilegge
gebyr var således til stede. 

Klager har blant annet anført at han hadde penger på reisekortet, men fikk ikke stemplet
kortet ombord i bussen fordi adgangen til maskinen var stengt. Klager har anført at det
ikke var noen forklaring på dette i bussen. 

Nemnda bemerker at det er den reisende selv som har ansvaret for å sørge for ha gyldig
billett ved bruk av offentlig transport.

Nemnda er kjent med at det som følge av covid-19 pandemien har vært visse
restriksjoner når det gjelder billettkjøp. Nemnda viser til at det er den reisendes ansvar
å sette seg inn i billettsystemer og betalingsmåter. Nemnda viser videre til at løsningen
med avstengt område med terminal foran i bussen hadde vært innført siden 2020, og må
anses allment kjent. 

Nemnda finner ikke å kunne anbefale at gebyret frafalles.

Vedtak

Transportklagenemnda finner ikke å kunne anbefale at klager gis medhold.