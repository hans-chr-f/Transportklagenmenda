Vedtak i Transportklagenemnda - Fly

Sammendrag

Krav om refusjon av differansen mellom originale
FLYR-billetter og nye SAS-billetter (NOK 3056).

Dato
23.02.2022

Saksnummer
2021-01336

Tjenesteytere
Flyr

Klager har i det vesentlige anført

Klager med reisefølge hadde planlagt å reise fra Oslo til Bergen med avreise 19.
september 2021 kl. 10.25 med påfølgende retur samme dag kl. 20.50. Formålet med
reisen var en konfirmasjon i Asker / Bærum den dagen, med start kl. 15.00. 

Den 31. august mottok klager varsel om endret tidspunkt for utreise og hjemreise.
Utreisen forskyves bakover og hjemreisen forskyves fremover. Forskyvningen av
hjemreisen fører til at hele formålet med reisen ikke kan gjennomføres. Hjemreisen
endres til kl. 18.00, noe som gjør at klagers deltakelse i konfirmasjonen i beste fall hadde
vært minimal. 

Klager mener at dette er et avtalebrudd fra Flyr sin side, som medførte at klager måtte
bestille nye billetter med SAS. 

Klager krever at Flyr dekker differansen mellom den originale billetten med Flyr og den
nye flybilletten med SAS, totalt 3 056 kroner.

Tjenesteyterne har i det vesentlige anført
Som nevnt i endringmelding sendt til klager 31. august 2021 er Flyrs viktigste prioritet å
kunne frakte selskapets gjester til avtalt reisemål til avtalt tid. 

I dette tilfellet, og som informert i endringsmeldingen, fikk Flyr en forsinket leveranse på
nytt fly, noe som resulterte i at selskapet var nødt til å endre på ruteprogrammet. 

Denne reisen var en av de berørte og selskapet beklager for denne opplevelsen. Flyr
reagerte på denne forsinkelsen så raskt som selskapet fikk den bekreftet, slik at berørte
reisende kunne få informasjon så raskt som mulig. 

Flyr mener til tross for dette at selskapet har oppfylt sine plikter ovenfor passasjeren, da
informasjon om endring ble gtt mer enn 15 dager før avreise. 

31. august 2021. 
Flyr varslet om endring 19. dager før avreise på innklaget reise, sammen med
informasjon om omruting og rettighet til å avbestille med full refusjon.  Klager ble
omrutet til nærmeste avgang samme dag, men har også hatt mulighet til å endre til en
annen tid eller dato dersom det var ønskelig. 

Avgangen endres fra: 19.09.2021, kl. 2050 - kl. 2145
(FS126)
Avgangen endres til: 19.09.2021, kl. 1800 - kl. 1855
(FS122).

Passasjeren tar kontakt samme kveld (31. august 2021) og kansellerer reisestrekningen
og mottar full refusjon (642 kroner) for dette. 

Flyr kan ikke imøtekomme klagers ønske å få dekket utlegg til nye flybilletter med annet
flyselskapet, da det er mer enn 15 dager til avreise, samt at klager har fått informasjon i
tide og Flyr er av den oppfatning at selskapet har ivaretatt klagers rettigheter i henhold til
regelverket.

Nemnda bemerker

En ruteendring innebærer kansellering av en avtalt flygning. Klager ble informert om
kanselleringen 31. august 2021, som var mer enn to uker før planlagt avgangstid den 19.
september 2021. Klager har dermed ikke rett på standarderstatning etter EU-forordning
261/2004 artikkel 7, jf. artikkel 5 punkt 1. bokstav c) i.

Ved kansellering har klager krav på omruting eller refusjon i tråd med artikkel 8. Klager
ble tilbudt å reise med annen avgang hos Flyr samme dag, men ble ikke informert om
retten til omruting, herunder andre omrutingsalternativer, eller at retten til omruting
også omfatter omruting med annet selskap.   

Nemnda mener at Flyr er ansvarlig for klagers merutgifter til billetter med SAS jf. art 8.1.
Nemnda anbefaler derfor at Flyr dekker klagers utgifter til nye billetter (kr 3056), med
fradrag for den opprinnelige billettprisen med Flyr (kr 642) ettersom klager ikke skal reise
gratis, totalt kr 2 414.

Forbrukerrepresentant Borgar fikk uventet forfall, og de øvrige medlemmene
fant det forsvarlig å behandle saken med bare én forbrukerrepresentant, jf.
transportklagenemndforskriften § 5-5 femte ledd.

Vedtak

Transportklagenemnda anbefaler at klager gis medhold og at Flyr utbetaler kr 2 414 til
klager.