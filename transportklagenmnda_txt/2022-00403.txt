Vedtak i Transportklagenemnda - Fly

Sammendrag

Krav om refusjon av utgifter til hotellopphold i tre dager, toalettsaker og klær.

Dato
17.06.2022

Saksnummer
2022-00403

Tjenesteytere
Norwegian Air Shuttle

Klager har i det vesentlige anført

Klager reiste med DY760 den 20. februar 2022 fra Oslo til Trondheim.
Klagers bagasje ble levert klager 6 dager etter ankomst. Klager skulle reise videre til
Ålesund, men måtte bo på hotell i Trondheim i påvente av sin bagasje. Klager var i
kontakt med Norwegian daglig, og fikk beskjed om at bagasjen kommer om to dager.
Klager måtte bo 6 dager på hotell uten klær og toalettsaker. Klager reagerer på at
Norwegian har åpnet bagasjen uten hans tillatelse. Det manglet 10 stk. hårfarger. En
rettetang var skrudd på, og der manglet skruene. Klager krever at Norwegian dekker
hans utgifter på hotell for tre dager,1950 kroner.
Norwegian har refundert 134,90 kroner for toalettsaker.

Tjenesteyterne har i det vesentlige anført
Ved ankomst Trondheim kom ikke klagers bagasje som forventet og en savnet rapport,
PIR TRDDY52601 ble opprettet. Bag ble lokalisert som «on hand» på Gardermoen etter
3 dager. Siden det allerede da hadde begynt å lukte av bagasjen ble den åpnet og ca 5kg
matvarer ble kastet. Vennligst merk at det i henhold til våre bagasjerestriksjoner skal ikke
bedervelige varer som mat ligge i innsjekket bagasje.

Hårprodukter ble også i denne forbindelse tatt ut av bagasjen og kastet da dette var
ødelagt som følge av bedervet matvarer. Grunnen til at dette ble tatt ut sammen med
maten var for å sikre at ikke annen bagasje ble tilgriset da den ble sendt til klager i
Trondheim.

Klager skriver at han egentlig skulle til Ålesund, men siden han ikke hadde sin bagasje
måtte han vente på hotell i Trondheim til han mottok bagasjen sin. Norwegian flyr
direkte til Ålesund fra Oslo og kunne fint ha sent bagasjen dit dersom vi hadde fått
informasjon og adresse om dette. Det ble aldri nevnt til Norwegian at han skulle til

Ålesund i tiden bagasjen var forsinket. Ei heller ble det avtalt at Norwegian skulle dekke
hotellregning mens klager ventet på bagasjen i Trondheim.
I de tilfeller en bagasje blir forsinket, dekker Norwegian det mest nødvendige av innkjøp,
direkte relatert til den forsinkede bagasjen, mot kvittering (NOK 350 for toalettartikler og
50% av klær da vi anser at klær har en gjenbruksverdi). 

I ditt tilfelle har vi mottatt 2 kvitteringer på klær og toalettartikler, NOK 166. I tillegg har vi
mottatt kvitteringer på NOK 1159,50 på mat. Mat dekkes ikke ved bagasjeforsinkelse.

Klager mener at Norwegian bør dekke både klær/toalettartikler, mat og hotell, men ut fra
ovennevnt informasjon kan vi ikke imøtekomme krav utover det vi allerede har dekket, i
henhold til kvitteringer relatert til klær/toalettartikler.

Nemnda bemerker

Klager krever refusjon av utgifter til hotellopphold i tre dager, toalettsaker og klær, som
følge av at bagasjen ble forsinket. 

Flyselskapet er i henhold til luftfartsloven § 10-20 / Montrealkonvensjonen artikkel
19 ansvarlig for tap som følge av forsinket bagasje. Utlegg til for eksempel klær og
toalettartikler som skyldes et nødvendig behov kan klager kreve erstattet, men klager har
et ansvar for å begrense utgiftene.

Norwegian har opplyst at flyselskapet har refundert klager NOK 165 kroner for
dokumenterte utgifter til toalettartikler og klær. Klager har ikke fremlagt kvittering til
nemnda som dokumneterer utgifter til klær og toalettartikler. Slik nemnda ser det har
klager fått refundert sine dokumenterte utgifter til nødvendige innkjøp ved forsinket
bagasje- 

Klager har videre fremsatt krav om refusjon av utgifter til mat på NOK 1159,50 samt
utgift til hotell på NOK 3900.  Klager har anført at han måtte vente tre dager på hotell
i Trondheim pga. den savnede bagasjen, før han kunne reise videre til Ålesund som
planlagt. Norwegian hevder at det aldri har vært tale om en aksept fra flyselskapet om
at de skulle dekke utgiften mens klager ventet i Trondheim. Flyselskapet var heller ikke
kjent med at klager hadde videre reise til Ålesund planlagt. 

Nemnda mener at den delen av saken reiser bevissspørsmål som vanskelig kan
klarlegges under saksbehandlingen. Nemnda mener derfor at krav om refusjon av
utgifter til mat og hotell i Trondheim må avvises jf. transportklagenemndforskriften § 6-2
d

Vedtak

Saken avvises.