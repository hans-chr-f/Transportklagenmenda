Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
01.09.2017

Saksnummer
2016-00065

Tjenesteytere
Vueling Airlines

Klager har i det vesentlige anført

Klager skulle reise fra Oslo til Barcelona 1. juli 2016 kl. 16.00 med Vuelings flyvning
VY8539. Flyet ble over ti timer forsinket og tok av kl. 02.30. Klager gikk glipp av en
bryllupsfest samme kveld.

Klager krever standarderstatning 400 euro pr. person i henhold til EU-forordning
261/2004, totalt 800 euro.

Tjenesteyterne har i det vesentlige anført
Vueling har ikke avgitt uttalelse til klager eller til nemnda.

Nemnda bemerker

Flyselskapet Vueling har tross oppfordring, ikke avgitt uttalelse til nemnda. Nemnda
treffer da avgjørelse basert på opplysningene som er fremkommet tidligere i saken, jf.
transportklagenemndforskriften § 5-3 tredje ledd, og legger til grunn at klager ankom
Barcelona over ti timer forsinket. 

Forsinkelse som medfører at passasjerene kommer mer enn tre timer forsinket frem til
det endelige bestemmelsesstedet, gir rett til standarderstatning. Dette gjelder likevel ikke
dersom flyselskapet godtgjør at forsinkelsen skyldtes ekstraordinære omstendigheter
som ikke kunne vært unngått selv om alle rimelige tiltak var truffet, jf EU-forordning
261/2004 artikkel 6, jf. artikkel 7, jf. artikkel 5 nummer 3 og EU-domstolens avgjørelser
i Sturgeon m.fl. mot Condor (C-402/07) og Nelson m.fl. mot Lufthansa (C-581/10 og
C-629/10).

Vueling har verken redegjort eller fremlagt dokumentasjon for at forsinkelsen skyldtes
ekstraordinære omstendigheter som ikke kunne vært unngått. Forsinkelsen gir etter
dette rett til standarderstatning på 400 euro per person, totalt 800 euro.

Vedtak

Transportklagenemnda - fly anbefaler at Vueling utbetaler standarderstatning til klageren
med 800 euro for to passasjerer.