Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
13.11.2015

Saksnummer
0467/15F

Tjenesteyter
SAS

Klager har i det vesentlige anført:

Klager skulle reise fra Tromsø til Oslo den 27. mars 2015 kl. 06:30 med SK4403. Avgangen ble
kansellert grunnet værforhold. Klager stiller seg undrende til dette da det var fint vær den
dagen, og andre fly gikk som normalt.

Klager hadde kjøpt flybillett videre fra Oslo til Helsinki med et annet flyselskap samme dag
som hun ikke rakk. Klager måtte kjøpe helt ny billett fra Tromsø til Helsinki, og hun mistet en
halv dag i Helsinki.

Klager krever standarderstatning 250 euro i henhold til EU-forordning 261/2004.

SAS har i det vesentlige anført:

SK4403 ble kansellert som følge av dårlig værforhold i Oslo dagen før. Det vises til fremlagt
dokumentasjon. På grunn av alle ringvirkningene forårsaket det mange kanselleringer
hele dagen den 26. mars. Den 27. mars var crew og fly plassert på feil steder i forhold til
trafikkprogrammet. Dette var dagene før påskehelgen og en av årets største utfartshelger.
Flere tusen passasjerer ble berørt.

Klager ble booket om til dagen etter den 28. mars, på en ekstraavgang som ble satt opp.

SAS mener hendelsen ikke er kompensasjonsberettiget i henhold til EU-forordning 261/2004
da årsaken til kanselleringen var ekstraordinære omstendigheter utenfor SAS kontroll.

SAS kan ikke imøtekomme klagers krav.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser, ved at besetningen overskrider maksimal tillatt arbeidstid mv. kan være en
slik ekstraordinær omstendighet som medfører at den reisende ikke har krav på erstatning.
Dette må vurderes konkret.

Nemnda legger på bakgrunn av de foreliggende opplysninger til grunn at kanselleringen var
en følge av vanskelige værforhold på Gardermoen dagen før. Værforholdene førte til en rekke
kanselleringer og forsinkelser. Nemnda legger til grunn at kanselleringen av klagers flygning
ikke kunne vært unngått selv om alle rimelige tiltak var truffet.

Kanselleringen gir etter dette ikke rett til erstatning.

Nemnda finner ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.