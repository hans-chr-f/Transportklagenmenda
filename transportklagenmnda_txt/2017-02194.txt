Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
08.05.2018

Saksnummer
2017-02194

Tjenesteytere
Ryanair

Klager har i det vesentlige anført

Klager og hans reisefølge skulle reise fra Torp til Porto via London den 26. juni 2017.
Billetten var ikke gjennomgående, men kjøpt separat Torp - London med referanse
Z1TNQK, og London - Porto med referanse JU38FQ.

Flight FR33 fra Torp til London med avgang kl 17.35 ble kansellert kl 18.00, og klager
måtte kjøpe nye billetter. 

Klager har ikke mottatt refusjon av de ubenyttede billettene som han kjøpte for kroner
3 818, og krever derfor refusjon av de nye billettene han måtte kjøpe, kroner 8 844.
Videre krever klager standarderstatning 400 euro per person i henhold til EU-forordning
261/2004.

Tjenesteyterne har i det vesentlige anført
Ryanair har refundert 250 euro per person i henhold til EU-forordning 261/2004, og kan
ikke imøtekomme klagers krav utover dette.

Nemnda bemerker

Kansellering gir rett til erstatning etter EU-forordning 261/2004 artikkel 5, jf. artikkel 7,
med mindre flyselskapet har informert om endringen minst to uker før avgangstid. Ved
kansellering har passasjerene valget mellom refusjon av hele billettprisen eller omruting
snarest mulig, på tilsvarende transportvilkår.

I dette tilfellet ble flyet med avgang kl 17.35 kansellert kl 18.00. Billetten var ikke
gjennomgående, men kjøpt separat Torp - London og London - Porto.

Ryanair plikter etter dette å refundere de ubenyttede billettene samt betale
standarderstatning med 250 Euro per person. Noe ansvar utover dette har Ryanair -
etter flertallet - leder og bransjerepresentanter -  ikke i dette tilfellet der billettene ikke
var gjennomgående. 

Mindretallet - forbrukerrepresentantene - er av en annen oppfatning:
Selskapet har erkjent at kanselleringen ikke skyldtes EO, og kan holdes ansvarlig for
utgifter til nye billetter (Torp-London) etter forordningen pga manglende ombooking,
men med fradrag for opprinnelige billetter. Etter vårt syn kan selskapet også holdes
ansvarlig for utgifter til nye billetter (London-Porto) etter luftfartsl. 10-20, jf. Montreal-
konvensjonen art.19, da selskapet ikke har godtgjort at hadde tatt alle forholdsregler
som med rimelighet kunne forventes for å unngå tapet. Denne erstatningen må likevel
samordnes med standarderstatningen etter forordningens art. 12. 

Nemndas flertall anbefaler at klager gis delvis medhold ved standarderstatning på 250
Euro per person og refusjon av ubenyttede billetter.

Vedtak

Transportklagenemnda - fly anbefaler at klager gis delvis medhold ved
standarderstatning på 250 Euro per person og refusjon av ubenyttede billetter.