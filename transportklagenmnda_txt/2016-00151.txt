Vedtak i Pakkereisenemnda

Sammendrag

Krav om refusjon av reisens pris eller kompensasjon grunnet at hotellets standard.

Dato
20.03.2017

Saksnummer
2016-00151

Tjenesteytere
Ving Norge AS

Klager har i det vesentlige anført

Klagen gjelder en ukes reise for 7 personer, 4 voksne og 3 barn til hotell Sunwing
Arguineguín Seafront, Gran Canaria i perioden 13.07.2016 – 20.07.2016. Reisens totalpris
var kr. 35.239 for klager og hennes familie og kr. 28.087 for den andre barnefamilien som
hun klager på vegne av.

Hotellet var slitt og har et sterkt oppussingsbehov.

Klager har anført at dusjdøren hang ut, det var slitte fliser og karmer. Vegger og rommet
generelt bar preg av slitasje. Det luktet på badet og kjøkkenet.

Hotellet hadde ikke aircondition. Klager mener dette bør være et minimum for
et Sunwing hotell og et 4+ stjernes hotell. Romtemperaturen var ikke akseptabel
første natten. Klager valgte å få «portabel» aircondition på rommene etter klage i
hotellresepsjonen. Dette fikk de mot betaling i hotellresepsjonen, men uten kvittering.

Gulvet var ikke barnevennlig og klagers sønn fikk hull i pannen da han falt fra sofaen ned
på gulvet. Klager ba om lege på rommet, men måtte gå til en privatklinikk. Slik de husket
Sunwing ved siste besøk, hadde hotellet egen lege på hotellet.

Klager hadde kakerlakker på rommet i 8. etasje og det var også kakerlakker andre steder
på hotellet. Klager sov svært dårlig som følge av dette, og barna var vettskremte.

Klager anser at hygienen i buffetrestauranten var dårlig, mat og drikke smakte ikke bra
og service av hotellpersonalet var kritikkverdig.

Klager tok saken opp med Vings kundeservice i Norge både per e-post og telefon.
Kundeservice kunne ikke hjelpe klager, men henviste de til å ta saken opp med hotellet.

Det var først etter oppholdet at de fikk nedfelt samtlige forhold/opplevelser i en klage.
Første prioritet under oppholdet var barna og deres sikkerhet og de valgte derfor å ikke
krangle med de hotellansatte eller ordne med nytt hotell.

Klager krever refusjon av reisens pris eller en kompensasjon for begge barnefamiliene.

Det vises for øvrig til brev fra klager.

Tjenesteyterne har i det vesentlige anført
Ving viser til logg fra reisemålet/hotellet. Her dokumenteres det at klager først la frem sin
klage ved utsjekk fra hotellet. 

Ving viser til Lov om pakkereiser og kapittel 8. Reklamasjon samt viktig informasjon på
Klagers reisebevis/billett. Ving ønsker å sitere første setning i § 8-1. Reklamasjonsplikt:
Vil kunden påberope seg en mangel etter at pakkereisen er påbegynt, skal han gi
arrangøren eller formidleren melding om dette innen rimelig tid etter at han har
oppdaget mangelen. I motsatt fall taper kunden retten til å påberope seg mangelen.
Ving viser også til dokumentasjon klager har sendt til nemnda. På side 5 i reisebeviset/
billetten informerer Ving under viktig informasjon om hva som kreves av klager dersom
det skulle være noe klager ikke er fornøyd med. 

Ving ønsker også å informere nemnda om SMS sendt til klager ved ankomst til Gran
Canaria hvor kontaktinformasjon sendes ut. Ving finner det merkelig at klager ikke har
tatt kontakt når klager hevder at feil og mangler på reisen var av den grad at klager vil
heve reisen.

Ving viser til svar på klagers henvendelse. Ving velger også å kommentere ytterligere
noen av klagers punkter til nemnda og vise til dokumentasjon. Ving vil også påpeke at,
avtalen omfatter pakkereisen slik den fremgår av bestilling, bekreftelse og reisebevis
eller lignende dokument, samt eventuelle tilleggsytelser som inkluderes i pakkereisen
ifølge avtale mellom partene. Forøvrig omfatter avtalen også arrangørens eventuelle
individuelle betingelser. Videre er opplysninger arrangøren har gitt på sine nettsider, i
kataloger, brosjyrer e.l. en del av avtalen med mindre de må antas å være uten betydning
for kundens kjøp av den aktuelle pakkereise. 

Ving viser til utklipp fra Ving.no hvor Ving informerer om hotellfakta og gjestevurdering.
Sunwing Arguineguín Seafront ble renovert 2012. Hotellet er åpent året rundt og man
må derfor regne med at det vil være bruksslitasje. Tidligere besøkende og Ving er ikke
enig i at hotellet har et sterkt oppusningsbehov. Dersom klager hadde kontaktet Ving på
reisemålet, eller resepsjonen, ville feil ha blitt ordnet med det samme. Slitasje må regnes
med da hotellet er åpent for kunder året rundt. I ettertid har Ving tatt opp forhold om
lukt samt dusjdør på leilighet 803 med hotellet.

Ving viser til hotellfakta. Her opplyser Ving om at det kun er aircondition i noen
fellesområder. Hadde klager spurt om en kvittering for leie av ekstrautstyr ville dette bli
utskrevet.

Ving synes at det er leit å høre at klagers barn var uheldig og falt ned fra sofaen og pådro
seg en skade. Ving føler med klager og forstår at det ikke var en hyggelig opplevelse.
Det er en lege på hotellet minst 5 dager i uken, utover de faste besøkstidene kan man
kontakte resepsjonen for ytterligere informasjon om hvordan man kan komme i kontakt
med lege. 

Ving viser til logg fra reisemålet og til hotellfakta, hvor Ving viser til individuelle
betingelser som beskrives nærmere i reiseinformasjonen.  Insekter og dyr som maur,
mygg eller kakerlakker kan forekomme uavhengig av hotellstandard. Gi i så fall beskjed
og det vil bli sprøytet. Gjentatt sprøyting er ofte nødvendig. Klager har ikke informert
resepsjonen om at de har sett kakerlakker på rommet, i så tilfelle ville rommet blitt
sprayet.

Hotellet utfører kontroller hvor går de gjennom blant annet kjøkken, serveringssteder,
kjølelager, fryselager og tørrlager. De tar prøver av mat, både før og etter tilberedning.
Personalets rutiner for å sikkerstille hygienen kontrolleres også. Det er ikke funnet
bakterieforekomster eller andre avvik og hotellet oppnår et bra resultat. Hotellpersonalet
på hotellet får karakter 4,5 i gjestevurdering og det er selvfølgelig kjedelig at klager
ikke opplevde den samme fine servicen. Ving kan vise til flotte tilbakemeldinger fra
gjestevurderinger vedrørende mat og drikke. Ving ønsker å opplyse om at høyeste
karakter er 5. Smak og foretrukket mat og drikke er forskjellig fra person til person.

Ving har ingen opplysninger om den andre barnefamilien klager viser til i og med at
reisene ikke er linket sammen.

Ving er av den oppfatning at Klager ikke har satt seg inn i opplysninger på Vings nettsider
som er en del av avtalen. Klager har heller ikke tatt kontakt med resepsjonen eller Ving
personalet på reisemålet for hjelp. Ving mener derfor at kunden ikke kan påberope seg
retten til å heve reisen eller få tildelt kompensasjon.

Det vises for øvrig til brev fra Ving.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. 
alminnelige vilkår for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes
innen rimelig tid og uten vesentlig ulempe for de reisende, jf. pakkereiseloven § 6-2.

Turarrangøren har etter pakkereiseloven en rett til å avhjelpe mangler.  Denne rett
forutsetter at turarrangøren gjøres kjent med problemene på reisemålet. Dersom
turarrangøren ikke har gitt anvisning på noe annet, vil det etter nemndas vurdering
være naturlig å ta opp manglene direkte med hotellet.  Fører ikke dette frem, må
turarrangøren kontaktes snarest. Dersom manglene ikke tas opp på reisemålet på en
måte som gir turarrangøren mulighet til å avhjelpe manglene, vil man ikke nå frem med
krav om prisavslag i ettertid.

Klagen er fremsatt på vegne av to barnefamilier bestående av til sammen syv personer,
fire voksne og tre barn. Klagen gjelder flere forskjellige forhold, blant annet slitasje
samt dårlig lukt på bad og kjøkken. Det klages over at hotellet ikke var utstyrt med
aircondition.  Videre at gulvet ikke var barnevennlig og at det ikke var fast lege på
hotellet.  Klager har sett kakerlakker både på rommet og ellers på hotellet.  Hygienen
i buffetrestauranten var etter klagers syn dårlig, og mat og drikke smakte ikke bra og
servicen ved hotellet var kritikkverdig. 

Nemnda legger til grunn at hotellet ble bygget og tatt i bruk i 2012.  Hotellet er da etter
nemndas syn relativt nytt.  Likevel må det påregnes normal slitasje fordi hotellet, etter
det som blir opplyst, holder åpent hele året.  Hotellrom renoveres/oppgraderes vanligvis
ikke så ofte som hvert 5. år, men det må selvsagt utføres fortløpende vedlikehold/
reparasjoner. Hadde klageren tatt opp saken med løs dusjdør på stedet med de stedlige
representantene ville dusjen sannsynligvis blitt reparert, eventuelt kunne klageren ha
flyttet til et annet rom. Det samme gjelder skadedyr, som er mer utbredt i Syd-Europa
enn i Norge.  Hotellene har fast rutine på å spraye med insektmiddel hvis kakerlakker
eller lignende oppdages.  De må imidlertid gjøres oppmerksom på problemet, hvilket
ikke er gjort i dette tilfellet. Også hygienen i restauranten og mat/drikke man ikke finner
tilfredsstillende må i første omgang tas opp på stedet.  Det samme gjelder eventuell
dårlig service fra hotellpersonalets side.  Arrangøren har en rett til å forsøke å utbedre
de punktene det klages over, og når det ikke fremsettes klage på stedet, blir arrangøren
fratatt denne retten.    

I fakta om hotellet er det opplyst at hotellet ikke har aircondition.  Dette er derfor ikke en
mangel i pakkereiselovens forstand.

Det er klaget over at hotellgulvet ikke var barnevennlig. I Syd-Europa er det vanligste
gulvbelegget steinfliser, hvilket selvsagt kan gi skade hvis barn faller fra en sofa og
ned på gulvet.  Det er videre klaget over at legetjenesten.  Da klagerens sønn trengte
legetilsyn ble familien henvist til en privat klinikk.  Etter nemndas syn kan man ikke
forvente at et hotell skal ha døgnbaserte legetjenester.  Nemnda anser følgelig verken
gulvbelegg eller legetjeneste som mangelfull. 

Nemnda finner etter en samlet vurdering ikke å kunne anbefale at det blir gitt prisavslag/
erstatning i dette tilfellet.

Vedtak

Nemnda kan ikke anbefale at det blir gitt prisavslag/erstatning i dette tilfellet.