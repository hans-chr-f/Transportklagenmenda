Vedtak i Pakkereisenemnda

Sammendrag

Saken gjelder pris på tur til Gardasjøen.

Dato
21.05.2013

Saksnummer
294/12

Tjenesteyter
Universal Tours

Sakens dokumenter ble lagt frem.

Klager: X

Turarrangør: Universal Tours

Antall reisende: 2

Reisens pris: 5.000,-

Saken gjelder:

Saken gjelder pris på tur til Gardasjøen.

Klager anfører at han og hans kone hver for seg fikk tilbud om en reise til Gardasjøen.
Turen skulle koste kr.995,-. De regnet med at de skulle bo sammen på dobbeltrom
for denne prisen. De måtte imidlertid betale dette beløpet for begge to - til sammen
kr.1.990,-. Dette kreves refundert.

Det anføres videre at det som skulle være en tur til Gardasjøen, viste seg å være en tur til et
sted flere mil fra Gardasjøen. De ble derfor lurt til å være med på en tur de ikke hadde bestilt
og krever ytterligere kr.2.000,- for tort og svie.

Universal Tours anfører at det i informasjonsmaterialet og i kontrakten tydelig fremgår
at prisen kr.995,- forutsetter at man deler rom med en annen.

Dette ble klager også gjort oppmerksom på da han ringte for å få hjelp til å fylle ut kontrakts
skjemaet. Når det gjelder hotellet, var det sentralt plassert i forhold til utfluktsprogrammet.
Det var dessuten et 4* hotell i stedet for 3* som lovet.

Nemnda bemerker:

Når det gjelder klagens første punkt, samlet pris for ekteparet, finner nemnda at klagers
anførsel må bero på en misforståelse av informasjonen.

Det fremgår klart av reservasjonsskjemaet og reisekontrakten at reisens pris er kr.995,- per
person. Det samme fremgår av «Generelle betingelser».

Også markedsføringsbrosjyren sier at «Ditt reisefølge kan delta mot et pristillegg».

Det er intet i avtaledokumentene som gir grunnlag for den oppfatning at to personer kan få
turen til kr.995,- tilsammen. I tillegg til reisens pris kom kr.445,- per person i flyplassavgifter.
Klagers misforståelse beror muligens på at det også skulle innbetales kr.1.000,- per person
som depositum - et beløp som skulle tilbakebetales på dag 2. Nemnda går ut fra at dette ble
gjort.

Når det gjelder det annet forhold som er påberopt - hotellets plassering i forhold til avtale og
forutsetninger - har nemnda forståelse for at klager er skuffet.

Markedsføringsmaterialet gir inntrykk av at det er en reise til Gardasjøen uten at det er
oppgitt spesifikt hvor de skulle bo. Markedsføringen må kunne sies å være på grensen til
villedende når det viste seg at hotellet lå flere mil fra sjøen.

Det er imidlertid sagt i bestillingsbekreftelsen at hotellet er i «Gardaregionen».

Nemnda finner på denne bakgrunn at det ikke er grunnlag for et krav om erstatning.

Vedtak:

Reklamasjonsnemnda for pakkereiser kan ikke anbefale at det gis noen kompensasjon.

Vedtaket var enstemmig.