Vedtak i Pakkereisenemnda

Sammendrag

Krav om prisavslag pga. at de ikke hadde muligheter til å gå langrenn
en times togtur fra hotellet og for manglende fasiliteter på hotellet.

Dato
09.10.2015

Saksnummer
22/15P

Tjenesteyter
Ticket Feriereiser AS

Saken gjelder:

Krav om prisavslag pga. at de ikke hadde muligheter til å gå langrenn en times togtur fra
hotellet og for manglende fasiliteter på hotellet.

Klager har i det vesentlige anført:

Klager og hans reisefølge bestilte et dobbeltrom på Hotell Crowne Plaza Salzburg The Pitter i
perioden 10.12.14 - 16.12.14.

Turen ble bestilt under forutsetning at det skulle være mulig å gå langrenn, dog med en times
togreise for å komme til snøen. Dette fikk klager og hans kone en muntlig bekreftelse på fra
Ticket i Stavanger. Fra de startet på hotellet til de kom opp på «isbreen» der langrenn var
mulig tok det ca. 5 timer. Da dette ble konstatert fikk de anledning til å bo en natt på et annet
hotell i Schladming for å få gått en dag på langrenn.

I beskrivelsen av hotellet i Salzburg fremgikk det at de hadde treningsstudio med badstu og
svømmehall. Men hotellet hadde ingen av delene. Først etter hjemkomst, den 27. januar så
klager at det av hotellets voucher fremgår: «Fitness center closed- Refurbishment inside hotel
area». Av hotellet fikk de først beskjed om at de hadde avtale med et senter i overkant av 1 km
fra hotellet. Etter at Ticket ble kontaktet, ble klager oppringt på rommet og informert om at
hotellet hadde avtale med et offentlig bad med muligheter for badstue og svømming, ca. 400
m fra hotellet.

Klager var ute på langrenn da Ticket skal ha ringt for å tilby klager et annet hotell. Da
reisekonsulenten ringte, hadde klager fokus på «langrennesopplegget». Derfor svarte han
at han ville komme tilbake til en eventuell flytting til annet hotell. Reisekonsulenten hevder
å ha ringt mens klager var i Schladming, men denne telefonoppringningen har klager ikke
registrert. Klager mener reisekonsulenten burde ha sendt en e-post som de kunne ha vurdert
i ro og fred.

På hotellet ble det arrangert diverse julebord, noe som medførte at klager ble ekskludert
fra baren som hadde en fin utsikt over byen. De fikk kjøpt drikke, men måtte forlate baren.
Problemer med restauranten har klager ikke nevnt, men hotellet har likevel tilbudt de
kompensasjon fordi det var flere personer i restauranten enn vanlig.

Videre foregikk det en utendørs renovering av hotellet som medførte mye støy.

Klager krever et prisavslag på ¾ av utgiftene.

Det vises for øvrig til klagers brev.

Ticket har i det vesentlige anført:

Da klager bestilte reisen, fremla de ikke ferien som en skiferie, men at de ønsket en tur til
Salzburg fordi deres sønn hadde vært der. Det ble spurt om mulighetene for å stå langrenn en
av dagene. Dersom klager hadde spesifisert at det var en skiferie de ønsket, hadde Ticket valgt
et av de reisemålene hvor klager kunne fått en bedre skiopplevelse.

Når det gjelder hotellbytte, så ble det tilbudt et annet hotell, men klager takket nei til dette.
Klager foreslo en overnatting på et annet hotell nærmere skimuligheter, noe Ticket godkjente.

Ticket forstår det slik at selgeren gjorde en avtale om at hun skulle kontakte klager per telefon
neste dag når hun kom på jobb for å høre hva de ønsket å gjøre videre. Dersom klager hadde
et ønske om å bli kontaktet per e-post, burde de ha informert om dette.

Ticket har tilbudt klager en refusjon på kr 2.240. Kr. 440 fordi det ifølge hotellet var flere
personer i restauranten enn vanlig og kr 2.000 for hotellovernattingen i Schladming.

Det vises for øvrig til brev fra Ticket.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2.

Pakkereisenemnda kan ikke se at reisen klagerne har bestilt lider av noen mangel. Av
vedleggene til saken fremgår det at klageren baserte seg blant annet på opplysninger
i TripAdvisor før han bestilte. Det fremgår av en omtale som er vedlagt at det finnes et
fitness-senter på hotellet. På hotellvoucheren som klageren mottok etter at bestillingen var
gjennomført, fremgår det imidlertid at fitness-senteret er stengt pga ombygging. Klageren er
selv ansvarlig for å sette seg inn i de dokumentene han mottar fra arrangøren. Det opplyses
for øvrig at det var treningsmuligheter i nærheten av hotellet.

Klageren har i utgangspunktet bestilt en storby-ferie, men forspurte samtidig om
skimuligheter i området. Selgeren opplyste at det var mulig å gå på ski en times togtur unna
Salzburg. På grunn av snømangel viste dette seg ikke å stemme. Arrangøren har i ettertid
refundert kr 2.000 som var klagerens utlegg til reise og en hotellovernatting i Schladming, hvor
det var skiføre.

Reisen ble foretatt rett før jul, og hotellrestauranten var da såpass fullbooket at man måte
reservere bord. Hotellet har i ettertid kompensert klageren med kr 440 for uleiligheten.
Nemnda legger til grunn at klageren ikke ble nektet å oppholde seg i baren på grunn av
julearrangementer. Det var imidlertid ganske fullt der. Klageren ble også tilbudt å bytte hotell,
men ønsket ikke dette.

Nemnda kan etter dette ikke se at klageren har krav på ytterligere kompensasjon. Hvis det
var langrenn som var hovedformålet med reisen, burde klageren har reist til en snøsikkert
område og ikke til Salzburg, som er en stor by. På internett ligger det oppdatert informasjon
om skiforholdene på de forskjellige destinasjonene i Østerrike.

Vedtak:

Pakkereisenemnda kan etter dette ikke anbefale at klageren blir gitt ytterligere prisavslag/
kompensasjon, ut over kr 2.440 som allerede er tilbudt av arrangøren.

Vedtaket er enstemmig.