Vedtak i Transportklagenemnda - Fly

Sammendrag

Krav om standarderstatning for kansellerte flyvninger på
utreise og returreise, samt kompensasjon for ekstrautgifter.

Spørsmål om klager har blitt informert om endring av reisen.

Dato
25.08.2023

Saksnummer
2023-00170

Tjenesteytere
Sembo
SAS
Qatar Airways

Klager har i det vesentlige anført

Klager (5 passasjerer) skulle den 17. april 2022 reise fra Kristiansand til Nepal med
avgang kl. 10:05. Ved oppmøte på Kjevik flyplass fikk klager beskjed om at flyet var
innstilt. De hadde ikke fått noe informasjon fra noen om det. 

Det skapte mye problemer for klager, som måtte ta taxi fra Kristiansand til Oslo for å
kunne rekke flyet videre til Nepal. 

Samme problemet oppsto ved hjemreise fra Nepal tilbake til Norge. Her ble også fly
innstilt uten informasjon til klager. 

Etter ferien kontaktet klager Sembo, og fikk beskjed om at feil ikke var skjedd hos dem,
men at feilen lå hos SAS. Ved kontakt med SAS, ble det opplyst at Sembo hadde blitt
informert om endring av reisen og ombooking lenge før avreise. Ved kontakt med
Sembo, ble det opplyst  at de hadde sendt mail og SMS om endring, noe klager bestrider
å ha mottatt. Klager mener at han heller ikke har blitt informert om endringer fra Nepal
til Norge, som ble ombooket fra 4. mai til 5. mai og medførte 24 timers forsinkelse. 

I dialogen med Sembo mener de at klager er ansvarlig for å kontrollere
avgangstidspunkt. Klager mener at han har gjort alt riktig fordi han printet ut
reisedokumentene dagen før avreisedato fra "min side" hos Sembo. Avgangstiden ble
kontrollert, og ingen endringer fremgikk.  

Klager krever kompensasjon for flyreisen fra Nepal til Norge som ble innstilt,
kompensasjon for flyreisen fra Kristiansand til Oslo som ble innstilt, kompensasjon for
taxiutgifter (20 000 NOK), samt kompensasjon for ekstrautgifter til mat og hotell i Nepal.

Tjenesteyterne har i det vesentlige anført
Sembo har i det vesentlige anført: 

Sembo beklager ulempen det innstilte flyet innebar for familien. Selskapet er kun
formidlere av flyselskapets billetter og gjør det de kan for å informere alle kunder om
innstilte fly og ruteendringer så fort som mulig. Det er da kundens ansvar å lese sms,
svare på mail, samt holde seg oppdatert på endringer på flyselskapets hjemmeside. Det
ble sendt to e-poster angående tidstabellendringene til kunden. 

Den første e-posten om endringen på utreisen 17.  april, ble sendt den 1. april til e-
postadressen kunden oppga i sin booking. Samme dag ble det sendt en SMS til det
oppgitte telefonnummeret i bookingen, se vedlegg. Sembo mottok aldri noe svar fra
kunden. 

Den andre e-posten gjaldt endring på hjemreisen den 4. mai, og ble sendt den 21. april
til samme e-postadresse. Sembo sendte samme dag en SMS, se vedlegg. Sembo mottok
aldri noe svar fra kunden. 

Sembo håndterer hundretalls tidstabellendringer hver dag og har ikke mulighet til å ringe
hver eneste kunde. Sembo sender e-post til e-postadressen kunden har oppgitt i sin
booking, samt SMS til oppgitt telefonnummer. Det er kundens ansvar å oppgi korrekt
informasjon og sjekke sin e-post/telefon. Iblant kan kundens epost-innstillinger medføre
at en e-post havner i spam-kurven, men det er ingenting Sembo kan påvirke eller vite om
skjer. Det påhviler kunden å sjekke spam-kurven. 

I avtalen mellom Sembo og kunden fremgår det at kunden har ansvaret for å gi Sembo
korrekte kontaktopplysninger, slik at kunden kan nås med  viktige meldinger. Eventuelle
endringer må meddeles per e-post. 

Kunden skrev ut reisen fra sin bookingside, men ettersom Sembo ikke fikk noe svar fra
kunden, kunne Sembo ikke oppdatere flyvningen på bookingsiden. Dette er informasjon
som også sendes kunden i e-posten. Der får kunden beskjed om følgende: "Billetten må
oppdateres for å være gyldig, men vi har ikke tillatelse til å oppdatere din billett uten ditt
samtykke. Vi kommer derfor ikke til å oppdatere din billett dersom vi ikke hører fra deg.
Om du ikke bekrefter tilbake eller kontakter oss, kommer din billett ikke til å oppdateres,
og du risikerer at flyselskapet avbooker reisen." 

Sembo er som sagt kun formidlere av flyselskapets flybilletter, og det er flyselskapenes
ansvar å frakte passasjerene fra A til B om de innstiller en flyvning. Skulle kunden ha
mistet sin videreforbindelse på grunn av en innstilt flyvning, så må flyselskapet ombooke
dem for å komme til/fra sin sluttdestinasjon. Da kunden kom til flyplassen fikk de
beskjed om at flyet allerede hadde gått. De valgte da å ta en taxitur for 20.000 NOK, noe
som ble gjort på eget initiativ uten å få beskjed om at dette var ok fra verken Sembo eller
flyselskapet. 

Sembo mener at de ikke har sviktet i denne saken, da kunden er informert via sms og
e-post så fort Sembo fikk informasjon fra flyselskapet. Om kunden søker refusjon for
taxireisen, må de kontakte flyselskapet direkte da det er flyselskapet som er ansvarlig for
gjennomføringen av reisen. Sembo motsetter seg derfor kundens krav på refusjon for
taxiutgifter på 20.000 NOK. 

SAS har i det vesentlige anført: 

SAS bestrider kravet i saken. Passasjeren skulle den 17. april fly med SAS fra
Kristiansand til Oslo og booket sine billetter via reisebyrået Sembo. Den 7. mars
ble flyvningen innstilt, og passasjerene får i stedet for en ny flyvning med tidligere
avgang. Ettersom passasjerene booket reisen sin via Sembo, som ikke har delt kundens
kontaktinformasjon med SAS, mottok ikke kunden informasjon om endringen. SAS har
utført sine plikter korrekt. Det er på grunn av Sembo den ekstra utgiften har oppstått og
dermed de som bør erstatte passasjerene for dette. Passasjerene er ikke berettiget til
standarderstatning ettersom endringen i flyreisen skjedde mer enn 14 dager før avreise. 

Qatar Airways har i det vesentlige anført: 

Passasjerens booking ble påvirket av en ruteendring til flyvning QR645.
Originalflyvningen var satt opp med avgang fra Katmandu til Doha kl. 00:30, og
videreforbindelse fra Doha til Oslo kl. 07:55. Flytiden for QR645 ble endret av
operasjonelle årsaker til klokken 18:45. Kunden ble da ombooket til en ny reise med
lang layover (11 t) i Doha. Grunnet lang layover i Doha, ønsket ikke passasjeren å reise
på tidspunktet for innsjekk på flyplassen i Katmandu. Flyplasspersonell på Katmandu
kontaktet så Doha sitt kontaktsenter for å ombooke passasjeren til neste tilgjengelige
flyvning med kort videreforbindelse (9 t). Passasjeren ønsket ikke å reise med denne
reiseruten, og ble igjen ombooket til ny reiserute med avgang fra Katmandu 5. mai.
Kunden samtykket til dette, og ny billett ble utstedt av billettkontoret.

Nemnda bemerker

Klager har fremmet krav om kompensasjon for innstilt flyvning for reisen fra Nepal til
Norge, samt på strekningen fra Kristiansand til Oslo. Klager har videre krevd refusjon for
taxiutgifter for taxi fra Kristiansand til Oslo, samt kompensasjon for ekstrautgifter til mat
og hotell i Nepal. 

Krav knyttet til kansellering ved utreisen: 

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var blitt truffet, eller med mindre flyselskapet kan bevise at
passasjeren har fått informasjon om endringen minst to uker før planlagt avgangstid, jf.
EU-forordning 261/2004 artikkel 5 og 7. 

SAS har anført og dokumentert at kansellering av flyvningen fra Oslo til Kristiansand,
SK214, skjedde 7. mars og at de ikke hadde klagers kontaktinformasjon. Sembo har
fremlagt dokumentasjon på at de kontaktet klager per e-post og SMS med informasjon
om endring av utreisen den 1. april. E-posten er sendt til e-postadressen klager skal ha
oppgitt ved booking av reisen. Til dette har klager uttalt at han ikke har mottatt verken
SMS eller e-post om endringer. 

Basert på sakens dokumenter, finner nemnda det sannsynliggjort at klager har
blitt informert om endringer av reisen per e-post/SMS 1. april, mer enn to uker før
avreisedato 17. april til den kontaktinformasjonen som klager har oppgitt ved bestilling.
Det er klagers ansvar å registrere riktig kontaktinformasjon. Klager har derfor ikke rett på
standarderstatning i henhold til EU-forordning 261/2004 artikkel 5 nummer 1 bokstav c
punkt i.

Klager har videre krevet refundert utgifter til taxi fra Kristiansand til Oslo som de måtte
ta for å rekke videreforbindelse på Gardermoen. Klager har fremlagt kvittering på 20 000
NOK for dette.  

Kansellering av flyvning utløser plikt for flyselskapet til å tilby valget mellom omruting
eller refusjon av billettprisen, jf. EU-forordningens art 8. Det følger av fast nemndpraksis
og av EU-kommisjonens tolkningsveileder til forordningen at passasjeren kan kreve
refusjon av utgifter til omruting gjort på egenhånd dersom selskapets tilbud og
assistanse ikke kan regnes som tilstrekkelig etter forordningen. Når passasjerer har
mottatt tilbud om assistanse i samsvar med EU-forordningens artikkel 8, men velger
å omrute seg selv, kan flyselskap velge ikke å refundere ekstrautgifter passasjeren har
pådratt seg i forbindelse med dette, jf. EU-kommisjonens tolkningsveileder pkt. 4.2. 

I e-posten fra Sembo til klager datert 1. april, formidles tilbud om alternativ reise fra
flyselskapet til klager. I tilbudet foreslås det at passasjerene reiser fra KRS til OSL samme
dag med flyavgang klokken 08:35 i stedet for kl. 10:05. I e-posten blir passasjerene
oppfordret til å svare innen 3. april for å bekrefte endringen i billettene eller gi beskjed
dersom de ønsker at Sembo skal kontakte flyselskapet for refusjon av flybillettene.
Nemnda mener klager har mottatt et rimelig omrutingstilbud, og anbefaler derfor ikke at
klagers merutgifter til taxi på 20 000 NOK refunderes. 

Nemnda presiserer for ordens skyld at klager har krav på refusjon for billettene
Kristiansand - Oslo, i den grad han ikke allerede har fått det. 

Krav knyttet til ruteendring på returreisen: 

Klager har fremmet krav om kompensasjon for innstilt flyvning for reisen fra Nepal til
Norge, samt krav om kompensasjon for ekstrautgifter til mat og overnatting på hotell i
Nepal. 

Flyvningen som ble endret var fra en lufthavn i en tredjestat (Nepal) til en annen
lufthavn i en tredjestat (Qatar), med Qatar Airways, som ikke er et EU-luftfartsselskap.
Forordningen kommer derfor ikke til anvendelse, jf. EU-forordning 261/2004 artikkel 3.
Klager har derfor ikke krav på standarderstatning for denne endringen. 

Klager har videre fremmet krav om kompensasjon for ekstrautgifter til mat og
hotellopphold i Nepal på grunn av at de måtte bli et ekstra døgn i Nepal. Klager har
ikke fremlagt kvitteringer eller annen dokumentasjon på dette. Ettersom utgiftene
ikke er dokumentert eller nærmere spesifisert, mener nemnda at det ikke foreligger
tilstrekkelige opplysninger for å ta stilling til kravet.

Vedtak

Transportklagenemnda anbefaler at klager ikke gis medhold.