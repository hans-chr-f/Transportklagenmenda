Vedtak i Transportklagenemnda - Fly

Sammendrag

Krav om refusjon av flybillett ved forsinkelse.

Dato
25.09.2019

Saksnummer
2018-04889

Tjenesteytere
Norwegian Air Shuttle

Klager har i det vesentlige anført

Klager skulle reise med Norwegians flyvning DY1933 fra Dubai (DXB) til Oslo lufthavn
(OSL) 7. november 2018 kl. 10.20, med planlagt ankomst kl. 15.10. Avgangen ble
forsinket, og klager bestilte billetter med fly fra Oslo til Kristiansand med avgang kl.
19.10. Han leste også at det var mulig å få full refusjon innen fire timer etter opprinnelig
kjøp i henhold til Norwegians regler for avbestilling. 

Flyet var Dubai ble imidlertid seks timer forsinket, og klager måtte avbestille billetten
til Kristiansand cirka to timer etter at den først ble bestilt. Han gjorde dette skriftlig på
mobilen, og fikk en bekreftelse på dette. Det stod ingenting på selskapets hjemmesider
om at avbestilling måtte gjøres på telefon. Norwegian har begrunnet sitt avslag med
at klager ikke hadde ringt, men klager har anført at dette ikke var gitt tydelig nok
informasjon om dette. 

På ovennevnte grunnlag har klager fremsatt krav om refusjon av flybillett mellom Oslo og
Kristiansand til kroner 929.

Tjenesteyterne har i det vesentlige anført
Kunder som kjøper billetter med Norwegian godtar for at de har lest og forstått
selskapets vilkår ved bestilling. Klager gjorde dette da han bestilte billetter til
Kristiansand 7. november 2018. 

I vilkårene for endring og avbestilling fremgår det hvordan dette kan utføres i henhold
til billettype. I dette tilfellet hadde klager en lavpris, og disse kan avbestilles på nett eller
ved å ringe Norwegians kundesenter.

Klager viser til en bekreftelse med et referansenummer. Dette er nummeret han fikk
tildelt i sin sak etter at han kontaktet kundeservice på e-post. Norwegians avdeling
for kundeservice består ikke av agenter som jobber døgnet rundt med bookinger, det
er kundesenteret som gjør dette. På bakgrunn av dette har Norwegian avvist klagers
refusjonskrav.

Nemnda bemerker

Klager avbestilte sin Low Fare-billett med Norwegian innen fire timer etter bestilling.
Han avbestilte billettene ved å sende en e-post til Norwegian sammen med sitt
referansenummer.

Det fremgår av Norwegians vilkår at Low Fare-billetter "kan avbestilles på nett". Det
er opplyst at man enten kan gjøre dette ved å logge inn på sin profil eller ved å oppgi
referansenummer og etternavn. 

Klager oppga referansenummer og etternavn i en e-post. Det fremgår av Norwegians
svar til klager at man enten må avbestille på Norwegians hjemmeside eller ringe
kundesenteret, og at det ikke er tilstrekkelig å sende en e-post.

Nemnda mener at Norwegians informasjon om avbestilling kunne ha vært klarere på
dette punktet. Uttrykket "på nett" er ikke entydig. Det kunne ha fremgått av vilkårene at
man ikke kan avbestille via e-post til selskapet. 

Nemnda mener derfor at klager skal få sine billettutgifter refundert av Norwegian.

Vedtak

Transportklagenemnda - fly anbefaler at Norwegian erstatter klagers billettutgifter med
kroner 929.