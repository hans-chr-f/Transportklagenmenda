Vedtak i Transportklagenemnda - Fly

Sammendrag

Krav om standarderstatning som følge av kansellering.
Anført at beskjed om kansellering aldri ble gitt. Flyselskapet

anfører at kanselleringen skyldes covid-19-pandemien.

Dato
27.04.2022

Saksnummer
2021-01423

Tjenesteytere
TAP Air Portugal
Travellink

Klager har i det vesentlige anført

Klager og tre medpassasjerer skulle reise med TP761 fra Oslo til Lisboa den 10. juli
2021 og returnere med TP764 fra Lisboa til Oslo den 2. august 2021. Billettene var
bestilt gjennom reisebyrået Travellink. Klager anfører at han fem dager før avreise fra
Oslo logget inn på bestillingen på TAPs nettsider og oppdaget at reisen var kansellert.
Klager anfører at verken han selv eller hans kone hadde fått beskjed om at reisen var
kansellert. Han viser til at TAP Air Portugal hadde e-postadressene deres, slik at de
kunne ha informert dem direkte. Klager ba om å bli ombooket, men han fikk beskjed
om at dette ikke var mulig. Han ba derfor om refusjon og fikk dette, fratrukket et
administrasjonsgebyr fra Travellink pålydende 62,16 kroner.

Klager krever standarderstatning på 400 euro per person i henhold til EU-forordning
261/2004 som følge av kanselleringen.

Tjenesteyterne har i det vesentlige anført
Travellink har ikke inngitt tilsvar i saken, på tross av anmodning og oppfordring.

TAP Air Portugal har i det vesentlige anført følgende:

Som følge av de globale restriksjonene grunnet covid-19-pandemien ble TAP Air
Portugal nødt til å kansellere TP761 den 10. juli og TP764 den 2. august. Det vises til
fremlagt dokumentasjon. TAP Air Portugal kan ikke imøtekomme klagers krav om
standarderstatning.

Nemnda bemerker

Travellink har ikke inngitt tilsvar til nemnda. Nemnda treffer derfor vedtak basert på
opplysningene som er fremkommet tidligere i saken, jf. transportklagenemndforskriften
§ 5-3 tredje ledd.

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artiklene 5 og 7. I dette
tilfellet har TAP Air Portugal forklart at kanselleringen skyldtes globale restriksjoner som
følge av covid-19-pandemien, og TAP Air Portugal har lagt frem intern logg hvor det
er notert at kanselleringen skyldes covid-19. Det er imidlertid ikke fremlagt ytterligere
dokumentasjon eller nærmere forklaring til nemnda.

Nemndas flertall - leder og forbrukerrepresentantene - mener at den fremlagte
dokumentasjon er for generell i dette tilfellet. Dokumentasjonen viser ikke til konkrete
omstendigheter, f.eks. utbrudd eller innreiserestriksjoner, som sannsynliggjør at det
var ekstraordinære omstendigheter som ikke kunne vært unngått som var årsaken
til kanselleringen. Mindretallet - bransjerepresentantene - mener det må legges til
grunn at kanselleringen skyldes covid-19. Pandemien har forårsaket store forstyrrelser
for hele flybransjen. Når flyselskapet opplyser at det var pandemien som var årsak
til kanselleringen, så må man legge dette til grunn. Nemnda konkluderte deretter, i
tråd med nemndas flertall, med at det ikke er dokumentert at kanselleringen skyldtes
ekstraordinære omstendigheter, og klager har derfor rett på standarderstatning med
400 euro per person.

Selskapet har heller ikke forklart hvorfor det ikke var mulig å tilby omruting før i oktober.
Nemnda bemerker at omrutingsplikten ikke er begrenset til omruting med eget selskap.

Nemnda bemerker at klager har oppgitt at Travellink har holdt tilbake et
administrasjonsgebyr på 62,16 kroner. Nemnda mener at et slik administrativt gebyr
er urimelig når det er flyselskapet som kansellerer reisen, jf. avtaleloven § 36. Det vises
i den forbindelse til sakene 2020-02445 og 2020-01608. Nemnda anbefaler derfor at
Travellink refunderer gebyret.

Vedtak

Transportklagenemnda anbefaler at TAP Air Portugal utbetaler standarderstatning på
totalt 1600 euro og at Travellink refunderer gebyret på 62,16 kroner.