Vedtak i Transportklagenemnda - Fly

Sammendrag

Krav om refusjon av utgifter grunnet kansellering.

Dato
28.11.2016

Saksnummer
2016-00190

Tjenesteytere
Lufttransport

Klager har i det vesentlige anført

Klager skulle reise fra Værøy til Bodø den 1. oktober 2015 kl. 09:45 med LTR2. Flyvningen
ble kansellert.

Klager skulle videre med SAS fra Bodø til Warszawa, via Bergen og København 
kl. 12:40. Som følge av kanselleringen fra Værøy måtte klager overnatte på hotell for å fly
dagen etter.

Klager ønsker refusjon av tapt reise med SAS og utgifter for hotellovernatting.

Tjenesteyterne har i det vesentlige anført
I følge Lufttransport sine opplysninger har klager fått refundert sine billettkostnader hos
Lufttransport og reiste med ferge til Bodø for egen regning samme dag. 

Helikopterrute LTR2 ble kansellert av AVINOR som følge av en beredskapsøvelse og
kanselleringen var derfor utenfor selskapets kontroll. 

Lufttransport kan på grunnlag om overnevnte ikke imøtekomme klagers krav.

Nemnda bemerker

Forsinkelsen medførte at klager ikke rakk flyet fra Bodø til. Han ble påført utgifter
til hotell og ny flybillett. Lufttransport er i henhold til luftfartsloven § 10-20 ansvarlig
for tap som følge av forsinkelse, med mindre selskapet godtgjør at det har tatt alle
forholdsregler som med rimelighet kan kreves for å unngå tapet, eller dette ikke har vært
mulig for dem.

Nemnda legger på bakgrunn av de foreliggende opplysninger til grunn at flygningen
ble kansellert av Avinor i forbindelse med en beredskapsøvelse. Nemnda er av den
oppfatning at Lufttransport ikke kunne hindre dette. Forsinkelsen gir følgelig ikke rett til
erstatning, og nemnda finner ikke å kunne anbefale at klager gis medhold.

Vedtak

Transportklagenemnda-fly finner ikke å kunne anbefale at klager gis medhold.