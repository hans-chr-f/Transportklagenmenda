Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
19.06.2023

Saksnummer
2022-02985

Tjenesteytere
KLM

Klager har i det vesentlige anført

Klager med reisefølge skulle reise fra Stavanger til Amsterdam med KLM flyvning KL1204.
Klager anfører at han mistet videreforbindelsen fra Amsterdam til Madrid som følge av
forsinkelse påført av KLM flight KL1204 fra Stavanger. Klager ankom Madrid 12 timer og
45 minutter forsinket.

Klager krever standarderstatning på 400 euro per passasjer.

Tjenesteyterne har i det vesentlige anført
KLM skriver i sitt tilsvar til nemnda at forsinkelsen av klagers flyvning skyldtes ATC-
restriksjoner og at klager derfor ikke har krav på standarderstatning. KLM viser til
Eurocontrol sin ATFM daily briefing for 02.06.2022 som viser store forsinkelser på
Schiphol flyplass i Amsterdam grunnet ATC-bemanning og mangel på flyplasskapasitet.

Nemnda bemerker

Klager ble 12 timer og 45 minutter forsinket til endelig destinasjon etter at han mistet
videreforbindelsen sin fra Amsterdam til Madrid etter at klagers flyvning ble forsinket til
Amsterdam fra Stavanger den 02.06.2022.

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Flyselskapet KLM har uttalt at forsinkelsen fra Stavanger til Amsterdam skyldtes
restriksjoner i luftrommet (ATC – Air Traffic Control) grunnet flyplasskapasitet (Aerodrome

Capacity). Uttalelsen er underbygget med logger og rapporter fra blant Eurocontrol
som viser til restriksjoner og omdirigering av flytrafikken ved flyplassen i Amsterdam
av Air Traffic Control på grunn av flyplasskapasitet. Rapporten vedlagt av KLM
viser at ankomster ble regulert over tre perioder den 02.06.2022 som følge av den
store pågangen av passasjerer. Nemnda mener at det er dokumentert at det var
ekstraordinære omstendigheter utenfor flyselskapets kontroll som var årsaken. Det er
imidlertid et ytterligere vilkår i art 5 nr 3, og flyselskapet må sannsynliggjøre at de har
truffet alle rimelige tiltak for å unngå forsinkelsen. Selskapet har ikke kommentert dette,
og derfor ikke sannsynliggjort at de har gjort alle rimelige tiltak for å unngå at klager ble
forsinket. Nemnda mener derfor at klager har rett på standarderstatning med 400 Euro
pr passasjer.

Vedtak

Transportklagenemnda anbefaler at selskapet utbetaler standarderstatning med 400
Euro pr passasjer.