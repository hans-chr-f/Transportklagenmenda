Vedtak i Pakkereisenemnda

Sammendrag

Saken gjelder hotellstandard, Kreta.

Dato
21.05.2013

Saksnummer
273/12

Tjenesteyter
Solia AS

Sakens dokumenter ble lagt frem.

Klager: X

Turarrangør: Solia AS

Antall reisende: 2

Reisens pris: 11.492,-

Saken gjelder:

Saken gjelder hotellstandard, Kreta.

Klager anfører at rommet var en stor skuffelse - møkk i krokene på badet, og vask og
badekar var ikke vasket. Håndklær var fillete.

De tok opp med guiden om de kunne bytte hotell, men han sa at det var vanskelig. De slo seg
til ro med det og tenkte at de fikk klage når de kom hjem.

Da de bestilte, hadde hotellet 3*, nå er det blitt omgjort til 2*.

Solia har anført at klager ikke tok opp noen konkrete klagepunkter med reiseleder på
stedet. Hadde det vært gjort, kunne de sagt fra til hotellet om renholdet, bedt om skifte
av håndklær og eventuelt sett på muligheten for å bytte rom eller hotell.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen,
jf. pakkereiseloven § 6-1. Mangler kan gi grunnlag for prisavslag med mindre de avhjelpes
innen rimelig tid. For at turarrangør skal kunne benytte seg av sin rett til å avhjelpe, er det en
forutsetning at kunden melder fra om eventuelle mangler så snart som mulig på stedet.

I dette tilfelle meldte kunden fra på velkomstmøtet dagen etter ankomst.

Når kunden fikk beskjed om at det var vanskelig å få bytte hotell, er det forståelig at de ikke
tok forholdene opp på nytt. Nemnda legger imidlertid til grunn at kunden her hadde tatt opp
både manglende renhold og at rommet ellers var nedslitt.

At Solia etter 2012-sesongen nedjusterte hotellet til 2* eller globuser tyder også på at hotellet
ikke holdt den standard en kunde med grunn kunne forvente når det ble markedsført med 3
globuser.

Nemnda finner at klager bør få et prisavslag på kr.1.500,-.

Vedtak:

Reklamasjonsnemnda for pakkereiser anbefaler at det gis et prisavslag på kr.1.500,-.

Vedtaket var enstemmig.