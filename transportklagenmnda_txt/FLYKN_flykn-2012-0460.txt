Vedtak i Transportklagenemnda - Fly

Sammendrag

Krav om erstatning av ødelagt bagasje.

Dato
11.02.2013

Saksnummer
460/12F

Tjenesteyter
SAS

Klager har i det vesentlige anført:

Klager reiste fra Oslo til Tromsø den 24. juni 2012 med SK4418. Klager sendte sin sykkel i
sykkelbag som innsjekket bagasje. Da klager kom hjem pakket han ut og monterte sammen
sykkelen.

Først ved første sykkeltur etter hjemkomst oppdaget klager at sykkelen var skadet. Klager
leverte sykkelen til et verksted hvor de kunne konstatere at en slik skade kun kan oppstå
ved betydelig trykk eller press. Klager dro deretter umiddelbart til Tromsø Lufthavn for å
rapportere skaden.

SAS argumenterer at skaden ble for sent rapportert. Forventer SAS at klager skulle pakke ut
sykkelen og montere den sammen i ankomsthallen?

Klager krever erstatning for ødelagt sykkel, kroner 10 000.

Det vises for øvrig til klagers brev.

SAS har i det vesentlige anført:

For at man skulle kunne få erstatning for skadet bagasje må man rapportere skaden
umiddelbart ved ankomst. I henhold til lovverket anses bagasje å være i samme stand som da
den ble sjekket inn hvis man forlater flyplassen uten å rapportere skaden. Klager meldte fra
om skadet på sykkel 3 dager etter hjemkomst.

I henhold til SAS regler og vilkår anbefales det at sykler pakkes i hard emballasje slik at de
tåler trykk og støt fra annen bagasje. Klagers sykkel var pakket i en myk bag.

På grunnlag av ovennevnte og at skaden på sykkelen ble innmeldt flere dager etter
hjemkomst, kan SAS dessverre ikke imøtekomme klagers krav.

Det vises for øvrig til SAS brev.

Nemnda bemerker:

Nemnda finner på bakgrunn av de foreliggende opplysninger sannsynlig at klager hadde med
sin sykkel som reisegods da han reiste med SK4418. Nemnda viser til klages forklaring.

SAS er i henhold til luftfartsloven § 10-18 ansvarlig for skadet eller ødelagt bagasje
med mindre skaden skyldes reisegodsets egen beskaffenhet eller feil eller mangler ved
reisegodset.

Mottas innskrevet reisegods uten klage fra mottakerens side, formodes godset å være utlevert
i god stand om ikke annet blir godtgjort, jf. luftfartsloven § 10-26 første ledd.

Sykkelen ble i dette tilfellet mottatt på flyplassen uten klage fra mottakerens side. Sykkelen
anses således å ha blitt utlevert i god stand om ikke annet blir godtgjort. Det påhviler klager å
føre bevis for at sykkelen ble utlevert i skadet stand. Det kreves vanlig sannsynlighetsovervekt,
dvs. det kreves at det er mer sannsynlig at sykkelen ble utlevert skadet enn at den ikke ble det.

Nemnda har ved den videre vurdering av saken delt seg i et flertall og et mindretall.

Nemndas flertall, lederen og flyselskapenes representanter, er etter en samlet
vurdering av den oppfatning at det ikke er mer sannsynlig at skaden oppstod på flyet
enn av den ikke gjorde det. Det er følgelig ikke godtgjort at sykkelen ble utlevert i
skadet stand, og flertallet finner ikke å kunne anbefale at klager gis medhold.

Nemndas mindretall, forbrukernes representanter, finner det mest sannsynlig at
sykkelen ble skadet under transporten. Mindretallet finner det videre sannsynlig at
sykkelen var tilstrekkelig emballert.

På bakgrunn av flertallets vurdering traff nemnda slikt:

Vedtak:

Transportklagenemnda - fly finner ikke å kunne anbefale at klager gis medhold.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Linda Olsen, Norwegian Air Shuttle ASA

Edith Lundem Jakobsen, Lufthansa German Airlines