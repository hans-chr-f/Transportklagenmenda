Vedtak i Pakkereisenemnda

Sammendrag

Krav om erstatning i henhold til gjeldende regler for flyforsinkelser.

Dato
19.06.2017

Saksnummer
2016-00880

Tjenesteytere
Norwegian Holidays

Klager har i det vesentlige anført

Klager bestilte en reise for to personer, fly med Norwegian og innkvartering fire netter på
Hotel Hosianum Palace, Roma i perioden 18.07.2016 – 22.07.2016. Totalpris for reisen kr.
11.702,18.

Klageren og hans samboer skulle fly fra Oslo Lufthavn Gardermoen med D81041den
18.07.2016 med avreise kl. 17.55, ankomst Roma kl. 21.10. Flyet var sterkt forsinket
og ferien ble amputert. Klageren krever erstatning i henhold til gjeldende regler for
flyforsinkelser.

Klageren skulle opprinnelig ha ankommet hotellet ca. kl. 22.00 den 18.07.2016, men
ankom først kl. 01.40 den 19.07.2016.  Dette utgjør en vesentlig forskjell. Ikke bare ble
de få timene som var igjen av mandagen borte, men den påfølgende dagen ble også
påvirket av forsinkelsen.

Det vises for øvrig til brev fra klageren.

Tjenesteyterne har i det vesentlige anført
Norwegian Holidays sendte saken videre til Norwegian som har anført følgende:

D81041 fra Oslo til Roma den 18.07.2016 ble forsinket 3 timer og 6 minutter.
Forsinkelsen skyldtes en ekstraordinær omstendighet. Årsaken var tidligere problemer
med Norwegians nettilgang som også påvirket denne flyvningen. Den opprinnelige
flyvningen ble forsinket pga. uforutsette problemer med fasilitetene på flyplassen.

Det vises for øvrig til brev fra Norwegian Holidays og Norwegian.

Nemnda bemerker

Operatøren Norwegian har opplyst om at flyet ble forsinket med tre timer og seks
minutter. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Nemnda viser til EU-forordning 261/2004 artikkel 6 jf. artikkel 7, jf. artikkel 5, jf. Eu-
domstolens avgjørelser i sak Sturgeon-Condor av 19. november 2009 (C-402/07) og i sak
Nelson m.fl. av 23. oktober 2012 (C-581/10).

I dette tilfellet er det opplyst at forsinkelsene skyldtes at forutgående flyvning fra
Roma kom sent inn grunnet store problemer på Fiumicino. Det fremgår av fremlagt
dokumentasjon at internettforbindelsen på flyplassen brøt sammen, og at det i perioder
var umulig å sjekke inn passasjerer. Etter nemndas syn er internettproblemer på
Fiumicino å anse som ekstraordinære omstendigheter som Norwegian ikke er ansvarlig
for. Forsinkelsen kunne etter nemndas syn ikke vært unngått selv om alle rimelige tiltak
var truffet av flyselskapet.

Forsinkelsen gir etter dette, etter nemndas syn, ikke rett til standarderstatning.

Vedtak

Pakkereisenemnda kan ikke anbefale at det utbetales erstatning i dette tilfellet.