Vedtak i Pakkereisenemnda

Sammendrag

Saken gjelder tilbakebetaling av depositum.

Dato
..

Saksnummer
22/14P

Tjenesteyter
Pacific Reisebyrå

Sakens dokumenter ble lagt frem.

Klager: X

Turarrangør: Pacific Reisebyrå

Reisemål: Filippinene

Antall reisende: 4

Reisens pris: 75.850,-

Tidsrom: 151213 - 030114

Saken gjelder:

Saken gjelder tilbakebetaling av depositum.

Klageren bestilte 23. oktober 2013 en tur for fire personer gjennom Pacific Reisebyrå AS.
Turen gikk til flere destinasjoner, med hoveddestinasjon Filippinene.

Den 31. oktober betalte klageren inn et depositum på kr.20.000,-. Den 1. november fikk
han oversendt et foreløpig reiseopplegg. Den 9. november ble Filippinene rammet av en
tyfon. Klageren innhentet reiseråd fra Den norske ambassade i Manila, og det fremgikk at
UD frarådet nordmenn å reise til deler av Filippinene, herunder Boracay, som var klagerens
reisemål på Filippinene. Den 15. november bestemte klageren seg for å kansellere den delen
av reisen som omfattet Filippinene. Reisemålet i Østen ble etter avtale med reisearrangøren
endret fra Filippinene til Thailand. Klageren har kun fått igjen kr 9.500,- av et depositum på
kr 20.000,-. Han mener å ha krav på å få tilbake hele depositumet siden situasjonen han kom
opp i er spesiell. Han hevder at han ikke har fått noen opplysninger om avbestillingsforsikring
av byrået.

Pacific Reisebyrå viser til at klageren bestemte seg for å avbestille reisen ca. en måned
før avreisedato. Arrangøren sto etter tyfonen i nesten daglig kontakt med hotellet
på Boracay. Hotellet opplyste at Boracay og Manila var så å si uberørt av tyfonen, og
dette ble videreformidlet til klageren. Da klageren likevel valgte å avbestille den delen
av reisen som gikk til Filippinene ble han informert om at et depositum vanligvis ikke
refunderes, da det allerede var videreformidlet til flyselskap og hotell for at setene/
rommene skulle reserveres.

Pacific Reisebyrå tilbød likevel å tilbakebetale kr 9.500,- av depositumet fordi situasjonen
var så spesiell. Dette beløpet ble senere trukket fra i betalingen for den endrede reisen til
Thailand.

Nemnda bemerker:

I medhold av Alminnelige vilkår for pakkereiser punkt 1, anses avtalen mellom partene inngått
ved bekreftet bestilling.

I medhold av punkt 2 omfatter avtalen pakkereisen slik den fremgår av bestilling og
bekreftelse og reisebevis eller lignende dokument. For øvrig omfatter avtalen også
arrangørens eventuelle individuelle betingelser. Videre er opplysninger arrangøren har gitt
i kataloger, brosjyrer eller lignende en del av avtalen med mindre de må antas å være uten
betydning for kundens kjøp av den aktuelle pakkereise.

Reisevilkårene til reisearrangøren kan leses på deres nettsider. Der fremgår det at dersom
flyselskap/hotell/landarrangør krever depositum for holde en reservasjon, refunderes ikke
depositumsbeløpet etter innbetaling. Dette har reisearrangøren forholdt seg til. De kr 9.500,-
var innbetalt for å reservere flybilletter klageren benyttet i det alternative reiseopplegget og
gikk derfor ikke tapt.

Lov om pakkereiser og reisegaranti har i fjerde kapittel regler om avbestilling. Det fremgår
av § 4-1 at «Kunden har rett til å avbestille pakkereisen dersom det på reisemålet eller
i umiddelbar nærhet av dette de siste 14 dager før pakkereisen skal ta til, konstateres
krigshandlinger, naturkatastrofer, farlige smittsomme sykdommer eller andre begivenheter
som må likestilles med de foran nevnte, og det er rimelig grunn til å anta at disse forhold også
vil gjøre seg gjeldende når pakkereisen skal ta til etter avtalen.»

Som det fremgår, gjelder ikke retten til vederlagsfri avbestilling når de ekstraordinære
forholdene inntrer tidligere enn 14 dager før avreisen. På avbestillingstidspunktet hadde
arrangøren fått bekreftet fra hotellet på Boracay at forholdene var i ferd med å normaliseres.
Flytrafikken gikk som normalt. Boracay var ifølge reisearrangørens mail datert 19. november
heller ikke lenger inkludert i UDs reiseråd til Filippinene.

Det fremgår av klagen at klageren uten hell har forsøkt å få erstattet utgiftene gjennom sin
reiseforsikring.

Nemnda har ikke problemer med å skjønne at klageren ville avbestille en reise til et område
som kort tid i forveien var blitt rammet av en tyfon. Spørsmålet er hvem som skal bære
utgiftene ved kanselleringen. Etter nemndas syn er det klageren som er nærmest til å gjøre
dette. Arrangøren har tatt klart forbehold i sine reisevilkår om at depositum som er innbetalt
for å holde en reservasjon på hotell eller hos flyselskap ikke refunderes.

Vedtak:

Reklamasjonsnemnda for pakkereiser finner ikke å kunne anbefale at det blir gitt noen
erstatning.

Vedtaket var enstemmig.