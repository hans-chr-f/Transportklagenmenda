Vedtak i Transportklagenemnda - Fly

Sammendrag

Krav om full refusjon av flybilletter.

Dato
15.12.2021

Saksnummer
2021-01218

Tjenesteytere
SAS

Klager har i det vesentlige anført

Klager med reisefølge (til sammen to personer) hadde flybilletter med SAS fra Oslo til
London den 23. juni 2021 (SK803), med retur den 28. juni 2021 (SK810).  I henhold til
billettvilkårene skulle det være mulig å ombooke reisen eller motta voucher tilsvarende
billettkostnaden (med ett års gyldighet) ved avbestilling innen 72 timer før avgang. 

Den 14. juni avbestilte klager reisen på SAS sine nettsider. Inne på nettsiden var det
to valg: "Change booking" eller "apply for refund". Det var ingen valg eller veiledning
spesifikt for voucher. Klager valgte da naturligvis å trykke på apply for refund, da de ikke
skulle reise. Resultatet av dette var at klager kun fikk refusjon av skatter og avgifter. De
fikk ingen voucher for resten av det tilgodehavende. Klager tok umiddelbart (mindre enn
30 minutter senere) kontakt med SAS sin kundeservice. Han fikk beskjed om at de ikke
kunne rette opp i dette, da roboten allerede hadde prosessert. Han ble videre fortalt
at han skulle ha foretatt avbestillingen på en annen måte, men de kunne ikke fortelle
hvordan. Klager sendte en skriftlig klage til SAS, og fikk diverse svar på engelsk.

Klager anfører at SAS sine hjemmesider har manglende funksjonalitet og forklaring/
veiledning, og at dette var årsaken til at klager ikke valgte riktig prosess for avbestillingen.
Klager skjønner fortsatt ikke hvordan han skulle ha handlet annerledes.  De hadde kjøpt
flybilletter som tillot fleksibilitet i form av ombooking eller voucher. Klager mener de med
dette er berettiget til å få den resterende billettsummen refundert, i det minste i form av
voucher. 

Klager har fremsatt krav om full refusjon av billettene eller eventuelt en voucher for reise
på totalt 4674 NOK.

Tjenesteyterne har i det vesentlige anført
SAS har ikke fremmet tilsvar i saken.

Nemnda bemerker

SAS har tross oppfordring og påminnelse ikke avgitt uttalelse til nemnda. Nemnda
treffer vedtaket på grunnlag av opplysningene som er fremkommet tidligere i saken, jf
transportklagenemndforskriften § 5-3 tredje ledd.

Basert på klager fremstilling legger nemnda til grunn at klagers flybilletter tillot
omgjøring til voucher tilsvarende billettkostnaden dersom dette ble gjort innen 72 timer
før avgang. Nemnda legger denne til grunn ettersom SAS ikke har bestridt dette. 

Klager oppgir at de avbestilte bookingen den 14. juni 2021. Dette var mer enn 72 timer
før avgang. 

I henhold til avtalen har klager krav på refusjon i form av voucher.  I lys av kjøpsavtalen
mener nemnda at klager hadde rimelig grunn til å tro at han ville motta refusjon i form
av voucher da han trykket på "refusjon" på SAS´ hjemmeside. 

Nemnda anbefaler derfor at klager får refusjon av det resterende beløpet i form av
voucher med gyldighet på ett år.

Vedtak

Transportklagenemnda anbefaler at SAS refunderer den resterende billettsummen (4674
NOK) i form av en voucher med gyldighet på ett år.