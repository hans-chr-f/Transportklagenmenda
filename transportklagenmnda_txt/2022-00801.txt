Vedtak i Transportklagenemnda - Fly

Sammendrag

Krav om standarderstatning i henhold til EU-forordning 261/2004. Kansellering.

Dato
30.08.2022

Saksnummer
2022-00801

Tjenesteytere
Ryanair

Klager har i det vesentlige anført

Klager skulle reise fra Oslo (Torp) til Manchester den 1. april 2022 med Ryanair sin
flyvning RK3227. Planlagt avgangstid var kl. 20:20, med ankomst i Manchester kl. 21:15
(lokal tid).  Klager ankom sin destinasjon med en forsinkelse på nesten fire timer. Klager
fikk ikke vite grunnen til forsinkelsen, annet enn at flyet kom veldig forsinket inn til Torp.
Det er fremsatt krav om standarderstatning i henhold til EU-forordning 261/2004. Klager
klager kun på vegne av seg selv (1 person).

Tjenesteyterne har i det vesentlige anført
Ryanair beklager for forsinkelsen av RK3227 fra Oslo til Manchester den 1. april
2022. Forsinkelsen skyldtes uventet sykdom blant ansatte grunnet covid-19 (utenfor
Ryanair's kontroll). Det vises til fremlagt dokumentasjon som bevis på ekstraordinære
omstendigheter.

Alle kundene som ble berørt av forsinkelsen fikk tilsendt en e-post med informasjon
om EU-forordning 261/2004. E-posten inneholdt link til gratis telefon-kreditt og
kontaktinformasjon til kundeservice.

Ettersom forsinkelsen var uventet, og derfor utenfor Ryanair's kontroll, har klager
ikke rett på standarderstatning i henhold til EU-forordning 261/2004. Ryanair beklager
imidlertid for ulempene uregelmessigheten medførte for passasjerene. 

Etter forespørsel om oppklaring fra sekretariatet til Transportklagenemnda, har Ryanair
presisert at side 2 i vedlagt dokument "OPS statement" er irrelevant i saken. Ryanair har
imidlertid ingen flere dokumenter å laste opp i saken.

Nemnda bemerker

Forsinkelse som medfører at passasjerene kommer mer enn 3 timer senere frem
enn planlagt til det endelige bestemmelsesstedet, utløser en plikt for flyselskapet til å
utbetale standarderstatning med mindre selskapet godtgjør at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artiklene 5, 6 og 7 og EU-domstolens avgjørelser
i sak Sturgeon-Condor av 19.11.2009 (C-402/07) og Nelson med flere av 23.10.2012
(C-581/10). 

Sykdom blant besetningen kan være en ekstraordinær omstendighet i forordningens
forstand. Sykdom oppstår imidlertid fra tid til annen. Flyselskapet må derfor være
forberedt og ha en beredskapsplan for håndtering av påregnelig sykdom. Sykdom kan
likevel oppstå så plutselig eller i et slikt omfang at flyselskapet ikke har mulighet til å
unngå uregelmessigheter som forsinkelser og kanselleringer. Dette må vurderes konkret.

For å oppfylle plikten til å sannsynliggjøre at årsaken til forsinkelsen var ekstraordinær,
mener nemnda at det er naturlig å forvente at flyselskapet legger frem dokumentasjon
på sykefravær, at sykefraværet avviker fra normalt sykefravær, at sykefraværet rammet
den konkrete flighten, dokumentasjon for rutiner knyttet til stand-by crew, samt
dokumentasjon for at det ikke var tilgjengelig stand-by crew til å operere den konkrete
flighten uten forsinkelse. 

I denne saken er det fremlagt uttalelse fra Flight Operations vedrørende den konkrete
flyvningen. Det er i tillegg fremlagt nyhetsartikler og DMS (Daily Movement Sheet).
Nemnda mener at den fremlagte dokumentasjonen ikke er tilstrekkelig sett i lys av
beviskravet i EU-forordning 261/2004. Det mangler tilstrekkelig tydelig informasjon
om hvilke tiltak som ble truffet for å unngå forsinkelsen, eventuelt nærmere
informasjon/dokumentasjon på at dette ikke var mulig, ref. informasjonen ovenfor om
dokumentasjon på sykefravær, standby og rutiner rundt dette. 

Basert på ovenstående mener nemnda at Ryanair ikke har godtgjort at forsinkelsen
skyldtes ekstraordinære omstendigheter som ikke kunne vært unngått selv om
alle rimelige tiltak var truffet. Nemnda anbefaler derfor at Ryanair utbetaler
standarderstatning på 250 EUR til klager.

Vedtak

Transportklagenemnda anbefaler at Ryanair utbetaler 250 EUR til klager i henhold til EU-
forordning 261/2004.