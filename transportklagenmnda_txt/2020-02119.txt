Vedtak i Pakkereisenemnda

Sammendrag

Krav om refusjon av nye flybilletter ved tidligere hjemreise grunnet Covid-19.

Dato
23.10.2020

Saksnummer
2020-02119

Tjenesteytere
TUI Norge AS

Klager har i det vesentlige anført

Klagen gjelder en pakkereise for to personer med innkvartering på Riu Vistamar, Puerto
Rico, Gran Canaria i perioden 09.03.2020 - 23.03.2020. Totalpris 32 471 kroner.

Klager viser til at UD ba nordmenn reise hjem hvis mulig. TUI informerte klager om at de
jobbet med å få klager hjem, men klager mener de ikke gjorde noe for å få passasjerene
hjem. Klager holdt en lav profil da guidene fikk mye kjeft fra andre gjester. Klager bestilte
fly hjem selv og TUI ordnet med transport til flyplassen. Klager ga muntlig og skriftlig
beskjed til TUI om at de reiste hjem slik at de kunne avbestille opprinnelig billett. Klager
krever refusjon av nye flybilletter hjem til 9 350 kroner.

Klager har søkt forsikringsselskap Tryg om dekning/erstatning. Klager har ikke blitt
tilkjent dekning/erstatning.

Klagers krav: 9 350 kroner.

Det vises for øvrig til korrespondanse fra klager.

Tjenesteyterne har i det vesentlige anført
TUI anfører: TUI har sendt følgende SMS til klager under oppholdet på reisemålet:

"12/3 kl. 13:32 Den 11 mars har den Canariske regjering tatt en bestemmelse om å forby
alle kulturelle, sosiale, sportsbegivenheter og karneval hvor det befinner seg mer enn
tusen personer samlet på et sted. Dette har også blitt gjort i store deler av Spania og i
mange andre land rundt omkring i verden.

14/3 kl. 10:04 Den norske regjering råder til å unngå alle unødvendige reiser. Derfor
har TUI nå besluttet å kansellere alle utreiser frem til 14.4. Uansett vil alle våre gjester
som befinner seg på ulike destinasjoner returnere hjem som planlagt med mindre vi
informerer dere om noe annet. Vi ber om deres tålmodighet i denne situasjonen. 

14/3 kl. 20:33 Kjære gjest, TUI er klar over de pålagte tiltak fra den spanske regjeringen,
som en del av tiltakene som er iverksatt mot spredning av Coronavirus i Spania. Vi
evaluerer for tiden situasjonen. For øyeblikket antar vi at ferien kan fortsettes som
planlagt foreløpig, med hensyn til kravene fra den Spanske regjering. Vi tar nå alle
nødvendige forberedelser for returflyvene dine under de nye omstendighetene og vil
kontakte deg når det finnes informasjon kring din flyvning. Vi beklager uleiligheten. Din
helse og sikkerhet er fortsatt en av våre prioriteter. Med vennlig hilsen ditt TUI-team

15/3 kl. 11:10 Kjære TUI-gjester. Spanske myndigheter kommer til å sette igang tiltak for
å forhindre spredningen av Coronaviruset. Det innebærer at man fra mandag 16/3 kun
får gå ut om man skal handle mat, besøke legen, dra i banken samt i nødsituasjoner.
Restauranter, barer og kulturtilbud kommer til å holde stengt. Vi ber alle våre reisende
om å følge instruksjoner fra lokale myndigheter. Foreløpig vil alle hjemreiser gå som
planlagt. Vi vil kontakte dere om situasjonen skulle endres. Med vennlig hilsen TUI.

16/3 kl. 11:26 Kjære TUI-gjester. Grunnet lokale myndigheters beslutning og påfølgende
restriksjoner knyttet til Covid19, så har vi nå besluttet å hente hjem våre kunder så raskt
som mulig. Vi kommer til å kontakte dere med mer informasjon om hjemreisen. Vi takker
for tålmodigheten og deres samarbeidsvilje slik at vi finner best mulige løsninger for alle.
Med vennlig hilsen TUI"

Som det fremgår av den norske regjering og UDs pressemelding den 14. mars
2020, var det ikke snakk om en evakuering fra reisemålene, men følgende ordlyd:
"Utenriksdepartementet oppfordrer alle norske borgere som er på reise i utlandet om
å vurdere å reise hjem så snart som mulig, på en trygg og rolig måte, i samråd med sitt
reise- eller flyselskap."

TUI hadde i perioden over 30 000 nordiske gjester i hele verden, som skulle bringes
hjem. TUI arbeidet døgnet rundt for å finne nye og raskere flyløsninger hjem for alle sine
gjester. 

Da klager kontaktet TUIs kundesenter den 14 og 17 mars og krevde svar i forbindelse
med ny hjemreise, var det ikke mulig å gi klager beskjed om når hun kunne forvente
hjemreise. 

TUI anfører at det fremgikk av samtlige SMS beskjeder at de ba kundene vente på
nærmere beskjed fra TUI. Til tross for dette og at klager fikk beskjed om dette den 16.
mars 11:26, hvor de bekreftet at TUI ville hente alle hjem så raskt som mulig, kjøpte
klager selv helt nye flybilletter med SAS hjem fra Gran Canaria den 18. mars kl. 14:35.

Som det fremgår av SMS-historikken, sendte TUI informasjon om klagers hjemreise den
21. mars:
"21/3 kl. 19:07 Hei! Det norske utenriksdepartementet, avrådet siden den 14. mars at
alle unødvendige reiser til utlandet ikke skal gjennomføres. Situasjonen forandrer seg
hele tiden og mange land innfører nå restriksjoner og andre tiltak med kort varsel for
å forhindre smittespredring av Coronaviruset. TUI har derfor besluttet å ta hjem alle
reisende til Norge så snart som mulig. Du har i den anledning blitt ombooket til BLX222
Gran Canaria – Arlanda den 22/03 med beregnet avgangstid kl. 08:00. Om dere må videre
for å komme dere hjem så ber vi dere vennligst arrangere dette på egen hånd, ta vare på
kvitteringene for kostnadene og sende de inn til våres reklamasjons avdeling etter dere
har kommet hjem. Om du har booket transport gjennom oss så vil vi hente deg mellom
klokken 04:30-05:15 utenfor ditt hotell. Mvh TUI"

6.2. Hindring utenfor arrangørens kontroll
Arrangøren kan kansellere en reise uten erstatningsansvar, dersom pakkereisen ikke
kan gjennomføres på grunn av uunngåelige og ekstraordinære omstendigheter og
den reisende underrettes om avlysningen uten ugrunnet opphold. Slike hindringer
kan etter omstendighetene være krig eller krigshandlinger, naturkatastrofer, farlige
smittsomme sykdommer eller andre begivenheter som må likestilles med de foran
nevnte. Kanselleres en reise før den starter pga. hindringer utenfor arrangørens kontroll,
plikter han å refundere kunden alle innbetalte beløp umiddelbart. Alternativt skal
kunden kostnadsfritt tilbys å delta i en annen pakkereise av tilsvarende eller høyere
kvalitet dersom arrangøren kan tilby dette. Tilbys kunden en alternativ reise av lavere
kvalitet enn avtalt, skal den reisende gis et passende prisavslag.

Etter de samme vilkår som nevnt i 1. ledd, vil ikke arrangøren ha erstatningsansvar
dersom pakkereisen blir mangelfull eller må avbrytes som følge av at slike hindringer
inntrer etter at pakkereisen er påbegynt. Dersom reisen forkortes ved at arrangøren eller
kunden avbryter den pga. slike forhold, vil kunden likevel ha krav på et forholdsmessig
prisavslag. Arrangøren plikter i den grad det er mulig å eliminere eventuelle risiki eller
ulemper for kunden. Må reisen avbrytes, plikter arrangøren å frakte kunden tilbake til
det avtalte hjemkomststed uten kostnader og med minst mulig ulempe for kunden.
Tidspunktet for hjemsendelse vil være avhengig av en vurdering av de faktiske forhold
på stedet, herunder den reelle risiko og/eller de reelle ulempene et fortsatt opphold
representerer. Norske og lokale myndigheters uttalelser skal vektlegges ved denne
vurderingen.

TUI hadde arrangert en ny og tidligere hjemreise til klager med avreise fra Gran Canaria
den 22. mars kl. 08:00 anfører at de har fulgt reisevilkårenes pkt. 6.2.

I og med at det ikke var snakk om en evakuering fra reisemålene, kan ikke TUI
etterkomme klagers ønske om refusjon av helt nye flybilletter hjem allerede den 18.
mars 2020. TUI har ikke hatt mulighet til å avbestille klagers opprinnelige hjemreise.   

TUI kan ikke etterkomme klagers krav om refusjon av 9 350 kroner til nye flybilletter
inkludert bagasje. 

Det vises for øvrig til korrespondanse fra TUI Norge AS.

Nemnda bemerker

Klagen gjelder en pakkereise for to personer med innkvartering på Riu Vistamar, Puerto
Rico, Gran Canaria i perioden 09.03.2020 - 23.03.2020. Totalpris 32 471 kroner. 

TUI hadde arrangert en ny og tidligere hjemreise til klager med avreise fra Gran Canaria
den 22. mars kl. 08:00 på grunn av Covid-19. Klager valgte å reise hjem på egne bestilte
billetter den 18. mars 2020. Klager krever nå refusjon av kjøp av nye flybilletter på 9 350
kroner.

Nemnda har delt seg i et flertall og et mindretall.

Nemndas flertall, nemndsleder og reisebransjens representanter bemerker at det følger
av alminnelige vilkår punkt 6.2 "Må reisen avbrytes, plikter arrangøren å frakte kunden
tilbake til det avtalte hjemkomststed uten kostnader og med minst mulig ulempe for
kunden. Tidspunktet for hjemsendelse vil være avhengig av en vurdering av de faktiske
forhold på stedet, herunder den reelle risiko og/eller de reelle ulempene et fortsatt
opphold representerer. Norske og lokale myndigheters uttalelser skal vektlegges ved
denne vurderingen." Tjenesteyter hadde i denne perioden svært mange norske turister
som måtte transporteres hjem i kjølvannet av Statsministerens pressekonferanse 12.
mars og UDs anbefalinger 14. mars om at norske borgere ble oppfordret til å komme
hjem begrunnet i Covid-19 pandemien.  Selv om tjenesteyters reise kom tre dager etter
klagers egen bestilling, vurderer nemnda at tjenesteyters returreise var et tilstrekkelig
tilbud for kundene. Med grunnlag i alminnelige vilkår 6.2 og pakkereiseloven § 23 gir ikke
dette hjemmel for erstatningsutbetaling fra tjenesteyter. 

Mindretallet, forbrukerrepresentanten, mener at Apollo ikke har oppfylt sin bistandsplikt
etter pakkereiseloven § 36, 1 ledd bokstav b) om" uten ugrunnet opphold" å bistå den
reisende med å finne alternativ hjemreise.  I alminnelige vilkår for pakkereiser punkt
6.2 presiseres at "Tidspunktet for hjemsendelse vil være avhengig av en vurdering av
de faktiske forholdene på stedet, herunder den reelle risiko og/eller de reelle ulempene
et fortsatt opphold representerer." I dette tilfellet startet Spania med å stenge ned
tilbud og aktiviteter allerede fra 12. mars og det ble varslet unntakstilstand i Spania
inkludert Kanariøyene den 13. mars. Den 13. mars fraråder Utenriksdepartementet
reiser til Spania. I en slik situasjonen med høy smittespredning og manglende tilbud og
bevegelsesmuligheter på destinasjonen, må reiseselskapene ha plikt til å sørge for å få
de reisende hjem snarest mulig. Selv om TUI i denne situasjonen hadde mange reisende
å ta seg av, er mindretallet av den oppfatning at TUI sitt tilbud om returreise den 22.
mars ikke oppfyller lovens krav til bistand. Etter mindretallets mening må klager derfor
ha rett på å få dekket sine utgifter til returbilletter for seg og reisefelle den 18. mars.

Vedtak blir etter dette truffet i samsvar med flertallets syn.

Vedtak

Pakkereisenemnda anbefaler at klager ikke gis medhold.

Vedtaket er fattet under dissens som fremgår ovenfor.