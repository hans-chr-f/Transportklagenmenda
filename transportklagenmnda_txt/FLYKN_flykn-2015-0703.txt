Vedtak i Transportklagenemnda - Fly

Sammendrag

Krav om refusjon av setegebyr.

Dato
15.04.2016

Saksnummer
0703/15F

Tjenesteyter
SAS

Klager har i det vesentlige anført:

Klager bestilte en reise for to personer fra London til Oslo den 4. mai 2015, og betalte samtidig
for forhåndsreservasjon av sete. Dagen før avreise kontrollerte klager at hun fortsatt hadde
bekreftet plass på sete 4C og 4D.

Ved innsjekk i London på SK812 var plutselig sete 4D og 4C endret til 11D og 30C. Klager stiller
seg kritisk til at SAS lar en reservere seter og betale for disse på SAS Plus foran i kabinen, når
disse setene er forbeholdt passasjerer med SAS Plus billetter.

Klager stiller seg kritisk til at hun ikke ble informert om endring av setenummer på et tidligere
tidspunkt. Videre undrer hun seg over at man ikke automatisk får refusjon av setegebyr når
ønsket sete likevel ikke lar seg bekrefte.

Klager krever refusjon av setegebyr. Videre krever hun endring i SAS prosedyrer slik at dette
ikke gjentar seg.

Det vises for øvrig til klagers brev.

SAS har i det vesentlige anført:

Driftsmessige årsaker var grunnen til at klagers seteønsker ble endret. I SAS' vilkår kommer
det frem at slikt kan skje. SAS legger billetter ut for salg nesten et år i forveien, fordelingen
mellom serviceklassene er da fordelt på historiske data og trender de siste månedene. Salg og
fordeling mellom serviceklassene følges nøye opp og justeres opp og ned etter behov.

Klager har fått refusjon av setegebyret, SAS kan ikke imøtekomme krav utover dette.

Det vises for øvrig til SAS brev.

Nemnda bemerker:

Klager hadde bestilt og betalt for sete 4 C og 4 D. Ved innsjekking på nettet 3. mai, dagen før
avreise, sto klagerne oppført med disse setene. Ved utskriving av boardingkort ved oppmøte
på flyplassen ble klager tildelt sete 11 D og 30 D.

Det fremgår av SAS sine vilkår at SAS ikke kan garantere for tildeling av et gitt sete, selv
om det aktuelle setet er bekreftet. Det heter videre: « Av drifts- eller sikkerhetsmessige
årsaker forbeholder vi oss retten til når som helst å endre setetildelingen også etter
ombordstigningen.»

Nemnda er av den oppfatning at passasjerer som har bestilt og betalt for et sete i
utgangspunktet må kunne regne med å få dette setet. Setet er imidlertid ikke garantert.
Dersom driftsmessige eller sikkerhetsmessige årsaker tilsier det, kan SAS endre
setetildelingen.

Nemnda er av den oppfatning at SAS må ha en saklig grunn til å endre tildeling. De står ikke
fritt til å endre seteplassering. Det må knyttes opp mot driftsmessige eller sikkerhetsmessige
grunner. Uttrykksmåten tilsier etter nemndas vurdering at det skal en del til for å endre
seteplassering.

Endringen av seteplasseringen er i dette tilfellet begrunnet med at SAS har benyttet setene
til en annen serviceklasse. Etter nemndas vurdering går ikke dette under forbeholdet
«driftsmessige grunner».

Klager har krevet refusjon av setegebyret. SAS har etterkommet dette.

Vedtaket var enstemmig.