Vedtak i Transportklagenemnda
- Kollektivreiser

Sammendrag

Billett kjøpt for sent.

Dato
18.01.2019

Saksnummer
2018-04151

Tjenesteytere
Ruter

Klager har i det vesentlige anført

Klager ble ilagt gebyr fordi hun hadde kjøpt billett for sent. 

Klager viser til at hun løp til trikken og at billetten ble kjøpt akkurat i det hun kom om
bord i trikken. Klager mener det er veldig urettferdig at hun skal bli ilagt gebyr når det er
tale om noen få sekunder, spesielt når hun tidligere har sett reisende slippe unna med
en advarsel. Klagers oppfatning er at det kun er nordmenn som har denne fordelen. 

Kontrollørens argument for å ilegge klager gebyr var at hun ikke ble observert på
holdeplassen, samt at kontrolløren ikke trodde på det faktum at klager bodde like ved. 

Klager krever at Ruter frafaller gebyret.

Tjenesteyterne har i det vesentlige anført
Klager ble ilagt gebyr på trikken 11. oktober 2018 fordi hun kjøpte sin billett for sent. 

Billetten må være kjøpt og aktivert før ombordstigning. Klagers billett var kjøpt under
kontrollen, og det tok bare to sekunder før kjøpet ble startet til billetten var aktivert. Det
er derfor ikke mulig at klager har startet kjøpet av billett før hun gikk om bord i trikken
ved Nobels gate. 

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble ved kontroll på trikken 11. oktober 2018 ilagt gebyr som følge av hun hadde
kjøpt billett for sent. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Av gebyrrapporten fremgår at billettkontrollen startet umiddelbart etter avgang fra
Nobels gt. kl. 9.58.41. Klagers billett er registrert bestilt kl. 09.59.11, dvs. etter at klager
kom ombord på trikken. 

Nemnda viser til at billetten dermed er bestilt for sent og vilkårene for å ilegge gebyr var
til stede.

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.