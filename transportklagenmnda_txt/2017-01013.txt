Vedtak i Transportklagenemnda - Fly

Sammendrag

Krav om oppgjør i CashPoints i stedet for kontanter.

Dato
27.02.2018

Saksnummer
2017-01013

Tjenesteytere
Norwegian

Klager har i det vesentlige anført

Klager hadde bestilt reise fra Trondheim til Oslo lufthavn tur/retur, og ønsket å betale
reisen til totalt kroner 3 196 i CashPoints. Klager huket av for "betaling med CashPoints"
ved bestilling, men måtte likevel legge inn et kredittkortnummer, da det ikke var mulig
å gjennomføre bestillingen uten dette. Klagers kredittkort ble likevel belastet med hele
kjøpesummen. 

Klager har på ovennevnte bakgrunn fremsatt krav om at det trekkes 3 169 CashPoints fra
hans Norwegian-konto, og at kroner 3 196 tilbakeføres til hans kredittkort.

Tjenesteyterne har i det vesentlige anført
Klager hadde intensjon om å betale reisen med CashPoints, og krever nå kroner 3 196
refundert fra Norwegian. 

Når man foretar en bestilling på Norwegians hjemmesider er man selv ansvarlig for at
alt er korrekt. Før betaling fullføres er man nødt til å sørge for at riktig betalingsform er
valgt. Samtidig får man beskjed om å lese og godta selskapets reisevilkår. Deretter blir
man tilsendt reisedokument og reisekvittering hvor disse opplysningene er gjentatt. Det
finnes ingen indikasjon på at det var feil i bookingsystemet eller opplysningene til klager. 

I henhold til Norwegians vilkår kan bestillinger kanselleres og refunderes innen fire
timer etter at en feil oppdages. Dersom billetten ikke er kansellert innen fristen, kan
ikke Norwegian refundere hans billetter. Selskapet avviser på dette grunnlag klagers
refusjonskrav.

Nemnda bemerker

Nemnda legger på bakgrunn av de foreliggende opplysninger til grunn at klager ønsket å
betale reisen med CashPoints, men at beløpet likevel ble trukket fra hans kredittkort. 

Nemnda viser til at klager rent faktisk har benyttet flybillettene. Hans CashPoints står ved
lag, og han kan derfor benytte disse ved en senere anledning. 

Nemnda kan etter dette ikke anbefale at klager gis medhold i sitt krav om å få benytte
CashPoints og få kjøpesummen refundert.

Vedtak

Transportklagenemnda - fly anbefaler ikke at klager gis medhold.