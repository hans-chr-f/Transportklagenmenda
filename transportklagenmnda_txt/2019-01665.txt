Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
10.03.2020

Saksnummer
2019-01665

Tjenesteytere
SAS

Klager har i det vesentlige anført

Klager skulle reise fra Molde til Krakow via Oslo og Stockholm den 14. mars 2019 kl
06.45 med ankomst kl 12.15. Flight SK480 fra Oslo til Stockholm ble forsinket slik at
klager mistet sin videreforbindelse. Han ble booket om via København og ankom endelig
bestemmelsessted kl 20.20, mer enn åtte timer forsinket.

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
SK480 ble forsinket 73 minutter grunnet dårlige værforhold, de-icing med vifte og
kø på rullebanen på Gardermoen som følge av freezing fog. SAS viser til fremlagt
dokumentasjon. Freezing fog kan føre til is-formasjoner på motoren, det er derfor viktig
at motoren varmes opp med vifte. Vanlig de-icing med glykol-mikstur er ikke tilstrekkelig
ved dette værfenomenet. 

Klager ble booket om til første ledige mulighet samme dag. 

Hendelsen er ikke kompensasjonsberettiget i henhold til EU-forordning 261/2004 da
årsaken var ekstraordinære omstendigheter utenfor SAS' kontroll.

SAS kan ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Flyselskapet SAS har fremlagt dokumentasjon som viser at det var vanskelige værforhold
som førte til at flyet fra Oslo landet forsinket i Stockholm med den følge at klager mistet
sin videreforbindelse til Krakow. Den samme dokumentasjonen viser at forsinkelsen ikke
kunne vært unngått selv om alle rimelige tiltak var truffet. 

Klager ble booket om og ankom Krakow samme kveld. Nemnda anser dette å være innen
rimelig tid. 

Klager har etter dette ikke rett til standarderstatning.

Vedtak

Transportklagenemnda - fly anbefaler ikke at klager gis medhold.