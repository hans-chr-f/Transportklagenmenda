Vedtak i Transportklagenemnda
- Kollektivreiser

Sammendrag

Ilagt gebyr for manglende eller ufullstendig billett

Dato
12.06.2017

Saksnummer
2017-00815

Tjenesteytere
AtB AS

Klager har i det vesentlige anført

Klager tok 30. mars bussen fra Lian til Rognheim. Under billettkontrollen viste klager
frem sin studentbillett sammen med legitimasjon. Kontrolløren etterspurte i tillegg bevis
for betalt semesteravgift. Denne hadde klager på sin mobiltelefon som lå hjemme. 

Klager viser til at NTNU ikke sender ut bevis for betalt semesteravgift, og legger til at han
viste frem adgangskort som viser betalt medlemskap til NTNUI, som bekrefter at han
har betalt semesteravgift, siden man ikke kan være medlem av NTNUI uten å ha betalt
semesteravgift. 

Siden klager kan legitimere sin rett til rabatt ved å vise frem medlemskap i NTNUI, anser
han det som urimelig å ilegge gebyr og krever således gebyret slettet.

Tjenesteyterne har i det vesentlige anført
Dersom kunden reiser med studentrabattert billett er det ifølge AtBs regelverk
avgjørende at reisende ved kontroll kan «…vise gyldig studiebevis» sammen med gyldig
billett, jf. AtBs transportvedtekter § 7. 
Det fremgår klart av regelverket at gyldig studiebevis må fremvises når man reiser på
billett med studentrabatt. Regelen er dermed den at passasjerene må ha bevis for sin
rabatt lett tilgjengelig for kontroll. 
Hva som anses som gyldig studentlegitimasjon fremgår av AtBs rabatt- og
takstreglement. For studenter ved NTNU er gyldig studentlegitimasjon studentkort/
annen Id med bilde, i tillegg til semesterkort som viser at man har betalt semesteravgift
gjeldende semester. Det står uttrykkelig på NTNUs studentbevis at dette ikke er gyldig
som studentlegitimasjon uten semesterkvittering.

Gyldig semesterbevis kan fremvises enten ved hjelp av NTNUs StudentID-app eller i
papirform som man for øvrig kan bestille fra NTNU.
Hva gjelder klagers anførsel vedrørende medlemskap i NTNUI vil vi bemerke følgende.
Vilkår for medlemskap i NTNUI fremgår av NTNUIs nettsider 1. Det heter her at
nåværende studenter ved NTNU og vitenskapelig personale kan være medlem i NTNUI.
Videre fremgår det at tidligere medlemmer av NTNUI, NTHI og AVHI også kan være
medlemmer dersom de kan fremvise gammelt medlemskort fra forrige semester/år. Det
betyr med andre ord at adgangskortet med bevis for medlemskap i NTNUI for 2016/17
ikke automatisk betyr at semesteravgift for gjeldende semester er betalt. 

AtB har ingen ordning med at man i ettertid kan fremvise gyldig studentlegitimasjon
og på den måte slippe å betale gebyr. Det fremgår klart av AtBs regelverk at ved
reiser med studentrabattert billett er det avgjørende at reisende kan fremvise gyldig
studentlegitimasjon ved kontroll. Det at klager i etterkant av kontrollen har skaffet seg og
vedlegger kopi av semesterkvittering fritar derfor ikke for betaling av gebyret. Dessverre
er det mange som misbruker AtBs tillit, AtB har derfor sett oss nødt til å tolke regelverket
om fremvisning av studentbevis ved kontroll strengt. 

AtB opprettholder med dette vår tidligere avgjørelse og viser til vår begrunnelse i
tidligere svar til klager.

Nemnda bemerker

Klager tok 30 mars 2017 bussen fra Lian til Rognheim og ble ved kontroll ilagt gebyr da
han ikke kunne vise gyldig studentbevis. Han viste studentbillett og legitimasjon, men
kunne ikke vise kvittering for betalt semesteravgift. 

Nemnda viser til AtBs redegjørelse for hvorfor bevis for medlemsskap i NTNUI ikke kunne
godtas som bevis for betalt semesteravgift, og slutter seg til AtBs vurdering på dette
punkt.

Vilkårene for ileggelse av gebyr var således til stede. 

Nemnda er imidlertid gjennom flere saker kjent med at AtB konsekvent ikke godtar at
legitimasjon for rett til rabattert billett kan vises i ettertid. 

Etter nemndas syn er det grunn til å skille mellom å vise fram en billett i ettertid og å vise
dokumentasjon for rett til rabattert billett i ettertid når den reisende har en ellers gyldig
billett under reisen. 

Nemndas finner grunn til å anbefale at AtB vurderer en ordning som praktiseres av
enkelte andre reiseforetak og som for eksempel på Ruters nettside er formulert slik: 

"Har du gyldig billett, men mangler gyldig bevis på at du har rett til student-, honnør-,
eller ungdomsrabatt, vil du få gebyr i en billettkontroll. Vi kan frafalle gebyret hvis du
møter opp på kundesenteret vårt innen 14 dager, med gyldig bevis på at du hadde rett til
rabatt på kontrolltidspunktet."

Nemndas mindretall, forbrukernes representanter, finner i denne saken at det vil være
urimelig å fastholde gebyret og anbefaler derfor at gebyret frafalles.

I samsvar med nemndas flertall anbefales ikke at klager gis medhold.

Vedtak

Transportklagenemnda Kollektivtransport anbefaler ikke at klager gis medhold.

Vedtaket er avsagt med dissens.