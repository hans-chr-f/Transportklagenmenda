Vedtak i Transportklagenemnda
- Kollektivreiser

Sammendrag

Krav om frafall av gebyr

Dato
21.06.2021

Saksnummer
2021-00584

Tjenesteytere
Brakar

Klager har i det vesentlige anført

Klagerne, to samboere, ble begge ilagt gebyr 17. mars 2021. Den ene av samboerne
representerer begge i denne saken. Representanten anfører at bussen kom før det
som var planlagt slik at hun ikke rakk å skrive kode for å betale for billett. Klagerne har
i sin klage til Brakar forklart at bussen kom kl. 16:44, når den egentlig skulle komme kl.
16:45. Videre anfører representanten at de reiste med 2 barn og måtte løpe igjennom
gaten for å rekke bussen, og dette var grunnen til de ikke rakk å kjøpe billett. Det ene
barnet er 3 år og det andre er 1 måned. Representanten mener at dersom bussen
hadde kommet til korrekt tidspunkt ville hun ha rukket å skrive inn koden i Vipps for å
bekrefte kjøpet. Representanten forklarer at hun ikke fikk lov til å skrive koden i Vipps av
billettkontrollørene. 

Representanten forklarer at hun alltid kjøper billett, men at denne gangen kom bussen
for fort og hun rakk ikke bekrefte kjøpet. 

Representanten legger til at det kom 2 norske jenter ombord på bussen noen
holdeplasser senere som fikk lov til å kjøpe billett på bussen og kun fikk beskjed om
at neste gang må billett vært kjøpt før de går ombord. Representanten mener det var
rasistisk at de fikk gebyr siden de er utenlandske. 

Klagerne krever frafall av gebyrene.

Tjenesteyterne har i det vesentlige anført
Klagerne ble ilagt gebyr om bord på bussen 17. mars 2021. Årsaken til ileggelsen
var fordi begge kjøpte billett for sent. Billetten må være kjøpt og bekreftet før
ombordstigning. 

Brakar kan ikke se noen grunn til at klagerne skal slippe dette gebyret, avgjørelsen står
derfor fast.

Nemnda bemerker

Klagerne ble ilagt gebyr 17. mars 2021 fordi de kjøpte billett for sent. 

Det fremgår av Brakar sine transportvilkår punk 4 at billetter skal løses eller
kort fremvises/klippes ved påstigning. Videre fremgår det av transportvilkårene
punkt 5 at reisende som ved kontroll ikke fremviser gyldig billett, plikter å betale
tilleggsavgiftsbillett. Det fremgår av Bruksvilkårene for Brakar Billett at de elektroniske
reisebevisene som kan kjøpes i denne appen skal fremvises sjåføren ved påstigning og at
billetten er gyldig for ombordstigning når nedtelling starter. 

Representanten opplyser at hun ikke rakk å kjøpe billett før ombordstigning fordi hun,
samboeren og to barn måtte løpe for å rekke bussen. Vilkårene for å ilegge gebyr var
dermed til stede.

Klagerne har anført at bussen kom til holdeplassen før planlagt avgangstid og dette var
grunnen til at de ikke rakk å kjøpe billett. 

Nemnda har i sin praksis lagt til grunn at den reisende selv har ansvaret for å ha
tilstrekkelig tid til å kjøpe billett før påstigning og at dette ikke kan gi grunnlag for å
anbefale at gebyret frafalles.

Nemnda bemerker at det fra reiseforetakenes side er behov for en konsekvent praksis
da det er vanskelig å skille mellom årsakene til at passasjerer ikke har kjøpt billett før
påstigning.

Nemnda kan ikke se at det er grunnlag for å anbefale at gebyrene frafalles.

Vedtak

Transportklagenemnda finner ikke å kunne anbefale at klagerne gis medhold.