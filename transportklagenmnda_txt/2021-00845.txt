Vedtak i Transportklagenemnda - Fly

Sammendrag

Krav om refusjon av flybilletter grunnet kansellering.

Dato
17.11.2021

Saksnummer
2021-00845

Tjenesteytere
Norwegian Air Shuttle

Klager har i det vesentlige anført

Klager hadde bestilt flybillett hos Norwegian t/r Oslo - Madrid for reise 18. desember
2020, pris 251,49 euro.

Den 30. oktober ble klager informert om at flyvningene var kansellert. Norwegian har
tilbudt klager kun 50 % refusjon, kroner 1 376 av kroner 2 752.

Klager krever full refusjon av flybilletten, 251,49 euro.   

Tjenesteyterne har i det vesentlige anført
Norwegian har ikke avgitt uttalelse til nemnda. 

Til klager har flyselskapet i det vesentlige anført:

Vi viser til den pågående gjenoppbyggingsprosessen som Norwegian er underlagt, og
refererer til kapitalinnhentingen som Norwegian kunngjorde i forbindelse med dette,
som er gjenstand for et prospekt datert 7. mai 2021, omfattende et sammendrag,
et verdipapirnotat og registreringsdokument, inkludert EligibleCreditor -tilbudet
(aksjeutstedelse) som nærmere beskrevet i prospektet.

Det relevante kravet vi har registrert i denne saken er kroner 2 752, og følgelig er det
maksimale beløpet du kan ha rett til å tegne i kredittilbudet kroner 1 376 (dette beløpet
tilsvarer 50% av det relevante kravet)."

Nemnda bemerker

Basert på sakens opplysninger legger nemnda til grunn at klagers flyvninger mellom
Oslo og Madrid ble kansellert mer enn 14 dager i forveien. Klager har derfor ikke rett på
standarderstatning i henhold til EU-forordning 261/2004 artikkel 5 nummer 1 bokstav c
punkt i). 

Klager krever refusjon av billettene, noe han har krav på ved kansellering i henhold til EU-
forordning artikkel 8 nummer 1 dersom han velger dette fremfor omruting. 

Norwegian har tidligere tilbudt klager halvparten av billettprisen i refusjon. Norwegian
har imidlertid gjennomgått en restruktureringsprosess i Irland og i Norge etter
midlertidig lov om rekonstruksjon, og Oslo tingrett avsa 12. april 2021 kjennelse om
stadfestelse av rekonstruksjon med tvangsakkord. Fristdagen er satt til å være 18.
november 2020. Dette innebærer at krav mot Norwegian som har oppstått før 18.
november 2020 ikke vil gjøres opp fullt ut, men behandles på lik linje med andre
uprioriterte krav. Slike usikrede kreditorer vil motta en gitt prosent av det opprinnelige
kravet de hadde. Dette omfatter også forbrukeres refusjonskrav.

Norwegian har oppgitt til nemnda at alle krav på refusjon som er oppstått før 18.
november 2020 er registrert i selskapets register for utbetalinger og vil bli håndtert i tråd
med rekonstruksjonsplanen. Nemnda legger til grunn at dette også gjelder kravet fra
klager.

Vedtak

Transportklagenemnda anbefaler at Norwegian Air Shuttle refunderer til klager i henhold
til rekonstruksjonsplanen for selskapet.