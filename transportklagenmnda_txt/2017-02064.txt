Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
17.04.2018

Saksnummer
2017-02064

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY1405 fra Nice (NCE) til Oslo lufthavn (OSL)
30. mars 2017 kl. 13.35. Flyvningen ble kansellert, og reisefølget ankom sin endelige
destinasjon cirka ni timer forsinket. 

Klager har på ovennevnte bakgrunn fremsatt krav om standardkompensasjon i henhold
til EU-forordning 261/2004 på 400 euro pr. person, totalt 800 euro for to passasjerer.

Tjenesteyterne har i det vesentlige anført
Norwegians flyvning DY1405 fra Nice til Oslo 30. mars 2017 ble kansellert som følge
av værforholdene i Nice. Forutgående avgang, DY1404, måtte lande i Marseille som
følge av tett tåke over Nice. Det ble foretatt to landingsforsøk, men på grunn av tåken
hadde ikke kapteinen tilstrekkelig visuell oversikt, og landingene ble følgelig avbrutt av
sikkerhetshensyn. 

Alle reisende ble overført til DY1407 med avgang kl. 21.05 samme kveld. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav om standardkompensasjon.

Nemnda bemerker

Norwegians flyvning DY1405 fra Nice til Oslo 30. mars 2017 ble kansellert. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen.

I dette tilfellet skyldtes kanselleringen at maskinen som skulle betjene klagers flyvning
ikke fikk landet i Nice på forutgående flyvning, da det var tett tåke og dårlig sikt over Nice
på dette tidspunktet. Det ble foretatt to landingsforsøk, men av hensyn til passasjerenes
sikkerhet ble flyvningen omdirigert til Marseille. Nemnda mener at slike værforhold
- tåke og dårlig sikt - må anses som en ekstraordinær omstendighet i forordningens
forstand. Nemnda mener videre at kanselleringen ikke kunne vært unngått selv om
alle rimelige tiltak ble truffet. Klager ble booket om til ny flyvning samme kveld, et
omrutingstilbud som nemnda mener er tilstrekkelig. Kanselleringen gir etter dette ikke
rett til standardkompensasjon, og nemnda anbefaler ikke at klager gis medhold i sitt
krav.

Vedtak

Transportklagenemnda - fly anbefaler ikke at klager gis medhold.