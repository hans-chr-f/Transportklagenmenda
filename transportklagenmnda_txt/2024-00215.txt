Vedtak i Transportklagenemnda - Fly

Sammendrag

Krav om standarderstatning.

Dato
14.10.2024

Saksnummer
2024-00963

Tjenesteytere
KLM

Klager har i det vesentlige anført

Klager skulle reise med KLM fra Torp via Amsterdam til Marseille den 4. januar 2024 med
planlagt ankomst kl. 11:35. 

Kvelden før avreise mottok klager melding om at AF3114 fra Oslo til Amsterdam var
kansellert. Klager ble booket om til ny reise den 4. januar via Bergen, og ankom Marseille
kl. 19:05.

Klager måtte bestille hotellovernatting som følge av forsinkelsen, da han ikke fikk
overtatt nøkkel til bosted til avtalt tid, men dette er ikke den primære delen av klagen
mot KLM. Klager krever standarderstatning.

Tjenesteyterne har i det vesentlige anført
AF3114 den 4. januar 2024 fra Sandefjord Torp til Amsterdam var operert av KL1212.
Rotasjonsflyet, KL1221 den 3. januar fra Amsterdam til Torp, ble kansellert grunnet sent
innkommet fly med forutgående flyavgang, KL1990. Forsinkelsen skyldtes medisinske
årsaker om bord. Dette resulterte i at både KL1221 den 3. januar og KL1212 den 4. januar
ble kansellert. KL1212 kunne ikke lande på Torp da den ville være stengt.

Det vises til vedlagt dokumentasjon som omhandler både KL1212, KL1221 og KL1990.

KLM mener hendelsen utgjør en ekstraordinær omstendighet som fritar flyselskapene
for sitt erstatningsansvar etter EU-forordning 261/2004

Nemnda bemerker

Kansellering gir passasjeren rett til standarderstatning med mindre flyselskapet godtgjør
at kanselleringen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7. 

I tråd med EU-domstolens avgjørelse C-74/19 kan en hendelse på en forutgående
flyvning kvalifisere som en ekstraordinær omstendighet der hendelsen forårsaker
forsinkelser for de etterfølgende flyvningene. Forutsetningen er at det er en direkte
årsakssammenheng mellom den ekstraordinære omstendigheten og forsinkelsen av
påfølgende flyvning.

Nemnda har gjennomgått KLM sin forklaring og dokumentasjon. Slik nemnda ser det, er
syk passasjer og stengt luftrom/ flyplass forhold som ligger utenfor flyselskapets kontroll
og innenfor definisjonen av ekstraordinære omstendigheter. KLM har fremlagt logg
for KL1990 fra BSL til AMS den 3. januar. Ifølge loggen var denne flyvningen forsinket
både grunnet forsinkelseskode 93 og 66. Ifølge KLM står 66 for forsinket crew. Etter det
nemnda kjenner til betyr kode 93 rotasjonsforsinkelse. Nemnda kan ikke se at KLM har
forklart hva som var årsaken til rotasjonsforsinkelsen.  Denne delen av forsinkelsen
var av betydelig lengde (91 minutter). Nemnda mener derfor at selskapet burde ha
redegjort for dette og hvilken betydning det hadde for den påfølgende forsinkelsen og
kanselleringen. 

Nemnda har med dette kommet frem til at selskapet ikke har godtgjort at kanselleringen
skyldtes ekstraordinære omstendigheter som ikke kunne vært unngått selv om alle
rimelige tiltak var truffet. Det anbefales at KLM utbetaler 400 EUR til klager. 

Et flyselskap er ansvarlig for tap som følge av forsinkelse, inkludert kansellering, etter
luftfartsloven § 10-20/Montrealkonvensjonen artikkel 19, med mindre selskapet godtgjør
at det har tatt alle forholdsregler som med rimelighet kan kreves for å unngå tapet, eller
dette ikke har vært mulig for dem. Med tap regnes så vel økonomisk som ikke-økonomisk
tap, jf. EU-domstolens dom av 6. mai 2010, Walz-Clickair (C-63/09). Tapet må være en
direkte eller indirekte følge av forsinkelsen, og må være påregnelig.

Nemnda mener at flyselskapet ikke er ansvarlig for utgiften til hotell grunnet mistet
overnatting på avtalt bosted. Utgiften ikke vil være påregnelig for flyselskapet når
passasjeren har kjøpt en ren flybillett.

Forbrukerrepresentanten er i dette tilfellet enig i det nevnte, men tilføyer  at det generelt
ligger i kjernen av et flyselskaps oppgaver å frakte passasjerer til ulike destinasjoner,
hvorpå det er påregnelig at de skal bo på hotell eller annet bosted på destinasjonen.
Både ved forsinkelser og kanselleringer av reiser, vil det være en nærliggende
konsekvens at endringene kan medføre at passasjerer helt eller delvis ikke vil kunne
nyttiggjøre seg av forhåndsbestilte bostedsreservasjoner. Det foreligger nemndspraksis
på at slike konsekvenser har blitt ansett for å være påregnelige skadefølger selv om
passasjeren har kjøpt en ren flybillett, se blant annet FLYKN-2021-648, FLYKN-2021-692,
FLYKN-2021-1464 og FLYKN-2022-1814. 

Forbrukerrepresentanten mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at KLM utbetaler 400 EUR til klager.