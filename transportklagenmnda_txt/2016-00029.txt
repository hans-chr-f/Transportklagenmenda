Vedtak i Pakkereisenemnda

Sammendrag

Krav om prisavslag da den andre uken i ferien ble ødelagt av sykehusopphold
og utflukter de ikke fikk deltatt på grunnet brann på hotellet. 

Dato
14.11.2016

Saksnummer
2016-00029

Tjenesteytere
TUI Norge AS

Klager har i det vesentlige anført

Klager bestilte en reise for 4 personer med innkvartering i en 2-romsleilighet med 2
ekstrasenger på Hotel Iskar, Sunny Beach, Bulgaria i perioden 28.06.2016 – 12.07.2016.

Klager føler at ferien ble ødelagt etter brannen på hotellet natt til den 7. juli 2016. Det
var en skremmende opplevelse. Det verste var at klagers datter på 14 år måtte redde
familien ut av sengene da hun våknet kl. 02.00 etter å ha kjent røyklukt. 

Klager hadde bestilt spa og billetter til badeland dagen før brannen. Dette måtte
avbestilles fordi klagers mann fikk røykskader og skadet ribbein som følge av brannen.
Han lå på sykehuset i to dager. 

Denne opplevelsen gikk spesielt ut over klagers døtre. De var redde om natten og klager
måtte sove i stuen sammen med dem resten av ferien. Dagen etter brannen reiste klager
og jentene til sykehuset for å sjekke lungene for røykskader.

Klager har notert følgende i forhold til brannsikringen på hotellet: 

• Ikke merket rømningsveier 
• Ikke røykvarslere 
• Ingen brannalarm 
• Ingen brannslanger 
• Ingen brannslukkingsapparat 
• Ingen nødlys 
• Ingen sprinkler anlegg 
• Ingen brannstige 

Det var satt in mange unødvendige møbler i gangene, laget i stoff og tepper på gulvene.
Ifølge klager oppstod brannen i disse gamle møblene. 

Klager hevder det ikke var noen brannsikkerhet på Hotel Iskar. Klager mener Star Tour
prosedyrer ved valg av hoteller og brannsikring ikke er gode nok når slike ting skjer. 

Klager stiller seg undrende til at hotellet ikke ble stengt etter denne hendelsen. 
Klager fikk flytte til hotell Bolero etter brannen. Her var det god service og med
ordentlige forhold til brannsikring.

Klager kraver et prisavslag på minimum 50% av reisens pris.

Det vises for øvrig til brev fra klager. 

Tjenesteyterne har i det vesentlige anført
Star Tour forstår at brannen ble en skremmende opplevelse for klager og de ser svært
alvorlig på at det brøt ut brann på hotellet. 

Manglene klager beskriver er undersøkt. Det eneste som ikke er installert på Hotell Iskar
er sprinklersystem.

Star Tour har refundert kr. 8.000 som tilsvarer 50% for den andre uken av oppholdet.
Brannen skjedde mellom 6. og 7. juli, og klager reiste hjem 12. juli 2016. Etter brannen
flyttet klager til alternativt bosted. 

Det vises for øvrig til brev fra Star Tour.

Nemnda bemerker

En pakkereise er mangelfull når den avviker fra det som er avtalt eller forutsatt i 
avtalen, jf. pakkereiseloven § 6-1. Avtalen omfatter pakkereisen slik den fremkommer
av bestilling og bekreftelse, opplysninger inntatt i turarrangørens katalog m.v., jf.
alminnelige vilkår for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen
rimelig tid og uten vesentlig ulempe for de reisende, jf. pakkereiseloven § 6-2.
Det er ingen tvil om at dårlig brannsikkerhet og brann er en mangel ved reisen.
Arrangøren anfører at det eneste hotellet manglet var et sprinkleranlegg, men vedlegger
ingen brannrapport eller bilder av det påståtte utstyret.  Brannslukker skal finnes på
hvert rom.  Fluktveier skal være merket og det skal ikke oppbevares brannfarlig avfall i
fellesarealene slik at publikum kan bli innestengt av brennende gjenstander i gangene.

Klageren ble i dette tilfellet skadet og måtte på sykehus i to dager.  Resten av familien
måtte sjekke lungene for røykskader. Ingen ble varslet.  De våknet selv av røykutvikling i
rommet.

Det er også beskrevet et kaotisk hjelpeapparat fra arrangørens side i den første og mest
kritiske perioden.  Klagerens hustru måtte selv skaffe ambulanse til ektemannen.  Begge
barna ble i ettertid redde og engstelige, og resten av ferien ble ødelagt.  Slik redsel kan
sitte i lenge etter hendelsen.

Etter en samlet vurdering anbefaler nemnda at klageren får et prisavslag på 50% av
reisens pris, avrundet til kr. 15.000.

Vedtak

Pakkereisenemnda anbefaler at klageren får et prisavslag på 50% av reisens pris,
avrundet til kr. 15.000.

Vedtaket er enstemmig.