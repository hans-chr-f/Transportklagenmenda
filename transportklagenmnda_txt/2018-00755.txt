Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
12.02.2019

Saksnummer
2018-00755

Tjenesteytere
SAS

Klager har i det vesentlige anført

Klager med reisefølge (tilsammen to personer) skulle reise fra Calgary til Trondheim
via London og Stavanger den 25. februar 2018. SK4630 fra London til Stavanger ble
forsinket slik at klager mistet sin videreforbindelse. Han ble booket om og ankom endelig
bestemmelsessted  3 1/2 time forsinket.

Ved ankomst Sola fra London valgte SAS å parkere flyet ved innenlandsterminalen,
sannsynligvis for at flyet skulle brukes videre i Norge, og de var litt forsinket fra London.
Dersom SAS hadde parkert på riktig terminal ville klager rukket sin videreforbindelse.
Klager mener det ikke er været som er årsaken til at han mistet sin videreforbindelse,
men at SAS valgte å lande på feil terminal. 

Klager krever standarderstatning i henhold til EU-forordning 261/2004.

Det vises for øvrig til klagers brev.

Tjenesteyterne har i det vesentlige anført
SK4630 ble forsinket grunnet ATC-restriksjoner som følge av sterk vind i London.
Vinden førte til store forsinkelser som forplantet seg utover dagen. SAS viser fremlagt
dokumentasjon. SAS kunne ikke gjøre annet enn å følge instruksjonene som ble gitt av
tårnet. 

Hendelsen er ikke kompensasjonsberettiget i henhold til EU-forordning 261/2004, da
årsaken var ekstraordinære omstendigheter utenfor SAS' kontroll. 

SAS kan ikke imøtekomme klagers krav. 

Det vises for øvrig til SAS' brev.

Nemnda bemerker

Klager skulle reise fra Calgary til Trondheim via London og Stavanger den 25.
februar 2018. SK4630 fra London til Stavanger ble forsinket slik at klager mistet sin
videreforbindelse. Han ble booket om og ankom endelig bestemmelsessted  3 1/2 time
forsinket.

SAS har opplyst at flyet ble forsinket grunnet ATC-restriksjoner som følge av sterk vind i
London. Vinden førte til store forsinkelser som forplantet seg utover dagen. SAS viser til
fremlagt dokumentasjon. 

Klager hevder imidlertid at det ikke var været som var årsaken til at han mistet sin
videreforbindelse, men at SAS valgte å lande på feil terminal. Ved ankomst Sola fra
London valgte SAS å parkere flyet ved innenlandsterminalen, sannsynligvis for at flyet
skulle brukes videre i Norge, og de var litt forsinket fra London. Dersom SAS hadde
parkert på riktig terminal hevder klager at han ville rukket sin videreforbindelse. 

Denne hovedanførselen fra klager har SAS valgt å ikke kommentere på tross av at
den fremkommer både i klagen og senere under saksbehandlingen for nemnda.
Dersom partene ikke benytter seg av sin adgang til å uttale seg, kan nemnda likevel
treffe vedtak på grunnlag av de opplysninger som er fremkommet tidligere i saken, jf.
transportklagenemndforskriften § 5-3.

På bakgrunn av ovennevnte legger nemnda til grunn at SAS av operasjonelle årsaker
valgte å parkere flyet på innenlandsterminalen og ikke utenlandsterminalen som ville
vært det normale, og at den forsinkelsen dette medførte var avgjørende for at klager
mistet sin videreforbindelse.

Klager har dermed krav på standarderstatning med 600 euro per person.

Vedtak

Transportklagenemnda - fly anbefaler at SAS betaler til klager 600 euro per person.