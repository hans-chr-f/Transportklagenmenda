Vedtak i Transportklagenemnda - Fly

Sammendrag

Krav om refusjon av flybilletter grunnet kansellering som følge av covid-19 pandemien.

Dato
24.08.2021

Saksnummer
2020-03784

Tjenesteytere
Norwegian Air Shuttle

Klager har i det vesentlige anført

Klager (åtte personer) hadde bestilt billetter t/r Oslo - Stavanger for reise 21. - 22. mars
2020 med Norwegian. Pris kroner 5 990 og kroner 2 774. 

Den 16. mars ble klager informert om at flyvningene var kansellerte. Klager har siden
krevet refusjon, men ikke mottatt dette fra flyselskapet.

Klager krever full refusjon av de ubenyttede flybillettene.

Tjenesteyterne har i det vesentlige anført
Norwegian har ikke avgitt uttalelse til nemnda.

Nemnda bemerker

Tjenesteyter har ikke fremmet tilsvar i saken. Nemnda kan likevel treffe vedtak
på grunnlag av de opplysningene som er fremkommet tidligere i saken, jf.
transportklagenemndforskriften § 5-3 tredje ledd. 

Klager har fremlagt kopi av e-post til Norwegian datert 16. mars 2020 hvor han viser
til melding fra Norwegian om at flyvningene er kansellerte, og hvor han ber om full
refusjon. Norwegian har ikke svart på nemndas henvendelse. Nemnda legger etter dette
til grunn at flyvning ble kansellert av Norwegian. 

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7. I mangel
av annen informasjon, og hensett til at klager sendte e-post og ba om refusjon 16. mars
2020 legger nemnda til grunn at kanselleringen skjedde mindre enn to uker før planlagt
avreise, slik at reglene om standarderstatning kommer til anvendelse. 

Norwegian har ikke svart på nemndas henvendelse. Nemnda er likevel kjent med at
på det tidspunktet klagers flyvninger ble kansellert, var situasjonen svært uoversiktlig
grunnet covid-19 pandemien og reiserestriksjonene som ble innført den 14. mars.
Nemndas flertall, bransjerepresentantene og nemndas leder, mener at innstillingen i
dette tilfellet mest sannsynligvis skyldtes den pågående covid-19-pandemien. Nemnda
mener at kansellering som følge av pandemien må anses som en ekstraordinær
omstendighet i forordningens forstand, som ikke kunne vært unngått selv om alle
rimelige tiltak var truffet. Klager har etter dette ikke krav på standarderstatning. Dette er
heller ikke krevet. 

Mindretallet, forbrukerrepresentantene, mener at Norwegian ikke har godtgjort at
kanselleringen skyldtes ekstraordinære omstendigheter, jf. EU-forordning 261/2004
artikkel 5 nummer 3, og at klager derfor har krav på standarderstatning, jf. artikkel
7. Mye kan tyde på at kanselleringen skyldtes covid-19-pandemien. Flyselskapet
har ikke svart nemnda eller fremlagt konkret dokumentasjon som viser årsaken til
kanselleringen av flyvningen. Selv om mange kanselleringer i denne perioden skyldtes
pandemien, vil det fremdeles være slik at kanselleringer kan ha andre årsaker som
ikke fritar selskapene for standarderstatningsansvar. Mindretallet kan derfor ikke se
at tidspunktet for kanselleringen alene er tilstrekkelig til å godtgjøre at kanselleringen
skyldtes ekstraordinære omstendigheter.

Klager har fremsatt krav om full refusjon av flybillettene pålydende 8 764 kroner. Det er
flyselskapet som er ansvarssubjekt etter EU-forordningen, og i henhold til forordningens
artikkel 8 nummer 1 bokstav a, har passasjeren rett på full refusjon av billettene når
flyvningene kanselleres.

Nemnda anbefaler etter dette at Norwegian refunderer klagers flybilletter.

Vedtak

Transportklagenemnda anbefaler at Norwegian refunderer hele billettprisen til klager.