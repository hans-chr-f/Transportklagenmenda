Vedtak i Transportklagenemnda - Fly

Sammendrag

Krav om standarderstatning og refusjon av utgifter til omruting
etter omdirigering av flyvning på grunn av dårlig vær.

Dato
03.11.2022

Saksnummer
2022-00942

Tjenesteytere
Widerøe

Klager har i det vesentlige anført

Klager hadde billett med Widerøe og skulle reise fra Evenes via Bodø til Mo i Rana den
18. mars 2022. På flyvningen fra Bodø til Mo i Rana med WF776 viste det seg at de ikke
ville kunne lande i Mo i Rana på grunn av dårlig sikt. Klager har forståelse for dette, men
finner det ikke greit at det ikke ble forsøkt å lande på Mosjøen eller Sandnessjøen for
deretter å frakte passasjerene med buss til Mo i Rana som jo er vanlig ved dårlig sikt.
Klager anfører at den egentlige årsaken til at flyet fortsatte til Trondheim var at det skulle
videre til Oslo og at crewet ville gå ut over lovlig arbeidstid om de forsøkte å lande andre
steder først.

Klager fikk tilbud om hotellrom og omruting fra Trondheim via Bodø til Mo i Rana dagen
etter, som var en lørdag, med ankomst kl. 15.30. Da det var spådd enda dårligere vær
dagen etter valgte klager å heller ta nattoget fra Trondheim til Mo i Rana for ikke å
ødelegge hele helgen. 

Klager krever standarderstatning på 250 euro eller at Widerøe eventuelt refunderer
togbilletten med kr. 1968.

Tjenesteyterne har i det vesentlige anført
Widerøe har ikke inngitt tilsvar til nemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang
til å uttale seg, kan nemnda likevel treffe vedtak på grunnlag av de opplysninger som
er fremkommet tidligere i saken, jf. transportklagenemndforskriften § 5-3, tredje ledd.
Widerøe har tross oppfordring unnlatt å svare nemnda.

Forsinkelse som medfører at passasjerene kommer mer enn 3 timer senere frem
enn planlagt til det endelige bestemmelsesstedet, utløser en plikt for flyselskapet til å
utbetale standarderstatning med mindre selskapet godtgjør at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf EU-forordning 261/2004 artiklene 5, 6 og 7 og EU-domstolens avgjørelser
i sak Sturgeon-Condor av 19.11.2009 (C-402/07) og Nelson med flere av 23.10.2012
(C-581/10).

WF776 fra Bodø til Mo i Rana ble omdirigert til å lande i Trondheim i stedet og
passasjerene ble omrutet dagen etter med fly til Mo i Rana. En slik omdirigering med
påfølgende omruting av passasjerene regnes i slike tilfeller som en forsinkelse og
ikke som en kansellering av flyvningen, jf EU-kommisjonens veileder til EU-forordning
261/2004 av 15. juni 2016 punkt 3.2.4.

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Klager har opplyst at omdirigeringen skjedde på grunn av dårlig sikt. Widerøe har
imidlertid ikke forklart eller dokumentert at forsinkelsen / omdirigeringen av flyvningen
med WF776 den 18. mars 2022 skyldes ekstraordinære værforhold som ikke kunne vært
unngått selv om alle rimelige tiltak var truffet. Nemnda legger derfor til grunn at klager
har  krav på standarderstatning for omdirigeringen som medførte at han kom forsinket
frem til Mo i Rana.

Når det gjelder klagers krav om dekning av kostnadene til togbillett, viser nemnda til at
Widerøe tilbød klager hotellopphold i Trondheim og en omruting dagen etter som ville
medføre at klager kom frem til Mo i Rana kl. 15.30 på en lørdag. Dette var etter nemndas
syn en omruting med fly "snarest mulig". Klager valgte i stedet å ta nattoget og betalte
kr. 1968 for denne billetten. Ved å ta dette valget, avslo han omrutingstilbudet. Han har
dermed krav på refusjon den ubenyttede flybilletten, men ikke krav til erstatning for
togbilletten i tillegg. 

Nemnda anbefaler derfor at Widerøe refunderer klagers opprinnelige flybillett med kr.
2888.

Vedtak

Transportklagenemnda anbefaler at Widerøe utbetaler standarderstatning på 250 euro,
samt refunderer klagers flybillett med kr 2888.