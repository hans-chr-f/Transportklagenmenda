Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
10.04.2018

Saksnummer
2017-01609

Tjenesteytere
SAS

Klager har i det vesentlige anført

Klager skulle reise fra Tromsø til Bodø den 5. mai 2017 kl. 16:30 med SK4581. På grunn av
dårlig vær i Bodø landet flyet i Trondheim. 

Det ble informert om kanselleringen den 4. mai kl. 16:00.
Klager ble ikke informert om sine rettigheter. 

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
Klager hadde billett for reise 5. mai med SK4581/LNTUD Tromsø - Bodø. Etter ruteplanen
skulle SK4581/LNTUD 5. mai fly Tromsø - Bodø - Trondheim. På grunn av værforholdene i
Bodø kunne ikke SK4581 lande i Bodø og fortsatte derfor direkte til Trondheim.
Det vises til fremlagt dokumentasjon på disse flyvningene.

Passasjerene som skulle gått av flyet i Bodø ble tilbudt busstransport fra Trondheim til
Bodø, se Vedlegg 1 - Daily Operations Report 06MAY 2017.

Det stemmer ikke at klager ble informert om kanselleringen 04.05.2017 kl 16:00. Endring
i ruteplanen kom inn i bestillingen 05.mai kl 16:20 Z = GMT, kl 17:20 norsk tid.

SAS har gjort det som var mulig for å få klager frem til Bodø så raskt som mulig ved å
tilby busstransport til Bodø etter ankomst Trondheim. Senere flyavganger fra Trondheim
til Bodø samme dag var fullbooket og derfor satte SAS opp busstransport.

Situasjonen i Bodø den 05. mai var ekstraordinær og utenfor SAS sin kontroll. SAS hadde
ingen mulighet til å lande i Bodø. SAS gjorde det som var mulig for å få klager så raskt
som mulig frem til bestemmelsesstedet.

SAS kan ikke imøtekomme klagers krav og EU-kompensasjon.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261 / 2004 artiklene 5 og 7.

Værforhold som påvirker flytrafikken ved at det ikke er mulig å lande / ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemnda mener at flyselskapet SAS har godtgjort at verken kanselleringen eller de
ekstraordinære omstendighetene kunne vært unngått selv om alle rimelige tiltak var
truffet. Dokumentasjonen viser at klagerens flygning fra Tromsø til Bodø ble kansellert
da det viste seg umulig å lande i Bodø grunnet dårlig sikt som følge av lavt skydekke.
Flyet fortsatt derfor direkte til Trondheim. Det ble satt opp busstransport fra Trondheim
til Bodø da senere flyavganger på strekningen var fullbooket. 

Klageren har etter dette ikke rett til standarderstatning.

Vedtak

Transportklagenemnda - fly anbefaler ikke at klageren gis medhold.