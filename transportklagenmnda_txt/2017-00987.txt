Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
08.05.2018

Saksnummer
2017-00987

Tjenesteytere
Turkish Airlines

Klager har i det vesentlige anført

Klager skulle reise fra Trondheim til Colombo Sri Lanka den 26. januar 2017 kl 14.15 via
Oslo og Istanbul. TK1754 fra Oslo til Istanbul ble kansellert. Klager ble booket om og
ankom Colombo et døgn senere enn opprinnelig reiseplan. 

Klager krever standarderstatning 600 euro per person i henhold til EU-forordning
261/2004.

Tjenesteyterne har i det vesentlige anført
TK1754 ble kansellert som følge av dårlige værforhold i Istanbul, snøvær, det vises til
fremlagt dokumentasjon. 

Hendelsen er ikke kompensasjonsberettiget da årsaken var ekstraordinær
omstendigheter utenfor Türkish Airlines kontroll.

Türkish Airlines kan ikke imøtekomme klagers krav.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261 / 2004 artiklene 5 og 7.

Værforhold som påvirker flytrafikken ved at det ikke er mulig å lande / ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemndas flertall - lederen og bransjerepresentantene - mener at flyselskapet Türkish
Airlines i tilstrekkelig grad har sannsynliggjort at kanselleringen skyldtes kraftig snøvær i
Istanbul som må anses som en ekstraordinær omstendighet i forordningens forstand, og
at kanselleringene ikke var til å unngå selv om alle rimelige tiltak var truffet. Det vises til
selskapets forklaring og fremlagt dokumentasjon.

Mindre tallet - forbrukerrepresentantene - er av en annen oppfatning:

Mindretallet kan ikke se at selskapet har sannsynliggjort at kanselleringen skyldtes
ekstraordinære forhold som følge av kraftig snøvær. Selskapet har til tross for
nemndas oppfordring verken gitt noen nærmere forklaring på METAR-kodene eller
om værforholdene var ekstraordinære, og har heller ikke oversatt den metrologiske
rapporten til et for mindretallet forståelig språk. I mangel av ytterligere forklaring fra
selskapet, forstår mindretallet det slik at METAR viser at det var lett regn og snø i det
aktuelle tidsrom, noe som ikke er uvanlig i Istanbul på denne tiden av året.

Klageren har etter dette ikke rett til standarderstatning. Vedtaket er avsagt med den
dissens som fremgår over.

Vedtak

Transportklagenemnda - fly anbefaler ikke at klageren gis medhold.