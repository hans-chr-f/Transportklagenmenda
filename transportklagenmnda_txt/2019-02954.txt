Vedtak i Transportklagenemnda
- Kollektivreiser

Sammendrag

Krav om frafall av gebyr ved reise med buss. Billett kjøpt for sent.

Dato
11.11.2019

Saksnummer
2019-02954

Tjenesteytere
Ruter

Klager har i det vesentlige anført

Klager reiste med buss fra Karenslyst Alle da han ble ilagt gebyr fordi billetten var kjøpt
for sent. Klager opplyser at han kjøpte billett etter at han satt seg ned om bord i bussen,
og mener selv han ikke har gjort noe feil. Hele opplevelsen med kontrolløren opplevde
han som ubehagelig, spesielt siden han hadde gyldig billett og at han alltid kjøper billett
når han reiser med kollektivtransport. 

Klager ber om at Ruter frafaller gebyret.

Tjenesteyterne har i det vesentlige anført
Klager ble ilagt gebyr på bussen 11. juni 2019 fordi han kjøpte sin billett for sent. Billetten
må være bekreftet og nedtelling startet før man går om bord. Det er ikke adgang til å
sette seg ned eller gjøre andre ting før man velger å betale. Ruter kan ikke la kunden selv
velge når de vil kjøpe billett. 

Klager opplyser at han reiste fra Karenslyst Alle, og derfra gikk bussen kl. 16.09.54.
Kontrollen kom på ved Olav Kyrres plass, og derfra kjørte bussen kl. 16.12.51. Billetten
til klager ble bekreftet kl. 16.12.35, altså lenge etter påstigning og etter at kontrollen var
startet, 

Det er ikke riktig at det står på Ruters nettside at det er to minutters nedtelling i forkant.
Det som står på nettsiden er: "Merk: RuterBillett-appen hadde tidligere en nedtelling på
to minutter før billetten var gyldig. Denne ble tatt bort i en oppdatering i desember 2018.
Hvis du får opp denne meldingen når du kjøper billett anbefaler vi at du oppdaterer
appen." 

Ruter kan på bakgrunn av dette ikke se noen grunn til å endre standpunkt i saken.

Nemnda bemerker

Klager ble ilagt gebyr på bussen 11. juni 2019 fordi han hadde kjøpt billett for sent.  

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning. 

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig. 

Klager har erkjent at han kjøpte billett etter at han kom om bord i bussen. Vilkårene for å
ilegge gebyr var dermed til stede. 

Den reisende har selv ansvaret for å sette seg inn i vilkårene for bruk av appen.

Nemnda har merket seg at ifølge Ruters sanntidslogg forlot bussen Karenslyst alle kl.
16.09.54. Kontrollørene kom på bussen ved Olav Kyrres plass og startet kontrollen
kl.16.12.51. Kjøpers billett er registrert bestilt kl. 16.12.33. 

Nemnda kan ikke se at det er grunnlag for at gebyret frafalles.

Vedtak

Transportklagenemnda for kollektivtransport finner ikke å kunne anbefale at klager gis
medhold.