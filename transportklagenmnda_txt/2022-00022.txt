Vedtak i Transportklagenemnda - Fly

Sammendrag

Krav om standarderstatning og refusjon av
billettutgifter grunnet nektet ombordstigning.

Dato
26.04.2022

Saksnummer
2022-00022

Tjenesteytere
Norwegian Air Shuttle

Klager har i det vesentlige anført

Klager skulle reise fra Oslo til Bodø den 25. juli 2021 med Norwegian sin flyvning DY8408.
Planlagt avgangstid var kl. 18:45, med ankomst i Bodø kl. 20:15. 

Da klager ankom gaten for ombordstigning fikk han beskjed om at flyet var overbooket.
Han fikk ikke tilbud om ny flybillett, og heller ingen forklaring. Klager fikk beskjed om å
kjøpe ny billett selv, og sende inn kvittering/klage senere.  

Klager hadde vært i nærkontakt med noen som hadde symptomer på søndag morgen.
Denne personen ventet på svar fra PCR- test. Når klager ikke kom seg hjem grunnet
nektet ombordstigning, valgte han å dra på karantenehotell til hans nærkontakt fikk svar
på sin test. Denne personen fikk positivt prøvesvar den 26. juli. Klager måtte ta test før
han fikk dra på karantenehotell, og denne kom tilbake positiv den 27. juli. Derfor måtte
han utsette ny billett helt til den 3. august. Klagers nærkontakt eller klager selv hadde
ikke en påvist test den 25. juli 2021.

Klager sendte inn klage til Norwegian, og i avslaget sto det at klager hadde vært i
utlandet, og ikke fremlagt negativ koronatest. Klager har imidlertid ikke vært i utlandet
under hele pandemien, og var kun på ferie i Oslo. 

Klager stiller seg uforstående til Norwegian sitt tilsvar. Han hadde ikke positiv koronatest
den 25. juli 2021, og han hadde ikke noe kontakt med politiet. Klager skulle reise hjem
som normalt. Den eneste beskjeden han fikk ved gaten, var at flyet var overbooket. De
var totalt 4 personer som ikke kom med på flyvningen. Klager fikk aldri noen mulighet til
å fremlegge gyldig dokumentasjon, og dette er heller ikke noe krav på innenlandsreiser. 

Det er fremsatt krav om standarderstatning i henhold til EU-forordning 261/2004 om
flypassasjerers rettigheter, samt refusjon av opprinnelig og ny flybillett. Totalt samlet krav
er oppgitt til 4131 NOK.

Tjenesteyterne har i det vesentlige anført
Klager krever refusjon av flybilletten og kompensasjon etter EU-forordning 261/2004 om
flypassasjerers rettigheter. Dette kreves som følge av at klager ble nektet ombordstigning
på flyvning DY8408 den 25.07.2021.

Klager har rett på refusjon dersom han blir nektet ombordstigning på grunn av en
overbookingssituasjon. Det stemmer at klager ble opplyst om at flyvningen hadde en
overbookingssituasjon, og det stemmer også at klager ble nektet å gå ombord på flyet.
Årsaken til hvorfor han ikke fikk gå ombord, var derimot ikke at flyet var overbooket.

Ifølge Norwegian sine interne systemer hadde passasjeren tidligere testet positivt
for covid-19 og var derfor nektet å gå om bord på flyet. Se vedlegg 1. En smittet
passasjer utgjør en sikkerhetsrisiko for alle om bord, i tillegg til for ansatte.
Norwegian fikk informasjon om denne positive covid-19 testen av politiet, som hadde
kontaktet Norwegian på billettkontoret og informert om at de var på leting etter
denne passasjeren. Det vises til vedlegg 2, som er en e-post til agenten som la inn
kommentaren i Norwegian sitt system om at årsaken for nektet ombordstigning var en
positiv covid-test.

Det stemmer at passasjeren bare skulle reise innenlands, men av smittevernhensyn
og nasjonale regler om reising måtte en nekte denne passasjeren ombordstigning.
Da årsaken til at passasjeren ble nektet ombordstigning var at de ikke hadde gyldig
dokumentasjon, så kan Norwegian ikke imøtekomme kravet om refusjon av bookingen,
men det har blitt tilbakebetalt skatter og avgifter som følge av at klager ikke var med på
flyvningen. Se vedlegg 3.

En passasjer kan ha rett på erstatning etter EU-forordning 261/2004 om flypassasjerers
rettigheter dersom flyvningen de har bestilt blir kansellert, forsinket i mer enn 3 timer,
eller de blir nektet ombordstigning. I denne saken så gikk flyvningen som normalt, se
vedlegg 4.

Som nevnt over, ble klager nektet ombordstigning fordi han hadde en positiv koronatest.
Spørsmålet blir om klager hadde fått kommet med flyet dersom dette ikke var tilfellet.

Det er enighet om at flyvning DY8408 25.07.2021 stod overfor en overbookingssituasjon.
Flyet hadde plass til 186 passasjerer, og reiste med 186 personer og 3 spedbarn slik det
fremgår av vedlegg 5.

Ved en overbookingssituasjon ventes det ofte helt til innsjekk stenger med å forsøke
å løse situasjonen. Dette gjøres fordi det ofte er passasjerer som ikke dukker opp til
flyvningen, eller vil bookes om når de kommer på flyplassen. Deretter blir passasjerene
som har sjekket inn på flyvningen spurt om det er noen som frivillig vil gi fra seg setet sitt
i bytte mot gratis ombooking og kompensasjon for dette. Hvis det ikke er noen som vil
gi fra seg setet, vil Norwegian vurdere hvem som får være med flyvningen basert på en
prioriteringsliste. Se vedlegg 6. Det er dermed ikke slik at de passasjerene som kommer
sist til flyet blir nektet ombordstigning på grunn av en overbooking. Da passasjeren
ikke nødvendigvis hadde blitt nektet ombordstigning dersom han ikke hadde hatt en
positiv covid-19 test, kan Norwegian ikke imøtekomme kravet om kompensasjon etter
EU-forordningen.

Nemnda bemerker

Klager har anført at han grunnet overbooking ble nektet ombordstigning på Norwegian
sin flyvning fra Oslo til Bodø den 25. juli 2021.

Norwegian har anført at klager ble nektet ombordstigning grunnet positiv koronatest,
og at han var i politiets søkelys. Det er fremlagt dokumentasjon fra Norwegian sine
systemer.

Nemnda mener at saken er av en slik art at vedtak ikke kan fattes på forsvarlig vis uten
at partene angir muntlig forklaring, og at saken reiser bevisspørsmål som vanskelig kan
klarlegges under saksbehandlingen. Saken avvises etter transportklagenemndforskriften
§ 6-2 bokstav c og d.

Vedtak

Saken avvises. Bevisspørsmål kan vanskelig klarlegges/ sak egner seg ikke.