Vedtak i Transportklagenemnda - Fly

Sammendrag

Krav om standarderstatning og refusjon av ny billett grunnet kansellering.

Dato
09.10.2018

Saksnummer
2018-01233

Tjenesteytere
FlyViking AS

Klager har i det vesentlige anført

Klager skulle reise fra Stokmarknes til Tromsø 5. november 2017 kl. 20:20 med VF307.
Denne flyvningen ble kansellert og FlyViking skulle ta kontakt i løpet av kvelden med en
løsning. Klager var på vei til flyplassen da det ble gitt beskjed om kansellering. Klager
måtte å booke ny billett  hos Widerøe og da fra Andenes til Tromsø med avreise den 6.
november kl. 09:25. Etter hvert fikk klager en sms fra selskapet om at det ble satt opp et
nytt fly kl. 23:35. Da hadde klager ingen mulighet til å komme seg til Stokmarknes. Det
går ikke buss så sent om kvelden på den strekningen. 

Klager krever standarderstatning 250 euro i henhold til EU-forordning 261/2004 samt
NOK 499 for mellomlegg hos Widerøe og den kansellerte billetten på NOK 258.

Tjenesteyterne har i det vesentlige anført
FlyViking har ikke avgitt uttalelse til nemnda, men til klager har selskapet i det vesentlige
anført:

FlyViking har en plikt å finne alternativ reiserute, men ikke refusjon av billett.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. forskrift om klagenemnd for flypassasjerer § 5-3.

Klagen er forelagt FlyViking ved nemndas e-post av 11. mai 2018 med frist til 22. juni
for eventuelle bemerkninger. I e-posten opplyses det bl.a. om at flyselskapet har
bevisbyrden ved påberopelse av ekstraordinære omstendigheter som kan gi grunnlag
for fritak for ansvar. Det fremgår videre at nemnda vil legge passasjerens opplysninger
til grunn dersom disse ikke imøtegås av flyselskapet. Det blir også opplyst at saken vil bli
forelagt nemnda selv om flyselskapet ikke avgir uttalelse.     

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261 / 2004 artiklene 5 og 7.

FlyViking har ikke avgitt uttalelse til nemnda. Flyselskapet har følgelig ikke godtgjort at
innstillingen skyldtes en ekstraordinær omstendighet som ikke kunne vært unngått selv
om alle rimelige tiltak var truffet. Dette gir klager rett til standardkompensasjon på 250
euro.

Ved kansellering har passasjeren rett til omruting eller full refusjon. Klager valgte å
avbryte reisen med FlyViking og kjøpte ny billett med annet selskap. Klager har rett til full
refusjon av ubenyttet billett, og det har klager mottatt.

Klager krever også refusjon av mellomlegget mellom opprinnelig og ny billett. Disse
utgiftene er ikke dekningsmessige etter forordningen ettersom klager valgte å avbryte
reisen med FlyViking.

Vedtak

Transportklagenemnda - fly anbefaler at FlyViking utbetaler standarderstatning med 250
euro.