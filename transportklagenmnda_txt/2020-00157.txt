Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
06.10.2020

Saksnummer
2020-00157

Tjenesteytere
SAS

Klager har i det vesentlige anført

Klager skulle reise fra Oslo til Ålesund den 15. juli 2019 kl 18.15 med SK1326. Flyet ble
kansellert like før avgang. Klager har ikke informert nemnda om han ble ombooket eller
om han valgte å avbryte reisen.

Klager mener det var et et bevisst valg og et kostnadsspørsmål som gjorde at SAS valgte
å kansellere flyvningen, ikke værforholdene:  
Flyet som skulle operere klagers flyvning hadde oppsatt rute Oslo - Molde - Oslo -
Ålesund - Oslo. På grunn av værsituasjonen i Molde måtte flyet lande i Ålesund i stedet.
SAS valgte å beholde flyet i Ålesund og kansellere klagers avgang, istedet for å sende
flyet i retur til Oslo. 

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
SAS har ikke avgitt uttalelse til nemnda. Til klager har flyselskapet i det vesentlige anført
at årsaken til kanselleringen var værforhold.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande/ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Flyselskapet SAS har forklart at kanselleringen skyldtes crew som gikk ut på arbeidstid
som følge av dårlige værforhold. SAS har ikke fremlagt noen nærmere forklaring eller
dokumentasjon på værforholdene i denne saken. 

Nemnda mener at flyselskapet SAS derfor ikke har godtgjort at verken kanselleringen
eller de ekstraordinære omstendighetene kunne vært unngått selv om alle rimelige tiltak
var truffet. 

Klager har etter dette rett til standarderstatning.

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda - fly anbefaler at SAS betaler 250 euro til klager.