Vedtak i Transportklagenemnda
- Kollektivreiser

Sammendrag

Manglet gyldig billett

Dato
20.09.2018

Saksnummer
2018-01819

Tjenesteytere
Ruter

Klager har i det vesentlige anført

Klager viser til at han ble ilagt gebyr på bussen fordi kontrolløren trodde klager reiste fra
Oslo. 

Klager informerer om at han hadde vært på stranden med sin sønn og hadde ved et
uhell glemt månedskortet hjemme. Han betalte derfor for en reise i sone 2, men ble
likevel ilagt gebyr av kontrolløren fordi vedkommende var av den oppfatning at klager
kom reisende fra sone 1 til sone 2. Klager understreker at han gikk på bussen ved
Nesodden. 

Klager ber derfor om at Ruter frafaller gebyret.

Tjenesteyterne har i det vesentlige anført
Klager ble ilagt gebyr på bussen 7. juni 2018. Gebyret ble ilagt fordi klager ikke hadde
gyldig billett, ikke fordi han skal ha reist fra sone 1. 

Klager opplyste både i sin henvendelse til Ruter og til kontrolløren at han hadde glemt
billetten hjemme. Billetten som klager viser til ble kjøpt mens kontrolløren står ved siden
av han. Billetten må være kjøpt før man går om bord i bussen. 

Ruter kan på overnevnte bakgrunn ikke se noen grunn til å endre standpunkt i denne
saken.

Nemnda bemerker

Klager ble ved kontroll på busslinje 575 fra Nesoddtangen den 7. juni 2018 ilagt gebyr
fordi han ikke hadde gyldig billett.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Nemnda legger til grunn at billettkontrollen startet kl. 19.31. I kontrollrapporten er
opplyst at klager kjøpte billett etter at han satt på bussen. Dette støttes av at billetten er
registrert kjøpt kl. 19.32.06.

Nemnda kan på denne bakgrunn ikke se at det er grunnlag for å anbefale at gebyret
frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.