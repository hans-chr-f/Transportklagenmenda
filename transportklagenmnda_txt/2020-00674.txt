Vedtak i Transportklagenemnda
- Kollektivreiser

Sammendrag

Krav om frafallelse av kontrollgebyr

Dato
03.04.2020

Saksnummer
2020-00674

Tjenesteytere
Ruter

Klager har i det vesentlige anført

Klager ble ilagt et kontrollgebyr på trikken den 13. januar 2020 fordi hun hadde kjøpt
billett for sent.

Klager anfører at hun ble ilagt gebyr selv om hun hadde betalt for billett. Klager viser til
at hun kjøpte billett da hun gikk på trikken fra Øvre Slottsgate. Kontrollørene oppsøkte
klager først seks-syv minutter etter avgang. Kontrolløren informerte da om at klagers
billett var kjøpt ett minutt eter kontrollstart. Klager anfører at dette ikke stemmer, og
at kontrollørene må ha startet kontrollen ett minutt før de gikk på trikken. Videre viser
klager til Ruters sanntidslogg, hvor det fremgår at trikken kjørte fra Øvre Slottsgate kl.
14:02:01, og at klagers billett er kjøpt kun ni sekunder etter dette, kl. 14:02:10. Klager
understreker at hun alltid kjøper billett og at man kan se dette av hennes kjøpshistorikk i
Ruter-appen. Videre viser klager til at kontrollørene oppførte seg skremmende og at hun
følte seg som en kriminell da kontrolløren ringte til politiet. Klager påpeker også at de
reisende forskjellsbehandles på trikken ved at noen reisende kun slipper unna med en
advarsel. Klager syntes ikke at det er rettferdig at hun ble ilagt gebyr da hun hadde kjøpt
billett på kontrolltidspunktet.

Klager krever at Ruter frafaller gebyret.

Tjenesteyterne har i det vesentlige anført
Ruter har vist til at klager ble kontrollert om bord på trikk 12 den 13. januar 2020.  Ifølge
kontrollørene satt klager allerede om bord på trikken da de gikk på og startet kontrollen
fra Øvre Slottsgate. Ruter viser til sanntidsloggen, hvor det fremgår at trikken var på
Øvre Slottsgate fra kl. 14:01:40 til kl. 14:02:01. Klagers billettkjøp ble ikke påbegynt før
kl. 14:02:10. Hvorvidt klager satt på trikken fra før eller om hun gikk på samme sted som
kontrollørene er ikke relevant, da billettkjøpet ble gjort om bord, noe som er for sent.

Ruter viser til punkt tre i sine reisevilkår hvor det fremgår at passasjeren skal ha gyldig
billett ved påstigning på et transportmiddel eller ved inntreden i en kontrollsone. Dette
innebærer at elektronisk billett skal være aktivert på dette tidspunkt.

Ruter ser ingen grunn til å frafalle gebyret.

Nemnda bemerker

Klager ble ved kontroll på trikken ved Øvre Slottsgate holdeplass 13. januar 2020 ilagt
gebyr fordi hun ikke kunne fremvise gyldig billett.

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning. Billetten var her kjøpt etter
påstigning, og det vises til klagers egen anførsel om i at følge Ruters sanntidslogg kjørte
trikken fra Øvre Slottsgate kl. 14:02:01, og at klagers billett er kjøpt ni sekunder etter
dette, kl. 14:02:10.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Vedtak

Transportklagenemnda Kollektivtransport finner ikke å kunne anbefale at klager gis
medhold.