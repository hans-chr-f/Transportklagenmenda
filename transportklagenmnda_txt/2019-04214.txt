Vedtak i Transportklagenemnda - Fly

Sammendrag

Krav om standarderstatning som følge av forsinkelse.
Forsinkelsen skyldtes inspeksjon av Rolls Royce-motorer.

Dato
11.06.2020

Saksnummer
2019-04214

Tjenesteytere
Norwegian Air Shuttle

Klager har i det vesentlige anført

Klager reiste med DY7002 fra New York til Oslo den 31. august 2019. Flyet skulle gå fra
New York kl. 22.05. Flyet ble imidlertid over ni timer forsinket og ankom Oslo først kl.
20.59 den 1. september 2019. Klager mistet således flyvningen videre til Wien, som
hadde avgang fra Oslo kl. 14.50 den 1. september. Klager ble omrutet til ny flyvning fra
Oslo til Wien, med avgang kl. 11.50 og ankomst i Wien kl. 14.05 dagen etter.

Klager anfører at Norwegian har visst om problemene med Rolls Royce-motorene
i nesten to år og derfor har hatt god tid til å planlegge inspeksjonene og informere
passasjerene om endringer på forhånd. Videre anfører klager at flere andre klageorganer
i Europa har kommet frem til at de obligatoriske inspeksjonene av Rolls Royce-motorer
ikke er å anse som en ekstraordinær omstendighet i EU-forordningens forstand.

Det vises til klagers utfyllende kommentarer i fremlagt dokumentasjon.

Klager krever standarderstatning på 600 euro i henhold til EU-forordning 261/2004 som
følge av forsinkelsen.

Tjenesteyterne har i det vesentlige anført
Flyvningen DY7002 fra New York til Oslo den 31. august 2019 skulle etter planen
gjennomføres av et fly av typen Boeing 787-9. EASA har utstedt et direktiv som
innebærer at mellomtrykkskompressorene og akslene på motorer av typen Rolls Royce
Trent 1000 må inspiseres som følge av mulige slitasjeproblemer. Disse obligatoriske
inspeksjonene har påvirket alle Norwegian-flyvninger med fly av typen Boeing 787-8 og
787-9. Som følge av dette og for å unngå å måtte kansellere flyvninger, har Norwegian
leid inn HiFlys A380-fly med registreringsnummer 9H-MIP for å gjennomføre de berørte
flyvningene.

Så snart endringen var på plass, ble DY7002 gjennomført, og flyet ankom Oslo ni timer
og 34 minutter forsinket. Klager ble automatisk omrutet til neste ledige flyvning for å
komme seg til endelig bestemmelsessted, som var Wien.

Forsinkelsen var forårsaket av en obligatorisk inspeksjon som flyselskapene ikke har
noen kontroll over. Norwegian setter passasjerenes og besetningens sikkerhet høyt og
implementerer alle sikkerhetsdirektiver som utstedes av luftfartsmyndigheter når dette
er nødvendig.

Norwegian iverksatte alle nødvendige tiltak for å unngå at flyvningen ble kansellert. Det
ble leid inn et fly fra et annet selskap for å gjennomføre flyvningen. Passasjerene ble
dessuten omrutet til endelig bestemmelsessted snarest mulig.

I tilfeller der en uregelmessighet er forårsaket av en ekstraordinær omstendighet, er
luftfartsselskapet fritatt for plikten til å betale erstatning. I henhold til artikkel 5 nummer
3 i EU-forordning 261/2004 er flyselskapet i slike tilfeller ikke forpliktet til å betale
erstatning hvis det kan bevise at uregelmessigheten var forårsaket av en ekstraordinær
omstendighet og at det iverksatte alle rimelige tiltak.

Som følge av det store antallet mulige ekstraordinære omstendigheter som kan oppstå,
og at omfanget og varigheten vil variere, kan det ikke forventes at et flyselskap skal ha
ekstra fly, besetning, piloter eller teknikere på alle flyplasser, eller at det skal ha forberedt
wetlease for alle destinasjoner for å unngå alle mulige forsinkelser og kanselleringer. En
slik plikt ville pålegge flyselskapet en urimelig økonomisk byrde og føre til høyere priser
for passasjerene. Dette ble trukket frem av tyske domstoler i saken X ZR 121/13.

Alle berørte passasjerer ble informert om at flyvningen ville bli gjennomført av HiFly, og
de fikk valget mellom refusjon eller gratis ombooking til en annen flyvning dersom de
ikke ville godta endringen.

På bakgrunn av dette kan ikke klagers krav imøtekommes i dette tilfellet.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet, gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7 jf. artikkel 5 nummer 3 og
EU-domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

I dette tilfellet skyldtes forsinkelsen til Oslo teknisk feil ved en type motorer som berørte
Norwegians langdistansefly av typen Boeing 787-800 og 787-900.

Av den fremlagte dokumentasjonen fremgår det blant annet at Norwegian har mottatt
et brev fra Rolls Royce vedrørende holdbarhetsproblemene for denne typen motorer.
Det vises også til en kunngjøring fra Boeing. Motorproblemene ser ut til å være en
skjult fabrikasjonsfeil som påvirker flysikkerheten, og det er nødvendig å iverksette
diverse tiltak. Nemnda mener at fabrikasjonsfeilen må anses som en ekstraordinær
omstendighet i forordningens forstand.

Spørsmålet er videre om flyselskapet har iverksatt alle rimelige tiltak for å unngå
forsinkelsen. Flyene med motorer av typen Rolls Royce Trent 1000 TEN må inspiseres
etter nærmere angitte aktivitetsintervaller. Dette kan tilsi at det foreligger en viss
forutberegnelighet for når disse inspeksjonene vil bli gjennomført og når det vil oppstå
uregelmessigheter. Norwegian kan ikke vite hva resultatet av inspeksjonen vil bli. Det
hadde vært kjent siden mars 2019 at det ville bli nødvendig med ekstrainspeksjoner.

I dette tilfellet har selskapet opplyst at det måtte settes inn et annet fly i stedet for
flymaskinen som egentlig skulle gjennomføre flyvningen.
Norwegian leide inn et nytt fly for å operere flyvningen. Nemndas flertall - nemndsleder
og bransjerepresentantene - mener at forsinkelsen i dette tilfellet ikke kunne vært
unngått til tross for at alle rimelige tiltak var truffet.

Mindretallet – forbrukerrepresentantene – er av den oppfatning at Norwegian ikke i
tilstrekkelig grad har godtgjort at forsinkelsen ikke kunne vært unngått selv om alle
rimelige tiltak var truffet. Mindretallet viser til at det etter 6 måneder må forventes at
selskapet har fått kontroll på koordineringen av inspeksjonene som skal foretas etter
nærmere angitte tidsintervaller og avviklingen av flytrafikken. Etter mindretallets syn har
derfor klager krav på standarderstatning.

Vedtak

Transportklagenemnda - fly anbefaler ikke at klager gis medhold.