Vedtak i Transportklagenemnda - Sjø

Sammendrag

Krav om å få kvittering for innløst billett.

Dato
03.04.2019

Saksnummer
2019-00520

Tjenesteytere
Fjord1 AS

Klager har i det vesentlige anført

Klager reiste Arsvågen – Mortavika 3. januar 2019. Klager kjøpte billett på kaien, men
mottok ingen kvittering da de «var tomme for papir».  Klager holdes økonomisk ansvarlig
privat for firmaet for midlene på verdikortet som han disponerer, da han ikke kan levere
en kvittering til regnskapet.

Billettøren om bord var ikke behjelpelig og henviste til kortservice i Fjord1.

Fjord1 har ikke kommet med en fullverdig billett som er godkjent av regnskapsbyrået.

Klager har sendt faktura til Fjord1 med gebyr tilsvarende Fjord1 sine satser.

Tjenesteyterne har i det vesentlige anført
Fjord1 har ikke avgitt uttalelse til nemnda.

Til klager har selskapet i det vesentlige anført:
Fjord1 har mottatt faktura fra klager og kommer ikke til å betale denne da de ikke har
noen erstatningsansvar i slike saker. De har henvist klager til Transportklagenemnda.

Nemnda bemerker

Klagers arbeidsgiver krever dokumentasjon for utgift til fergebillett for at klager skal få
refundert beløpet som i dette tilfellet var på 647 kroner (lastebil). 

Nemnda legger til grunn at billett ble trukket på klagers verdikort, men at han ikke fikk
papirbillett da det var tomt for papir. 

Klager mener han bør ha kompensasjon for tid og arbeid med å skaffe dokumentasjon
og krever 2 000 kroner som han viser til er samme beløp som ferjeselskapets gebyr ved
manglende billett. 

Nemnda viser til at Fjord1 henviste klager til kortselskapet. 

Nemnda har merket seg at klager har mottatt utskrift av kortbruk som viser reise
3. januar 2019 kl. 17.10 fra Arsvågen til Mortavika, Dette må formodentlig være
tilfredsstillende dokumentasjon. 

Nemnda kan ikke se at det er grunnlag for å kreve kompensasjon for arbeid og tid i
forbindelse med å fremskaffe dokumentasjonen. 

Nemnda finner ikke å kunne anbefale at klager får dekket sitt krav.

Vedtak

Transportklagenemnda Sjø finner ikke å kunne anbefale at klager gis medhold.