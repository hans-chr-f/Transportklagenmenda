Vedtak i Transportklagenemnda - Fly

Sammendrag

Krav om standarderstatning

Dato
28.09.2022

Saksnummer
2022-00562

Tjenesteytere
KLM
SAS

Klager har i det vesentlige anført

Klager og hans kone skulle reise med KLM fra Trondheim via Amsterdam til Washington
den 31. januar 2022. Avgang var kl. 06:15 med ankomst kl. 15:50. KL1172 fra Trondheim
til Amsterdam ble kansellert grunnet dårlig vær i Amsterdam. Klager mottok beskjed om
kansellering den 30. januar kl. 16:03.

Klager ble først booket om til å reise med SAS og United Airlines via København og
Newark, med planlagt ankomst Washington kl. 18:33.
På grunn av nye forsinkelser, ble klager booket om på nytt fra København via Chicago.
Klager ankom Washington kl. 23:07

Klager krever standarderstatning.

Tjenesteyterne har i det vesentlige anført
KLM har anført følgende:

KL1172 fra Trondheim til Amsterdam ble kansellert grunnet dårlige værforhold i
Amsterdam. KLM viser til fremlagt dokumentasjon.
Klager ble booket om til å reise via København og Chicago i stedet.
Hendelsen er ikke kompensasjonsberettiget da årsaken til forsinkelsen var
ekstraordinære omstendigheter utenfor KLM`s kontroll.

SAS har ikke inngitt tilsvar til nemnda.

Nemnda bemerker

KLMs flyvning KL1172 fra Trondheim til Amsterdam 31. januar 2022 ble kansellert, og
klager ble booket til SAS med reise via København og Chicago.

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen.

I dette tilfellet skyldtes forsinkelsen kraftig storm / vind i Amsterdam 31. januar. Uværet
påvirket driften ved flyplassen i Amsterdam, som ikke har kapasitet til å driftes på vanlig
vis under slike forhold. Nemnda viser til fremlagt dokumentasjon fra KLM.

Nemnda mener at de ovennevnte værforhold må anses som en ekstraordinær
omstendighet i forordningens forstand. KLM iverksatte tiltak ved å omrute klager
med SAS via København og Chicago istede, slik at klagers forsinkelse ble så begrenset
som mulig. Nemnda legger følgelig til grunn at kanselleringen ikke kunne vært
unngått selv om alle rimelige tiltak ble truffet. Forsinkelsen gir etter dette ikke rett til
standarderstatning, og nemnda anbefaler ikke at klager gis medhold i sitt krav.

Klager ble booket om til ny flyvning via København og Newark, med planlagt ankomst
i Washington kl 1833, men på grunn av ytterligere forsinkelser ble han booket om ti å
fly via Chicago, og ankom Washington kl 2307. SAS har ikke svart nemnda og har ikke
godtgjort at forsinkelsen skyldes ekstraordinære omstendigheter. Klager har rett på
standardkompensasjon som følge av forsinkelsen med 600 Euro pr pers.

Vedtak

Transportklagenemnda anbefaler at SAS betaler standardkompensasjon med 600 Euro
pr person.