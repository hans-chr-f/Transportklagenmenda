Vedtak i Transportklagenemnda - Fly

Sammendrag

Krav om standarderstatning i forbindelse med forsinkelse

Dato
26.06.2016

Saksnummer
1009/15F

Tjenesteyter
Türkish Airlines

Klagerne har i det vesentlige anført:

Klagerne reiste den 28. april 2015 fra Addis Ababa til Istanbul med TK677. Da dette flyet landet
forsinket i Istanbul mistet de videre forbindelsen til Oslo. Ankomst Oslo var planlagt kl. 11:25
med TK1751.

Klager fikk liten hjelp på flyplassen og ankom gaten et kvarter før avgang, dessverre så var
bussen forlatt gaten. De ble så ombooket til neste Türkish Airlines fly kl. 14:30, de ble ikke
tilbudt mat eller drikke i ventetiden.

Ny ankomst Oslo ble da kl. 17:15, en forsinkelse på 6 timer.

Klager krever 600 EUR i standarderstatning samt for matkuponger de ikke fikk.

Det vises for øvrig til klagers brev.

Türkish Airlines har i det vesentlige anført:

Türkish Airlines beklager at klagerne ikke kom med flyet fra Istanbul til Oslo som de var
opprinnelig booket på. Flyet fra Addis Ababa ble forsinket grunnet toll- og sikkerhetssjekk på
flyplassen. En slik forsinkelse gir ikke rett til kompensasjon.

Türkish Airlines vil dekke klagernes utgifter til mat/drikke.

Det vises for øvrig til Türkish Airlines eposter.

Nemnda bemerker:

Nemnda legger på bakgrunn av de foreliggende opplysninger til grunn at flyet fra Addis Ababa
til Istanbul var forsinket og at klagerne av den grunn ikke rakk sin videreforbindelse til Oslo.

EU-forordning 261/2004 fastsetter felles regler for erstatning og assistanse til passasjerer ved
nektet ombordstigning og ved innstilt eller vesentlig forsinket flygning. Forordningen artikkel
3 angir forordningens virkeområde. Det fremkommer her at forordningen ikke får anvendelse
ved reiser fra en lufthavn som ligger utenfor EU/EØS-området dersom flyselskapet ikke er
hjemmehørende i EU/EØS-området.

Klagen gjelder en forsinkelse fra lufthavn som ligger utenfor EU/EØS-området. Flyselskapet,
Türkish Airlines, er ikke hjemmehørende i EU/EØS-området.

Klagerne kan følgelig ikke få medhold i sitt krav om standarderstatning etter EU-forordningen.

Türkish Airlines har erkjent ansvar for klagernes utgifter til mat og drikke i ventetiden.
Nemnda legger til grunn at dette følges opp av partene.

Vedtak:

Transportklagenemnda-fly finner ikke å kunne anbefale at klagerne gis medhold i sitt krav om
standarderstatning.

Vedtaket var enstemmig.