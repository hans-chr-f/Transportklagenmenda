Vedtak i Pakkereisenemnda

Sammendrag

Krav om standarderstatning i henhold til EU-forordning 261/2004
ved forsinkelse på flyreisen fra Molde til Gran Canaria 22.02.15.

Dato
19.02.2016

Saksnummer
147/15PF

Tjenesteyter
Ving Norge AS

Saken gjelder:

Krav om standarderstatning i henhold til EU-forordning 261/2004 ved forsinkelse på flyreisen
fra Molde til Gran Canaria 22.02.15.

Klager har i det vesentlige anført:

Klager og hennes reisefølge på totalt 3 personer bestilte 2 2-romsleiligheter på Servatur Green
Beach i Arguineguin, Gran Canaria i perioden 22.02.15 - 27.02.15.

Ved av avgang fra Molde/Årø den 20.02.15 ble flyet totalt 9 timer og 4 minutter forsinket pga.
teknisk feil.

Passasjerene fikk tilbud om mat og drikke, men ingen matkupong. Det var tomt for mat da
klager kom frem til buffeen. Klager fikk heller ikke mat og drikke senere på kvelden/natten
mens de ventet på nytt fly.

Klager ble ikke orientert om sine rettigheter.

Det vises for øvrig til klagers brev.

Ving har i det vesentlige anført:

Ving har ikke mottatt ytterligere dokumentasjonen fra flyselskapet Air Europa, men deler
følgende informasjonen som er registrert hos Ving i anledning forsinkelsen.

Air Europas fly med rute AEA 674 hadde fastsatt avgangstid 20. februar 2015 kl. 15:55. Først
kl. 6:46 fikk Ving melding om at flyet ikke har tatt av fra Molde pga. et teknisk problem. Ny
informasjon var ventet kl. 18:00. Flyselskapet, Air Europa, som ikke har base i Molde, arbeidet
med å skaffe en mekaniker fra et annet flyselskap da de ikke har tilgang til egen tekniker i
Molde.

Kl. 18:00 ble det klart at det ikke var mulig å skaffe teknisk kompetanse i Molde og at
flyselskapet derfor ville sende et nytt fly fra Madrid. Matkuponger ble delt ut og disse kunne
benyttes på en buffet bestående av lettere varm mat som f.eks. pizza.

Følgende sms ble sendt ut til passasjerene:

«Ditt fly fra Molde til Las Palmas AEA 674 i dag 20/2 er forsinket pga. teknisk feil. Ny avgangstid
er 01:30 (21/2) Matkuponger vil bli tildelt i gaten 18:30. Vi beklager forsinkelsen».

Kl. 03:00 ble flyet ytterligere forsinket som følge av problemer med catering på Molde flyplass.

Forsinkelsen ble på 9 timer og 4 minutter.

Ving har refundert en dagsandel av reisens pris og en kompensasjon på kr 250 per person.

Det vises for øvrig til brev fra Ving.

Nemnda bemerker:

EU-forordning 261/2004 fastsetter felles regler for erstatning og assistanse til passasjerer ved
nektet ombordstigning og ved innstilt eller vesentlig forsinket flygning.

Ved kansellering (innstilling) av en flygning har passasjeren rett til en standarderstatning
på 250, 400 eller 600 euro (avhengig av lengden på flygningen) med mindre selskapet
kan godtgjøre at innstillingen skyldes ekstraordinære omstendigheter som ikke kunne
vært unngått selv om alle rimelige tiltak var truffet, jf. forordningen artikkel 5. Tilsvarende
gjelder ved forsinkelser som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet, jf. EU-
domstolens avgjørelser i sak Sturgeon-Condor av 19. november 2009 (C-402/07) og i sak
Nelson m.fl. av 23. oktober 2012 (C-581/10).

EU-domstolen avsa dom i sak C-257/14 den 17. september 2015 - Corina van der Lans -
KLM. I dommen har domstolen uttalt at «en teknisk feil, [. ], som oppstår plutselig, som
ikke kan tilskrives manglende vedlikehold, og som heller ikke er blitt oppdaget under vanlig
vedlikehold, ikke er omfattet av begrepet «ekstraordinære omstendigheter» [..].»

Det fremgår av dommen at unntak kan tenkes ved fabrikasjonsfeil og ved skader på flyet pga.
sabotasje eller terrorhandlinger. Noe slikt foreligger det ikke opplysninger om i denne saken.

I den foreliggende sak er det ingen uenighet om at forsinkelsen var på 9 timer og 4 minutter,
og at forsinkelsen skyldtes et ikke nærmere opplyst teknisk problem

Teknisk feil vil, som hovedregel, ikke anses om en ekstraordinær omstendighet som fritar
for plikten til å betale standarderstatning etter forordningen. Erstatningen beløper seg etter
artikkel 7 nr. 1 c) til 400 euro pr. person i dette tilfellet. Klagerens reisefølge besto av tre
betalende passasjerer.

Arrangøren har et omsorgsansvar for passasjerene i den tiden forsinkelsen varer. Det er
motstridende opplysninger om hva som ble tilbudt passasjerene i ventetiden. Klageren
hevder at hun ikke fikk forpleining, mens arrangøren hevder det motsatte. Arrangøren
har videre opplyst at det ble tilbakebetalt en dagsandel for en tapt feriedag samt en
kompensasjon på kr 250 pr. person. Nemnda legger til grunn at kompensasjonen er gitt
på grunn av manglende forpleining i ventetiden, og finner etter omstendighetene dette
tilfredsstillende.

Vedtak:

Pakkereisenemnda anbefaler at klageren får utbetalt erstatning i medhold av EU-forordningen
for tre personer, til sammen 1.200 euro.

Vedtaket er enstemmig.