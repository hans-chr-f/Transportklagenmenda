Vedtak i Transportklagenemnda - Fly

Sammendrag

Krav om standarderstatning, samt refusjon av hotellutgifter grunnet kansellering.

Dato
04.09.2013

Saksnummer
369/12F

Tjenesteyter
Norwegian Air Shuttle ASA

Krav om standarderstatning, samt refusjon av hotellutgifter grunnet kansellering.

Klager har i det vesentlige anført:

Klager skulle reise fra Trondheim til København den 1. mars 2012 kl. 20:20 med DY910. Klager
ble booket om til dagen etter, men ble ikke tilbudt hotell da Norwegian argumenterte med at
Trondheim var klagers hjemsted. Det ville kostet klager kroner 1 400 i flytaxi dersom de skulle
reist til og fra sitt hjemsted.

Klager la merke til at andre passasjerer med hjemsted nærmere flyplassen enn klager ble
tilbudt hotell. Klager føler seg svært forskjellsbehandlet.

Klager krever standarderstatning, samt refusjon av hotell- og matutgifter, kroner 1 745.

Norwegian har i det vesentlige anført:

DY910 ble dessverre kansellert på grunn av stengt rullebane på tidligere flyvning, som
medførte at besetningen på flyet gikk ut på arbeidstid. Dette betegnes som uforutsett og
ekstraordinært. På samme måte som under Montreal-konvensjonen bør luftfartsselskapenes
forpliktelser være begrenset eller bortfalle i tilfeller der en hendelse er forårsaket av
ekstraordinære omstendigheter som ikke kunne vært unngått selv om alle rimelige tiltak var
truffet.

Ved kanselleringer har passasjerene krav på å avbryte reisen mot full refusjon, eller
ombooking til neste ledige avgang. Klager valgte sistnevnte. Dersom passasjerene er på
returreise har de også krav på overnatting. Dersom passasjerene er på utreise dekker
Norwegian transport fra og til flyplass.

Norwegians ønsker i dette tilfellet å refundere klagers hotell- og matutgifter, men kan ikke
imøtekomme krav om standarderstatning.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Nemnda finner på bakgrunn av Norwegians forklaring og innsendt dokumentasjon godtgjort
at innstillingen var en nødvendig konsekvens av forsinkelse pga. stengt rullebane tidligere på
dagen. Innstillingen gir følgelig ikke rett til standarderstatning etter forordningen.

I henhold til forordningen artikkel 5 jf. artikkel 9 skal flyselskapet tilby overnatting der det er
nødvendig. Hva som er nødvendig vil bero på en konkret vurdering. Nemnda er enig med
klagerne i at de hadde rett på hotell i dette tilfellet, selv om de bor i Trondheim. Nemnda
viser til at klagerne var omrutet til et meget tidlig fly og at transport til bopel (som Norwegian
alternativt var forpliktet til å betale) ville bli kostbar. Nemnda tar til etterretning at Norwegian
nå har erstattet klagers hotellutgifter.

Vedtak:

Transportklagenemnda - fly finner ikke å kunne anbefale at klager gis standarderstatning.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Gøril Volden Berg, Widerøes Flyveselskap AS

Olav Grøttland, SAS