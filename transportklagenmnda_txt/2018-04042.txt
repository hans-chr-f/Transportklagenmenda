Vedtak i Transportklagenemnda
- Kollektivreiser

Sammendrag

Krav om refusjon av ubenyttet bussbillett

Dato
08.02.2019

Saksnummer
2018-04042

Tjenesteytere
Torpekspressen

Klager har i det vesentlige anført

Klager hadde bestilt billett for to passasjerer med Torpekspressen 29. september 2018,
med avreise fra Circle K stasjonen ved Sjølyst kl. 16.28 og ankomst ved Torp lufthavn kl.
18.00. 

Klager med reisefølge ventet på busstoppet nærmest Circle K, som anvist på billetten,
men bussen stoppet på holdeplassen ved E18. Dette resulterte i at klager og reisefølget
ikke ble med bussen og måtte kjøpe billett med toget for å rekke planlagt flyvning fra
Torp lufthavn. Etter klagers mening burde det stått påstigning "ved holdeplassen på
E18" i billetten ettersom det er to holdeplasser ved Circle K. Dersom informasjonen
fra busselskapet hadde vært tydelig ville ikke klager gått til feil holdeplass. Det er ikke
opplyst noe om at bussholdeplassen skal være merket med skilt for Torpekspressen. 

I ettertid har klager befart området på nytt og det er ikke mulig å se holdeplassen på E18
fra Circle K på grunn av vegetasjon. Ettersom det er lett for den reisende å ta feil av riktig
holdeplass burde selskapet ha opplyst om at det er flere holdeplasser ved Circle K. 

Klager ber om at Torpekspressen refunderer den ubrukte bussbilletten for to passasjerer
til Torp, pålydende 478 kroner.

Tjenesteyterne har i det vesentlige anført
Torpekspressen har ikke kommet med tilsvar til denne saken.

Nemnda bemerker

Klager og hans reisefølge skulle den 29. september 2018 ta Torpekspressen  med
avreise fra Circle K stasjonen ved Sjølyst kl. 16.28 og ankomst ved Torp lufthavn kl. 18.00.

Det viste seg at bussen ikke stoppet ved den bussholdeplassen de ventet, men fra en
holdeplass nærmere E-18.

Klager hevder at informasjonen på billetten om hvor holdeplassen lå, burde vært bedre.
Klager måtte ta toget for å rekke flyavgang og krever refundert utgiftene til bussbillett
med kr. 478.

Unibuss har ikke kommet med tilsvar til nemnda, men har i svar til klager vist til at den
holdeplassen klager sto på, ikke var merket med Torpekspressen. Videre er det vist til at
holdeplassen ved E-18 er vist på kart.

Nemnda bemerket at reisende i utgangspunkt selv har ansvaret for å finne fram til rett
holdeplass. Det forhold at bussholdeplassen ikke var merket for Torpekspressen gir også
en indikasjon på at det ikke var rett holdeplass og ga en oppfordring til å undersøke
nærmere. 

På den annen side er en anvisning til Circle K stasjonen upresis når rett holdeplass ligger
nede ved E-18 og det er to holdeplasser nær hverandre. 

Nemnda er enig i at informasjonen lett kan bedres ved en mer presis beskrivelse på
billetten. Nemnda bemerker for øvrig at informasjon om holdeplassen på kart ikke synes
lett tilgjengelig. Unibuss har ikke opplyst noe om hvor slik informasjon finnes. 

Nemnda oppfordrer Unibuss til å forbedre informasjonen om beliggenheten på
holdeplassen ved E-18 på Sjølyst.

Nemnda kan imidlertid ikke se at det er grunnlag for å anbefale billettene refunderes.

Vedtak

Transportklagenemnda Kollektivtransport finner ikke å kunne anbefale at klager gis
medhold i refusjon av billettutgifter.