Vedtak i Transportklagenemnda
- Kollektivreiser

Sammendrag

Krav om frafall av ilagt gebyr som følge av manglende billett.

Dato
16.02.2018

Saksnummer
2017-03037

Tjenesteytere
Ruter

Klager har i det vesentlige anført

Klager ble ilagt gebyr på bussen fra 17. november 2017 fordi hun manglet billett. 

Klager tok bussen fra Oslo City en fredag kveld. Det var mange passasjerer og en
stressende atmosfære da hun steg ombord i bussen. Siden klager ikke har Ruters
billett-app, og at det ikke var noen billettautomater utenfor eller i nærheten, gikk klager
fremover i bussen for å kjøpe billett av føreren.

På vei fremover i bussen kommer en kontrollør inn døren, og stopper klager. Klager ble
da ilagt gebyr. Dette synes ikke klager er rettferdig fordi hun var på vei til å kjøpe billett
fremme hos bussjåføren. 

Klager krever derfor at Ruter frafaller det ilagte gebyret.

Tjenesteyterne har i det vesentlige anført
Ruter viser til henvendelse fra klager angående gebyr hun ble ilagt på bussen 17.
november 2017. Gebyret ble ilagt fordi klager ikke hadde noen billett å fremvise. 

Kontrollørene kom på bussen ved Brugata, som er holdeplassen etter Jernbanetorget,
der hvor klager gikk på bussen. Som kunde plikter du å betale for deg, og du må også
sette deg inn i hvordan betalingen fungerer. På buss så må du gå på foran hos fører
dersom du skal kjøpe billett. Klager reiste fra Jernbanetorget som er plassen med flest
salgssteder. Der er det Narvesen kiosker på hvert hjørne, og tilgangen for å kjøpe billett
på forhånd er dermed svært stor.

At man er ukjent eller ikke visste er dessverre ikke grunn for å slippe gebyr.

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble ved kontroll på buss nr. 34 den 17. november 2017 ilagt gebyr som følge av at
hun ikke kunne vise gyldig billett. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner. 

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig. 

Nemnda bemerker at det på Ruters busser kan kjøpes billett av føreren. Forutsetningen
er at påstigning skjer ved døren hos føreren. Så vidt nemnda er kjent med er ordningen
på bussene i Bergen tilsvarende. 

Nemnda bemerker at klager ved kontrollen ikke kunne vise billett. Vilkårene for å ilegge
gebyr var dermed til stede. 

Nemnda finner å måtte legge vekt på opplysningen i kontrollrapporten om at klager
hadde satt seg sammenholdt med at bussen brukte et par minutter fra Jernbanetorget
hvor klager kom på bussen til Brugata der kontrollørene kom på. 

Nemnda kan ikke se at det er grunnlag for å anbefale at gebyret frafalles. 

For øvrig bemerkes at nemnda i sin praksis har lagt til grunn at også reisende som ikke er
kjent med billettsystemene har ansvar for å gjøre seg kjent med dem.

Vedtak

Transportklagenemnda Kollektivtransport finner ikke å kunne anbefale at klager gis
medhold.