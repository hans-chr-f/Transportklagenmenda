Vedtak i Transportklagenemnda - Fly

Sammendrag

Krav om erstatning ved forsinkelse.

Dato
21.03.2017

Saksnummer
2016-00528

Tjenesteytere
Norwegian

Klager har i det vesentlige anført

Klager skulle reise fra Sandefjord Torp (TRF) til Las Palmas (LPA) med Norwegians flyvning
D85893 1. april 2016 kl. 21.40. Det oppstod en forsinkelse, og klager ankom ikke Las
Palmas før 2. april kl. 20.00. 

Klager krever standardkompensasjon på 400 euro, med henvisning til EU-forordning
261/2004, samt EU-domstolens avgjørelser i C-402/07 og C432/07.

Tjenesteyterne har i det vesentlige anført
Flyvningen D85893 1. april 2016 fra Sandefjord Torp til Las Palmas ble forsinket. Årsaken
til forsinkelsen var at crewet ble forsinket som følge av streik i Frankrike, og derfor måtte
ha sin lovpålagte hvile. 

Flymaskin EI-FJE skulle betjene D85892 fra Las Palmas til Sandefjord og som D85893 fra
Sandefjord tilbake til Las Palmas. Allerede D85892 ble forsinket med flere timer på grunn
av streik i Frankrike. Ved ankomst Sandefjord måtte besetningen ha obligatorisk hvile
før de kunne fortsette. Det ville ikke være mulig å få tak i et nytt crew så sent på kvelden.
Flyvningen ble derfor forsinket til dagen etter. Berørte passasjerer fikk tekstmelding med
informasjon om hvordan de skulle forholde seg, samt at de mottok forpleining i tråd med
EU-forordning 261/2004. 

Flyselskap i hele Europa ble påvirket av denne streiken. Flyvninger som hadde rute i eller
gjennom det franske luftrom ble kansellert eller forsinket grunnet slots over flere dager. I
noen tilfeller opplever flyselskapet store uregelmessigheter, i andre ikke. Noen flyvninger
ble berørt med korte forsinkelser, andre ble kansellert. Flyselskapet kan ikke forutse
konsekvenser av en streik, og det er derfor svært vanskelig å gjøre tiltak i forkant av en
eventuell streik. Norwegian viser til Movement Log, nyhetsartikler og IRR-meldinger. 

Det kan ikke forventes at et flyselskap skal kunne sikre seg mot alle typer ekstraordinære
forhold til enhver tid ved å ha reservefly og crew tilgjengelig ved alle destinasjoner. Dette
ville påført flyselskapet en urimelig økonomisk byrde, og ville omsider medført høyere
kostnader for passasjerene i form av høyere billettpriser. Dette understrekes i en dom i
en tysk domstol (X ZR 121/13). 

I de tilfeller hvor en uregelmessighet er forårsaket av en ekstraordinær omstendighet,
er flyselskapet unntatt fra forpliktelsene til å betale kompensasjon eller ekstrautgifter.
Omstendigheter som er utenfor flyselskapets kontroll er hendelser som ikke er
forårsaket av en handling eller unnlatelse av flyselskapet. Alle krav vurderes i henhold til
retningslinjer fra EU-kommisjonen vedrørende ekstraordinære omstendigheter. 

I henhold til dommen i C-402/07 i EU-domstolen (Sturgeon-dommen) er flyselskapene
unntatt fra videre kompensasjon hvis forsinkelsen er under tre timer eller årsaken
til forsinkelsen er ekstraordinære omstendigheter utenfor flyselskapets kontroll som
forhindrer flygningen. 

Streik blant franske flygeledere er utenfor flyselskapets kontroll. 

Fraktfører er ansvarlig for tap som følge av forsinkelse ved lufttransport av passasjerer,
reisegods og gods, med mindre han godtgjør at han selv og hans folk har tatt alle
forholdsregler som med rimelighet kan kreves for å unngå tapet, eller at dette ikke har
vært mulig for dem, jf. Montrealkonvensjonen og luftfartsloven § 10-20. 

Norwegian avviser på bakgrunn av det ovennevnte klagers krav om
standardkompensasjon.

Nemnda bemerker

D85893 fra Sandefjord - Torp (TRF) til Las Palmas (TRF) 1. april 2016 ble forsinket med 21
timer og 30 minutter. 

Besetningen som skulle operere D85893 fra Sandefjord - Torp kom forsinket inn fra
tidligere flyvning grunnet streik blant flyvelederne i Frankrike. Ved ankomst Sandefjord -
Torp måtte besetningen ha obligatorisk hvile før man kunne fortsette. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7, jf artikkel 5 nr. 3, jf. EU-
domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10). 

EU-forordningen nevner i sin fortale at streik kan være et eksempel på en ekstraordinær
omstendighet som medfører at flyselskapets forpliktelser bør være begrenset eller
bortfalle. Forordningen sier imidlertid ikke at enhver streik som rammer flyselskapets
drift må anses å ligge utenfor dettes kontroll. 

Nemnda er av den oppfatning at streik hos tredjemann, for eksempel streik blant
flygeledere og flyplassansatte, faller utenfor flyselskapets ansvarsområde. Forsinkelse
som følge av slik streik, gir etter nemndas oppfatning i utgangspunktet ikke rett til
erstatning etter EU-forordningen. 

Nemnda kan imidlertid ikke se at det her er kommet en tilstrekkelig forklaring på
forsinkelsens lengde. Nemnda kan derfor ikke se at flyselskapet har godtgjort at
forsinkelsen skyldtes ekstraordinære omstendigheter. Etter nemndas syn har klager
derfor krav på standarderstatning i henhold til forordningen.

Vedtak

Transportklagenemnda - fly anbefaler at Norwegian utbetaler standarderstatning til
klager med 400 euro.