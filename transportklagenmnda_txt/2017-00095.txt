Vedtak i Transportklagenemnda
- Kollektivreiser

Sammendrag

Ilagt gebyr for manglende eller ufullstendig billett

Dato
27.03.2017

Saksnummer
2017-00095

Tjenesteytere
AtB AS

Klager har i det vesentlige anført

Klager og hans bror som begge bor i Trondheim, ønsket å dele på et månedskort og
oppsøkte AtB for å forhøre seg om hvilket kort de burde anskaffe. De ble anbefalt av
ekspeditøren å kjøpe et ungdomskort til ca. kr. 600,-. Under billettkontroll på buss linje 9
den 10. januar 2017 ble klager imidlertid ilagt gebyr fordi han var 20 år og dermed reiste
på ugyldig billett. Klager hadde informert ekspeditøren om sin alder, og mener at AtB
har gitt feil informasjon om hvilket reisekort guttene skulle valgt.  Klager legger også til
at under kontrollen tok kontrolløren klagers førerkort uten klagers samtykke for å notere
personalia. 

Klager mener at gebyret må frafalles.

Tjenesteyterne har i det vesentlige anført
Dersom kunden reiser med fylkeskortet er det ifølge AtBs regelverk avgjørende at
den reisende ved kontroll «… kan legitimere seg» sammen med gyldig billett, jf. AtBs
transportvedtekter § 7. Ved bruk av fylkeskortet må den reisende ved kontroll fremvise
legitimasjon som viser at han/hun er mellom 16 og 19 år gammel, eller at de er under 16
år og samtidig kan dokumentere at de går på videregående skole. 

Kortet er ikke personlig og kan brukes av andre som også oppfyller vilkårene for
billettkategorien. Kravet til legitimasjon ved bruk av rabatterte billetter fremgår klart
av AtBs regelverk som ligger tilgjengelig på våre nettsider. AtB har et fokus på at den
informasjonen som blir gitt av våre kundebehandlere er riktig og tydelig. 

Klager var i kontakt med AtBs kundesenter via e-post den 1. juli 2016. Det fremgår
av korrespondansen med AtBs kundebehandler at klager hadde mottatt korrekt
informasjon fra AtBs kundesenter ved en tidligere anledning. AtB stiller seg således
uforstående til klagers anførsler vedrørende hans uvitenhet. AtB opprettholder med
dette sin tidligere avgjørelse.

Nemnda bemerker

Nemnda legger til grunn at klager ble ilagt gebyr på kr. 750 fordi han reiste med et
ungdomskort gjeldende for ungdom mellom 16 og 19 år, mens han selv var fylt 20 år. 

Det følger av AtBs transportvedtekter §7 første avsnitt at reisende som ved kontroll
ikke kan vise gyldig reisebevis, skal betale et tilleggsgebyr på kr 750. Dette gjelder også
reisende som benytter rabatterte billetter, og som ikke kan legitimere seg/ vise gyldig
studiebevis. 

Reisebeviset gjaldt kun for ungdom fra 16 til 19 år. Vilkårene for ileggelse av gebyr var til
stede. 

Klager viser til at hans bror som var 18 år ved besøk på AtBs kundesenter fikk anbefalt å
kjøpe ungdomskort som de begge kunne benytte. Klager hevder at alderen ble opplyst
og at AtB har gitt feil informasjon.

Nemnda finner det noe uklart hvilken informasjon og hvilke opplysninger som ble gitt
ved klagers brors besøk hos AtB. 

Nemnda legger avgjørende vekt på at klager tidligere hadde vært i kontakt med AtB
med spørsmål om billettpriser. I e-post av l. juli 2016 fra AtB ble det gitt informasjon om
ungdomskortet med aldersgrenser 16 til 19 år. 

Nemnda finner på denne bakgrunn ikke tilstrekkelig bevis for klagers uvitenhet om
aldersgrensene.

Nemnda finner ikke grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold. 

Vedtaket er enstemmig.