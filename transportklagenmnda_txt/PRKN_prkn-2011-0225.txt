Vedtak i Pakkereisenemnda

Sammendrag

Saken gjelder klage på støy på hotell i Tyrkia, samt flyreisen.

Dato
14.03.2012

Saksnummer
225/11

Tjenesteyter
Tyrkiareiser AS

Klager: X

Turarrangør: Tyrkiareiser AS

Antall reisende: 2

Reisens pris: Kr. 14.420

Saken gjelder:

Saken gjelder klage på støy på hotell i Tyrkia, samt flyreisen.

Klager anfører at hun i forbindelse med bestillingen snakket med en kundeveileder og
ba om at de måtte få et rolig sted. Det ble lovet. Det viste seg allerede første natten
at det var høy musikk og svært livlig med fulle mennesker som rev i dørene etc. De ba
forgjeves om å få bytte hotell.

Verken på turen nedover eller hjem fikk hun og datteren sitte sammen.

Tyrkiareiser viser til at det i katalogen står at hotellet ligger i et turistområde med
lokaltrafikk og at støy fra uteliv kan forekomme. Deres selgere har opplyst at de er vel
kjent med forholdene og har ikke sagt at hotellet er rolig.

Tyrkiareiser gjorde det som var mulig for at de to skulle få sitte sammen på reisen hjem
og beklager at de ikke lykkes med det. De har derfor tilbudt et gavekort på kr. 1.000,- som
kompensasjon.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen.
Opplysninger som fremkommer ved bestillingen og i kataloger o.a. er en del av avtalen. I dette
tilfelle har Tyrkiareiser uttrykkelig tatt inn opplysninger om at det kan forekomme støy fra
uteliv. Det fremstår da som lite sannsynlig at deres selger skal ha gitt motsatt opplysning.

Uansett er opplysningen i katalogen av en slik art at klager burde ha vært forberedt på at støy
kunne forekomme.

Klagenemnda kan da ikke se at det er grunnlag for prisavslag.

For den uheldige plasseringen på flyet har Tyrkiareiser tilbudt et gavekort og nemnda kan ikke
se at plasseringen på flyet kan gi grunnlag for noen annen form for kompensasjon.

Vedtak:

Reklamasjonsnemnda for pakkereiser kan ikke anbefale at det gis noe prisavslag utover det
gavekort som er tilbudt.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Elise Korsvik, Forbrukerrådet

Vigdis Fiske, Amisol AS

Hanne Åsell, Star Tour AS.