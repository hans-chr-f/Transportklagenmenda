Vedtak i Transportklagenemnda - Fly

Sammendrag

Krav om refusjon av kansellerte billetter, flypassasjeravgift og forsinkelsesrente.
Klager avbestilte sine flybilletter etter omfattende korrespondanse med

Norwegian hvor partene ikke kom til enighet om innkreving av flypassasjeravgift.

Dato
20.06.2017

Saksnummer
2016-00416

Tjenesteytere
Norwegian

Klager har i det vesentlige anført

Klager kjøpte i januar 2016 billetter med Norwegians flyvninger DY1990 og DY1991 tur/
retur Split for kroner 4 001. De opprinnelige billettene ble betalt 10. januar 2016. Cirka
1. juli fikk klager en tilleggsfaktura på kroner 90 (flypassasjeravgift) som ble betalt 8.
september 2016. Klager motsatte seg ikke betaling av avgiften, men opplyste at han ville
kreve at behandlingsgebyr for håndtering. Han purret flere ganger i løpet av sommeren,
men klager og Norwegian kom ikke til enighet i saken. 

Klager valgte til slutt å kansellere sin reise da Norwegian ikke besvarte hans
henvendelser, noe han ei heller fikk bistand til fra selskapet. For å unngå
betalingsanmerkninger valgte klager å innbetale beløpet til Norwegian før kravet gikk til
inkasso. 

Klager anfører at det er en svakhet fra Norwegians side at de kun viser til "tilleggsavgifter
ilagt av staten" ved innkreving av flypassasjeravgiften fra forbrukere som har kjøpt billett
lang tid før avreise. I Norwegians generelle vilkår for befordring punkt 5.3, vilkår som
leses og aksepteres av kunden ved billettkjøp, er det "gjeldende skatter og avgifter" som
skal betales av passasjeren. Da Norwegian har et eget punkt i sine vilkår om "fjerning
av skatter og avgifter", ville det vært naturlig å ha et tilsvarende punkt for avgifter som
tilkommer etter avtaleinngåelse. 

Videre anfører klager at han etter innkreving av flypassasjeravgiften har forsøkt å komme
til en minnelig løsning med Norwegian, noe som ikke skjedde og medførte at klager til
slutt kansellerte reisen. 

På ovennevnte bakgrunn har klager fremsatt krav om refusjon av opprinnelige billetter
på kroner 4 001, flypassasjeravgift kroner 90 samt forsinkelsesrente. Pr. 1. oktober 2016
har klager anført at kravet beløper seg til kroner 4 346,30.

Tjenesteyterne har i det vesentlige anført
Klager kansellerte sin reise da han var uenig i etterfakturering av flypassasjeravgiften
og har følgelig fremsatt krav om refusjon av billettprisen, flypassasjeravgift og
forsinkelsesrenter. 

Det følger av EU-direktiv 83/2011 at angrerett ikke gjelder ved kjøp av flybilletter.
Regler for kjøpet finnes derfor i selskapets avtalevilkår. Klager har kjøpt en lavprisbillett
hvor det er anledning til å avbestille billettene kostnadsfritt innen fire timer etter
avtaleinngåelse. Norwegian avviser på dette grunnlag klagers krav om refusjon av de
avbestilte flybillettene. 

Videre viser Norwegian til sine befordringsvilkår punkt 5.3 hvor det fremgår at
passasjerene betaler skatter og avgifter som innføres av offentlige myndigheter eller
flyplassmyndigheter. Selv om avgiftene til staten ikke påløper før påbegynnelsen
av flyreisen, betaler passasjerene normalt disse til Norwegian på forskudd ved
billettbestillingen. Da myndighetene har valgt å innføre en ny avgift i tiden mellom
bestilling og avreise, valgte Norwegian å etterfakturere sine passasjerer. Selskapet har
i samarbeid med Forbrukerombudet utarbeidet en fakturaløsning for de passasjerer
som ønsker det. Over 99 prosent av selskapets reiser betales med betalingskort, og
den enkleste løsningen for selskapet er at passasjerene også benytter kort til betaling
av avgiften. Selskapet viser for øvrig til Transportklagenemndas generelle uttalelse om
flypassasjeravgiften. 

Norwegian avviser på ovennevnte grunnlag klagers krav om refusjon av billetter og
flypassasjeravgift samt forsinkelsesrente.

Nemnda bemerker

Klager ønsker sin flybillett refundert. Nemnda oppfatter at begrunnelsen er at han ble
ilagt en tilleggsavgift (flypassasjeravgift), og at klager ikke fikk respons fra Norwegian
på sine henvendelser om at klager ville kreve et behandlingsgebyr for å håndtere
tilleggsavgiften.

Ved Stortingsvedtak av 14. desember 2015 om særavgifter til statskassen for budsjettåret
2016 ble det besluttet at det fra den tid departementet bestemmer skal betales en
avgift til statskassen på ervervsmessig flyvning fra norske lufthavner med 80 kroner per
passasjer. Avgiften beregnes pr. passasjer som påbegynner avgiftspliktig flyvning og
oppstår når flyvningen begynnes, jf. forskrift om særavgift av 11. desember 2001 § 3-22-2
og § 3-23- 3. Den 13. mai 2016 ble det besluttet at avgiften gjelder for alle flyvninger fra
og med 1. juni 2016.

I en generell uttalelse fra Transportklagenemnda - fly av 29. august 2016 fremgår det at
flyselskapene etter nemndas syn har rett til å kreve etterbetaling av flypassasjeravgiften.
Det er i denne sammenheng vist til særavgiftsloven § 5 annet ledd som har følgende
ordlyd: 

"Er det ved avgiftspåleggets ikrafttreden inngått kontrakt om leveranse, plikter
mottageren å betale et tillegg motsvarende avgiften med mindre det godtgjøres at det
ved prisansettelsen har vært tatt hensyn til avgiften". 

I nemndas generelle uttalelse fremgår at nemnda er av den oppfatning at flyselskapene
under den gitte forutsetning har anledning til å kreve etterbetaling av passasjeravgiften.
Nemnda viser videre til at flyselskapene i sine vilkår gjennomgående har tatt inn
bestemmelser om at passasjerene må betale skatter og avgifter som pålegges av det
offentlige. Norwegian har slike vilkår.

I og med at flyselskapene har anledning til å etterfakturere flyplassavgift også for
flyvninger som er bestilt før passasjeravgiften ble innført, må en passasjers adgang til å
avbestille sin flybillett vurderes etter flyselskapets alminnelige regler. 

Klager hadde kjøpt LowFare-billetter. Det følger av Norwegians alminnelige vilkår at man
kan avbestille billetten i inntil fire timer etter billettkjøp. Etter dette tidspunkt er ikke
billetten lenger refunderbar. Det er årsaken til at denne billettypen er billigere enn for
eksempel såkalte Flex-billetter.

Klager avbestilte sin billett mange måneder etter at han hadde kjøpt den.

Det anbefales derfor ikke at klager gis medhold i sitt krav om refusjon av billett og
flypassasjeravgift.

Vedtak

Transportklagenemnda - fly anbefaler ikke at klager gis medhold.