Vedtak i Transportklagenemnda - Fly

Sammendrag

Krav om standarderstatning ved kansellering. Pilotstreik.

Dato
17.04.2018

Saksnummer
2017-01015

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY641 fra Bergen (BGO) til Oslo lufthavn
(OSL) 11. mars 2015 kl. 18.20. Flyvningen ble kansellert. 

Klager har forklart for nemnda at han ikke mottok hverken assistanse, informasjon eller
tilbud om omruting fra selskapet. 

Klager har på ovennevnte bakgrunn fremsatt krav om standardkompensasjon i henhold
til EU-forordning 261/2004 på 250 euro.

Tjenesteyterne har i det vesentlige anført
Norwegians flyvning DY641 fra Bergen til Oslo lufthavn 11. mars 2015 ble kansellert som
følge av pilotstreik i Norwegian. 

Streiken varte fra 26. februar til 10. mars 2015, og streiken forårsaket forsinkelser til og
med 13. mars. Gjennom perioden med streik leide selskapet inn fly og mannskap, samt
omorganiserte egen kapasitet for å unngå forsinkelser og kanselleringer. 

Norwegian anfører at streik er en ekstraordinær omstendighet, slik at plikten til å
betale erstatning bortfaller. Selskapet viser også til vedtak av den norske og danske
klagenemnda, hvor det fremgår at streik blant egne ansatte anses som en ekstraordinær
omstendighet. 

Norwegian avviser på ovennevnte bakgrunn klagers krav om standardkompensasjon.

Nemnda bemerker

Norwegians flyvning DY641 fra Bergen til Oslo lufthavn 11. mars 2015 ble kansellert som
følge av pilotstreik i Norwegian.

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.

EU-forordningen nevner i sin fortale at streik kan være et eksempel på en ekstraordinær
omstendighet som medfører at flyselskapets forpliktelser bør være begrenset eller
bortfalle. Forordningen sier imidlertid ikke at enhver streik som rammer flyselskapets
drift må anses å ligge utenfor dettes kontroll. 

Nemnda er av den oppfatning at streik hos tredjemann, for eksempel streik blant
flygeledere og flyplassansatte, faller utenfor flyselskapets ansvarsområde. Forsinkelse
som følge av slik streik, gir etter nemndas oppfatning ikke rett til erstatning etter EU-
forordningen.

Flertallet, lederen og flyselskapenes representanter, er videre av den oppfatning at også
en lovlig streik blant selskapets ansatte oftest vil være en ekstraordinær omstendighet i
EU-forordningens forstand. I dette tilfellet skyldtes kanselleringen streik blant selskapets
piloter. Flertallet er av den oppfatning at en slik streik faller utenfor det som må anses
som en del av selskapets ordinære drift, og at den må anses som en ekstraordinær
omstendighet i forordningens forstand. Det vises i denne sammenheng også til
nemndspraksis, blant annet FLYKN-2017-24.

Flertallet mener videre at det er godtgjort at kanselleringen ikke kunne vært unngått
selv om alle rimelige tiltak var truffet. Selv om streiken var over dagen i forveien, må
flyselskapet innrømmes noe tid til å gjenopprette daglig drift. 

Etter flertallets vurdering gir således kanselleringen ikke rett til standarderstatning etter
EU-forordningen.

Nemndas mindretall, forbrukernes representanter, mener at en lovlig varslet streik er en
generell risiko ved å drive en virksomhet, selv om ikke streik kan eller skal forhindres av
flyselskapet. En intern og lovlig streik hos flyselskapet er en del av flyselskapets ordinære
drift og kan derfor ikke anses som ekstraordinær. Mindretallet mener derfor at klager
har krav på standardkompensasjon.

Vedtak

Transportklagenemnda - fly anbefaler ikke at klager gis medhold.