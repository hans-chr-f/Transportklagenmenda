Vedtak i Transportklagenemnda - Fly

Sammendrag

Krav om standarderstatning som følge av kansellering.

Dato
14.02.2020

Saksnummer
2019-01802

Tjenesteytere
Widerøe

Klager har i det vesentlige anført

Den 28. mars 2019 skulle klager reise med WF163 fra Bergen til Sogndal, med ankomst i
Sogndal kl. 20.55. Flyvningen ble imidlertid kansellert samme dag, og klager ble omrutet
til SK236 til Oslo og WF145 fra Oslo til Sogndal neste dag. Klager ankom Sogndal kl. 09.35
den 29. mars, mer enn 12 timer forsinket.

Klager krever standarderstatning på 250 euro i henhold til EU-forordning 261/2004 som
følge av kanselleringen.

Tjenesteyterne har i det vesentlige anført
WF163 fra Bergen til Sogndal ble kansellert som følge av værproblemer. Besetningen
og flyet som skulle ha operert WF163, sto værfast på Sandane på grunn av vind.
Besetningen og flyet skulle ha fløyet WF176 fra Sandane til Oslo og deretter WF149 fra
Oslo via Hovden og Sogndal til Bergen før den aktuelle flyvningen WF163 fra Bergen til
Sogndal. På grunn av vind på Sandane var det ikke mulig å fly derfra. Widerøe manglet
derfor både fly og besetning til påfølgende ruter. Widerøe viser til fremlagt værrapport
og operativ logg.

På bakgrunn av dette kan ikke klagers krav imøtekommes i det aktuelle tilfellet.

Nemnda bemerker

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 

I dette tilfellet skyldtes kanselleringen værforholdene på Sandane lufthavn. Besetningen
og flyet sto værfast på denne flyplassen på grunn av vind og kunne således ikke
gjennomføre de planlagte flyvningene WF176 fra Sandane til Oslo, WF149 fra Oslo
via Hovden og Sogndal til Bergen og WF163 fra Bergen til Sogndal. Nemnda finner at
flyselskapet har godtgjort at det forelå ekstraordinære omstendigheter i forordningens
forstand i dette tilfellet. Widerøe iverksatte tiltak ved å omrute passasjeren slik at
vedkommende kom frem til bestemmelsesstedet neste morgen.

Nemndas flertall legger på bakgrunn av dette til grunn at kanselleringen ikke kunne vært
unngått selv om alle rimelige tiltak var truffet. Kanselleringen gir etter dette ikke rett til
standarderstatning, og nemndas flertall anbefaler ikke at klager gis medhold i sitt krav.

Mindretallet, forbrukernes representanter, er av den oppfatning at flyselskapet ikke har
dokumentert årsakssammenhengen mellom den utløsende ekstraordinære situasjonen
som først medførte at WF176 fra Sandane til Oslo ble kansellert, og hvordan denne
hendelsen medførte at WF163 fra Bergen til Sogndal ble kansellert. Etter mindretallets
syn bør derfor klager få medhold i sitt krav om standarderstatning.

Nemnda anbefaler etter dette at klager ikke gis medhold. Vedtaket er fattet med den
dissens som fremgår over.

Vedtak

Transportklagenemnda - fly anbefaler ikke at klager gis medhold.