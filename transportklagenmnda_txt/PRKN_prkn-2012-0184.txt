Vedtak i Pakkereisenemnda

Sammendrag

Saken gjelder forkortet cruise på grunn av flyforsinkelse.

Dato
07.02.2013

Saksnummer
184/12

Tjenesteyter
MSC Cruise

Sakens dokumenter ble lagt frem.

Klager: X

Turarrangør: MSC Cruise

Antall reisende: 6

Reisens pris: 59.300

Saken gjelder:

Saken gjelder forkortet cruise på grunn av flyforsinkelse.

Klager opplyser at flyet fra Oslo ble forsinket grunnet punktering.

De mistet derfor flyet videre fra München til Roma, reiste i stedet til Genova dagen etter
og gikk om bord i cruiseskipet der. De mistet dermed ett døgn om bord, gikk glipp av SPA-
behandling for tre personer, samt vin til de voksne og mineralvann til barna - noe som inngikk
i pakken for første dag. Ferien ble dermed delvis spolert, og det var dessuten dårlig service
når det gjaldt bortkommet bagasje.

MSC Cruises har bekreftet at klager ble forsinket fra Oslo, og MSC ordnet derfor med
de nødvendige ombookinger og overnatting i München. MSC har tilbudt prisavslag på 1
dagsandel for selve cruiset og den «vinpakke» det var betalt for.

Når det gjelder SPA-behandlingen, tilbys ingen refusjon da den kunne foretas når som helst i
løpet av cruiset.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for prisavslag.

Cruiset ble for klager i dette tilfelle forkortet med en dag i forhold til det avtalte, og MSC
har tilbudt prisavslag med en dagsandel og refusjon av kostnad for en dags vinpakke.
Reklamasjonsnemnda finner at dette er en passende kompensasjon.

Det legges til grunn at klager kunne benytte seg av SPA-behandling en av de øvrige dager om
bord. Det legges videre til grunn at reiseforsikringen har dekket omkostningene på grunn av
den bortkomne koffert.

Klager har opplyst at hun aksepterer den tilbudte erstatning, men stiller spørsmål om hun har
krav utover dette.

Vedtak:

Reklamasjonsnemnda for pakkereiser finner ikke å kunne anbefale noe ytterlig
kompensasjon.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Elise Korsvik, Forbrukerrådet

Christine Tang, Detur Norway AS

Malin T. Løken, Ving Norge AS