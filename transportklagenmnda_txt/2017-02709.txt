Vedtak i Pakkereisenemnda

Sammendrag

Krav om prisavslag grunnet støy, hotellstandard og reiselederservice.

Dato
16.01.2018

Saksnummer
2017-02709

Tjenesteytere
TUI Norge AS

Klager har i det vesentlige anført

Klager bestilte reise for to personer med innkvartering i en ett-romsleilighet med balkong
på Fenix, Sunny Beach, Bulgaria i perioden 31.07.2017 - 15.08.2017. Totalpris kr. 15.824.

Klager ønsket å bo et sted det var stille og rolig, men ble sjenert av støy fra musikk og fra
andre gjester på hotellet. Servicen på hotellet, renholdet, hotellstandarden,  fasilitetene
og reiselederservicen var dårlig.

Ved hjemreisen måtte klager betale for overvekt.

Klager krever en real erstatning.

Det vises for øvrig til korrespondanse fra klager.

Tjenesteyterne har i det vesentlige anført
Slik TUI forstår klager har de reagert på følgende punkter:

1. Bagasjebæreren ville ha tips.
2. Hotellets gjester hadde sex i bassenget.
3. Discobråk og discolys i bassenget.
4. Skittent rom – kjøkkenredskapene var skitne, skapene var skitne, gamle flekker på
håndklærne, gulvteppet, baderomsveggene og toalettet. 
5. Rommet luktet ille.
6. Kokeplaten var ødelagt.
7. Kaffebryggeren var ødelagt.
8. Renholderen krevde fem Bulgarske lev for å gjøre rent – rommet ble ikke vasket uten
ekstra betaling.
9.  Høye priser i butikken – prisene ble satt opp for turistene.

10. Måtte betale 80 kroner for safe på rommet, og ytterligere 600 kroner ved utsjekking.
11. Alle solsengene var opptatt.
12. Rant vann fra minibaren, og minibaren luktet ille.
13. Måtte betale for å bruke trimrommet. 50 kroner for nøkkelen, og 250 kroner per
time.
14. Syklene og tredemøllen var ødelagt.
15. Hårføneren eksploderte i kundens hånd.
16. Kunden har fått varige skader etter ulykken med hårføneren.
17. Mafiavirksomhet hos legen som krevde kr. 1.500 etter konsultasjon.
18. TUI kunne ikke hjelpe med å få tilbake pengene fra legen – generelt dårlig service fra
TUI . 
19. En politianmeldelse kostet kr. 5.000.
20. Frastjålet livsviktige medisiner.
21. Forfulgt av banditter.
22. Bodde på en søppeldynge, katter og rotter over alt.
23. Måtte ut av rommet kl. 18.00.
24. Det var prostituerte på hotellet.
25. Måtte betale overvekt for bagasjen på hjemreisen.
26. En av koffertene fikk et stort trykk som går innover.
27. TUIs reklame er ikke korrekt.

Tilbakemeldingen fra klager er sendt videre til TUIs personale i Bulgaria, og de skriver
til TUI at de ikke ble gjort kjent med klagers misnøye om punkt 1, 2, 5, 6, 7, 8, 10, 13, 19,
21, 22, og 24. Videre skriver de at de ikke tidligere har mottatt tilbakemeldinger om at de
ansatte på hotellet krever tips. 

Når det gjelder gjestene som hadde sex i bassenget skal selvsagt ikke dette
forekomme. TUI håper klager meldte fra til resepsjonen. Iblant spilles det musikk ved
bassengområdene. Om man synes musikken er for høy, er det viktig å gi beskjed om
dette slik at volumet kan justeres ned. Dette ble formidlet til hotellet av TUI. TUI har for
øvrig ikke mottatt tilbakemeldinger fra andre gjester om at musikken har vært for høy.  

Punkt 4. På Fenix er det rengjøring hver dag. Rengjøringen er inkludert i reisens pris. TUIs
guider mottok beskjed om at klager ikke var fornøyd med rengjøringen. Det ble rengjort
ytterligere i leiligheten, og guidene mottok ingen klagemål på rengjøringen etter dette.
Spesielt vanskelig var det med vegg-til-vegg-teppene ettersom klager ga beskjed til TUIs
guide om at hun hadde astma. Klager ønsket å flytte, og ble tilbudt å bytte rom samme
dag, den 1. august. TUIs guider mottok ingen tilbakemelding fra klager om de ønsket å
bytte rom. I TUIs presentasjon står det at rommene har gulvteppe.   

Punkt 9. Når det gjelder dette punktet kjenner ikke TUIs guider seg igjen i at
supermarkedet setter opp prisene for turistene. 

Punkt 10. TUI opplyser om under hotellpresentasjonen at leie av minisafe koster cirka kr.
210 per uke. 

Punkt 11. Solsenger finnes rundt bassenget, men bassengområdet er ikke veldig stort.
Imidlertid er det mange solsenger på gresset ved siden av bassenget. TUI viser til
informasjon om solsenger, og som klager finner på tui.no: www.tui.no/reise-med-tui/pa-
reisemalet/hotellet/ : Basseng. De fleste hotell har færre solsenger rundt bassenget enn
antall gjester som bor på hotellet.

Punkt 14. Klager sa fra om tredemøllen, og at den ene sykkelen var ødelagt den 5.
august. Både sykkelen og tredemøllen ble satt i stand den samme dagen. Det koster
ingenting å bruke trimrommet, og TUIs guider kjente ikke til at klager måtte betale for å
bruke trimrommet. 

Punkt 20. Den 2. august ca. kl. 12.00 - fikk TUIs guider vite av klager at hun hadde blitt
frastjålet sine medisiner på flyplassen ved ankomst. TUIs guide ga beskjed om at de
kunne hjelpe gjestene til Viva Clinic slik at klager om mulig kunne få utskrevet nye
medisiner. Klager skulle gi beskjed når de ønsket å dra til klinikken. 

Punkt 15. Den 2. august ca. kl. 17 kontaktet gjestene guidene om at hårføneren hadde
«eksplodert». Føneren er EU-sertifisert, og alt elektrisk utstyr blir jevnlig sjekket av
teknikere på hotellet. Hårføneren hadde ingen synlige skader etter «eksplosjonen».
Klager ble tatt med til Viva Clinic, hvor klagers hånd ble undersøkt. Legen som
undersøkte hånden kunne ikke konstatere at noe var galt med hånden. TUI er svært lei
for hendelsen med føneren, og videre er det beklagelig å lese at klager skriver at hun
våkner om nettene etter denne hendelsen. Klager skriver også at armen er nummen
og smertefull. TUI håper at hun får nødvendig medisinsk hjelp til å bli frisk i hånden og
armen. 

I forbindelsen med legebesøket som nevnt over, ønsket klager å få de medisinene som
hun hadde sagt fra om ble stjålet på flyplassen. TUIs medarbeidere som har snakket med
legen på Viva Clinic kunne ikke skaffe klager denne type av medisin på grunn av at to
av medisinene ikke er å få tak på i Bulgaria, og fordi den tredje medisinen er underlagt
strenge regler - og ifølge legen inneholder et narkotisk stoff. TUIs guide forklarte klager
om muligheten til å gjøre en politirapport på de stjålne medisinene, og hun rådet klager
til å kontakte sitt eget forsikringsselskap. TUIs representanter skriver at klager ikke
ønsket å anmelde tyveriet, eller kontakte forsikringsselskapet. TUIs guide er videre kjente
med at klager i stedet oppsøkte en annen doktor for å få tak i medisinene. TUI verken
anbefaler eller samarbeider med legen som klager oppsøkte etterpå.    

Punkt 21. TUIs reiseledere kjenner ikke til at klager ble forfulgt.

Punkt 22. Bildene klager har sendt TUI fra Sunny Beach var ikke hyggelige å se på. TUIs
medarbeidere skriver generelt at søppelet blir fjernet, og at dette styres av de lokale
myndighetene i Sunny Beach. Rotter og katter finnes også på turiststedene. 

Punkt 23. TUIs guider skriver at klager fikk en avtale om å beholde rommet lenger. I følge
guidene skulle klager forlate rommet kl. 18.00. 

Punkt 24. TUI kjenner ikke til at det er prostituerte på hotellet. Hotellets ledelse bekrefter
videre at dette ikke er korrekt.

Punkt 25. Klager hadde 53 kilo med bagasje. Dette er årsaken til at de måtte betale
overvekt. Følgende informasjon står på tui.no: https://www.tui.no/reise-med-tui/fly-
informasjon/bagasje/ 
Normalt tillatt bagasjevekt, inkludert håndbagasje, er 20 kilo. 

Punkt 26. Om bagasjen blir skadet må dette meldes fra om før man forlater flyplassen.
Dette informerer TUI om på sine nettsider under lenken
https://www.tui.no/reise-med-tui/fly-informasjon/bagasje/skadet-bagasje/ 
http://www.tuiflynordic.no/etter_reisen/bagasje 

Punkt 27. TUI viser til sine nettsider hvor informasjon om Hotell og Leiligheter Fenix
fremgår:  https://www.tui.no/feriereiser/bulgaria/sunny-beach/fenix/pc-000058506/
#sommer-17 

Klager skriver at de ønsker en real erstatning for ovennevnte hendelser. Etter TUIs syn
kan de ikke holdes ansvarlig for hendelsen med hårføneren og tapet av medisinene.
Videre anser de at deres medarbeidere har avhjulpet de manglene klager har tatt opp
med sine guider på reisemålet innen rimelig tid. TUI kan derfor ikke imøtekomme kravet
om et prisavslag på reisen.    

Det vises for øvrig til korrespondanse fra TUI Norge AS.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. 
alminnelige vilkår for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen
rimelig tid og uten vesentlig ulempe for de reisende, jf. pakkereiseloven § 6-2.  

Turarrangøren har etter pakkereiseloven en rett til å avhjelpe mangler.  Denne rett
forutsetter at turarrangøren gjøres kjent med problemene på reisemålet. Dersom
manglene ikke tas opp på reisemålet på en måte som gir turarrangøren mulighet til å
avhjelpe manglene, vil man ikke nå frem med krav om prisavslag i ettertid.

Avvik fra det avtalte regnes likevel ikke som en mangel dersom de er av mindre
betydning og er av et slag kunden må regne med kan inntreffe fra tid til annen.  Det
fremgår av Alminnelige vilkår for pakkereiser pkt. 8.2 f) IV at forhold som den reisende
må regne med kan oppstå fra tid til annen, og som ligger utenfor arrangørens kontroll,
normalt ikke regnes som en mangel ved pakkereisen.

Nemnda har gått igjennom den meget omfattende klagen. Hva det klages over er
gjennomgått i punktene 1 til 27 under TUIs anførsler. Det fremgår av redegjørelsen fra
TUIs representanter på reisemålet at 12 av de opplistede forholdene ikke ble tatt opp på
stedet.  

Turarrangøren har en rett til å avhjelpe mangler. Avhjelp forutsetter at klageren gjør de
stedlige representantene kjent med problemene. Når det ikke er gjort når man vanligvis
ikke frem med krav om prisavslag i ettertid.  Nemnda har merket seg at klageren fikk
tilbud om å bytte rom, men at hun ikke kom med noen tilbakemelding på dette tilbudet. 

Nemnda behandler nedenfor de viktigste punktene i klagen.

Den som reiser på ferie har selv et visst ansvar for å gjøre seg kjent med forhold i det
landet man velger som reisemål.  Bulgaria et ikke et turistland hvor man kan forvente
samme standard og service som i mange andre sydeuropeiske land.  Man kan heller
ikke forvente samme standard på renhold som det man er vant med hjemmefra.  Det
fremgikk av hotellprospektet at rommene hadde vegg til vegg teppe.  Det fremgikk
likeledes at hotellet lå støyutsatt til i forhold til støy fra omkringliggende barer og
restauranter. Prospektet inngår som en del av avtalen mellom partene.

Det er klaget over apparater som ikke virket i trimrommet.  Den stedlige representanten
har opplyst at etter at dette ble påpekt ble disse reparert samme dag.  Trimapparater
brukes av mange, og etter nemndas syn må det regnes med at de er ute av drift i kortere
perioder.  

Det er videre klaget over at det var få solsenger.  Mangel på solsenger er et velkjent
problem ved hotellbassenger.  Når hotellene er fullbooket i høysesongen skal bassenget
og omgivelsene betjene flere hundre personer.  Det sier seg da selv at det ikke er mulig å
ha solsenger til alle.

I sydeuropeiske land setter restauranter og privatpersoner søppelsekker ut på fortauet
hver kveld for at disse skal bli hentet i løpet av natten/morgenen.  Gatebildet i smågater
ser derfor annerledes ut enn det man er vant til fra Norge.

I Bulgaria er det viktig å kontakte de stedlige representantene hvis man trenger legehjelp.
Det gjorde klageren ved en anledning og ble fulgt til Viva Clinic.  Klageren oppsøkte
imidlertid også andre leger fordi hun hadde blitt frastjålet medisiner på flyplassen. Hvis
legetjenesten og betalingen for tjenesten ikke var tilfredsstillende er det i et slikt tilfelle
ikke noe som kan lastes reisearrangøren.  Klageren valgte selv å oppsøke leger hun ikke
hadde fått anbefalt. Utgifter i denne forbindelse er videre en forsikringssak. Det samme
er eventuell skade som oppsto i forbindelse med en hårføner. 

Det er klaget over at mange av de hotellansatte krevde tips, at det måtte betales mer
enn det som er oppgitt i hotellprospektet for safe, samt at det måtte betales  timepris
for bruk av trimrommet.  De stedlige representantene har aldri fått noen tilbakemelding
fra andre turister om krav om slike ekstraytelser. Etter nemndas syn burde klageren
for å sikre bevis for sine påstander ha gjemt på og oversendt kvitteringer for slike
ekstrabetalinger sammen med klagen. 

Prisene i butikken fastsettes av innehaveren.  Oppleves de som for høye bør man handle
et annet sted.

Når det gjelder påstandene om at det foregikk prostitusjon på hotellet blir dette
tilbakevist både fra hotellets side og av TUIs stedlige representanter.

Hjemreisedagen fikk klageren lov til å beholde rommet til kl. 18.00 som en service fra
hotellets side.  At rommet ikke kunne disponeres lenger har sin årsak i at hotellrom må
klargjøres for å ta i mot nye gjester, som antagelig ankom med det samme flyet som
klageren skulle reise hjem med.  Hotellet var etter det som blir opplyst fullbooket.

Klageren måtte betale for bagasjeovervekt.  Det er opplyst at de to reisende hadde 53
kilo bagasje. Normalt tillates bagasjevekt på 20 kilo per person, inkludert håndbagasje.
Dette fremgår av informasjon fra TUI, som utgjør en del av avtalen mellom partene. For
bagasjevekt over 40 kilo må det dermed betales overvekt.

Skade på bagasje er også en forsikringssak. Skaden må meldes før man forlater
bagasjehallen på Gardermoen.  Det er betjente luker til dette formål så lenge flyplassen
er åpen.

Etter en samlet vurdering finner nemnda ikke å kunne anbefale at det blir gitt prisavslag
eller erstatning i dette tilfellet.

Vedtak

Pakkereisenemnda finner ikke å kunne anbefale at det blir gitt prisavslag eller erstatning
i dette tilfellet.