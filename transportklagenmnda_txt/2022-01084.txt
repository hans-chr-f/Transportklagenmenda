Tjenesteyter følger ikke vedtaket i saken (21.12.2022)
Kommentar fra tjenesteyter:

Klager har informert om at Wizz Air ikke utbetaler erstatningen til tross for at de har akseptert
at denne skal utbetales.

Vedtak i Transportklagenemnda - Fly

Sammendrag

Krav om standarderstatning som følge av kansellering. Flyselskapet
har anført kollisjon med fugl som årsak til kanselleringen.

Dato
28.09.2022

Saksnummer
2022-01084

Tjenesteytere
Wizz Air

Klager har i det vesentlige anført

Klager hadde kjøpt billetter med Wizz Air for å reise fra Tirana til Torp den 12. juni 2022.
Etter en ruteendring ble flyvningen W6 6643 flyttet til 11. juni 2022. Planlagt ankomst var
kl. 20.50 på Torp.

Ca. to timer før avreise med flyvningen fra Tirana den 11. juni 2022 fikk klager SMS med
beskjed om at flyvningen var kansellert. Klager mottok også en e-post fra Wizz Air med
informasjon om valgmulighetene i forbindelse med kanselleringen. Klager anfører at
hun ikke fikk tilbud om omruting fra Wizz Air. Klager anfører at de hørte med Wizz Airs
samarbeidspartner på Tirana lufthavn, Albservice, som ga dem tilbud om å fly til Malmø.
Klager anfører at dette ikke var aktuelt, og de kjøpte derfor billetter med Norwegian for å
reise direkte til Oslo kl. 20.30 samme kveld. Klager betalte totalt 3 367,91 kroner for disse
billettene.

Klager pådro seg i tillegg utgifter til mat og drikke på Tirana lufthavn pålydende
henholdsvis 1420 og 1000 lek og på Oslo lufthavn pålydende 87 kroner. Videre hadde
klager utgifter til transport fra Oslo lufthavn pålydende 398 kroner.

Til Wizz Airs tilsvar og tilbud anfører klager at det ikke ble informert om noen kollisjon
med fugl i meldingene de fikk om kanselleringen, og de fikk ikke noen hjelp med
omrutingen. Klager anfører at de brukte egne penger og hele lørdagen på å lete etter
alternativer og at de kom frem åtte timer senere enn planlagt.

Klager krever 400 euro i standarderstatning for to personer i henhold til EU-forordning
261/2004 som følge av kanselleringen av flyvningen den 11. juni 2022.

Tjenesteyterne har i det vesentlige anført
Wizz Air har i det vesentlige anført følgende:

W6 6643 fra Tirana til Torp den 12. juni 2022 ble flyttet til 11. juni 2022 (etter en
ruteendring). Klager ble varslet på e-post første gang den 6. mai 2022. Siden klager ble
varslet mer enn to uker før avgang, har ikke klager rett på standarderstatning i henhold
til EU-forordning 261/2004 for denne ruteendringen, jf. artikkel 5.

Klager ble i henhold til Wizz Airs generelle befordringsvilkår tilbudt valget mellom
ombooking og refusjon i Wizz-kreditt eller penger. Klager valgte i stedet å akseptere
ruteendringen.

Wizz Airs flyvning W6 6643 fra Tirana til Torp den 11. juni 2022 ble kansellert som følge
av en kollisjon med fugl som berørte flymaskinen HA-LTB. Dette gjorde det umulig å
gjennomføre flyvningen i henhold til oppsatt tid. Selskapets hovedprioritet var å sikre
forsvarlig drift og å ivareta passasjerenes sikkerhet, og flymaskinen måtte undergå en
obligatorisk inspeksjon. Det vises til fremlagt rapport fra skiftleder i forbindelse med
hendelsen. Teknisk rapport vil bli fremlagt så snart denne er mottatt.

Wizz Air er ikke ansvarlig for å utbetale standarderstatning i tilfeller der en kansellering
eller lengre forsinkelse skyldes ekstraordinære omstendigheter, jf. EU-forordning
261/2004 artikkel 5.

Wizz Air mener at klager ikke har rett på standarderstatning, siden kanselleringen skyldes
ekstraordinære omstendigheter som ikke kunne ha vært unngått på tross av alle rimelige
tiltak. Dette var forhold utenfor Wizz Airs kontroll.

Wizz Air gjør også oppmerksom på at i henhold til selskapets generelle prosedyrer
mottar passasjerene ved driftsforstyrrelser utskrifter med informasjon om rettigheter og
valgmuligheter. Disse er tilgjengelig på mer enn 30 språk på alle stasjoner i selskapets
nettverk. I tilfelle av operasjonelle kanselleringer er ombookingsmuligheten også
tilgjengelig på nettet, slik at kundene kan bestille en alternativ flyvning etter å ha logget
seg inn, uten ekstra kostnader, dersom de ikke kan stå i kø ved billettskranken eller
kontakte kundesenteret på telefon.

Passasjerene er blitt tilbudt valget mellom ombooking og refusjon, og i henhold til valget
deres om å motta refusjon i Wizz-kreditt, er 39,98 euro blitt refundert til klagers Wizz-
konto.

Wizz Air er villig til å refundere ekstra utgifter som påløp i forbindelse med denne
situasjonen. For hotellovernatting kan selskapet tilby 398 kroner, og for mat og drikke
kan selskapet tilby 2507 lek. For alternativ transport kan selskapet tilby mellomlegget
mellom refusjonen (39,98 euro) og de nye flybillettene (3368 kroner, eller 327,12 euro),
totalt 287,14 euro.

Nemnda bemerker

På bakgrunn av sakens opplysninger legger nemnda til grunn at klager opprinnelig
hadde bestilt en reise med Wizz Air fra Tirana til Torp den 12. juni 2022. Etter en
ruteendring ble flyvningen flyttet til den 11. juni 2022. Da endringen skjedde mer enn 14
dager før avgang, har ikke klager rett på standarderstatning for denne endringen, jf. EU-
forordning 261/2004 artikkel 5 og 7. Klager har heller ikke krevd dette.

Klager har fremsatt krav om standarderstatning for kanselleringen av den nye flyvningen
fra Tirana til Torp med avgang den 11. juni 2022. Klager har fremlagt dokumentasjon som
viser at flyvningen W6 6643 ble kansellert kort tid før avgang.

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5 jf. artikkel
7. I dette tilfellet har selskapet forklart at kanselleringen skyldes kollisjon med fugl.
Dette vil normalt være å anse som en ekstraordinær omstendighet i forordningens
forstand. Nemnda mener at dokumentasjonen fremlagt fra selskapet, skiftleders rapport
som viser kollisjon med fugl på en tidligere flyvning, ikke er tilstrekkelig i dette tilfellet.
Det er ingen dokumentasjon for hvilken betydning kollisjonen med fugl hadde for
denne konkrete flyvningen eller hva som er blitt gjort med flyet etter kollisjonen med
fugl. Nemnda bemerker at selskapet har fått muligheten til å sende inn ytterligere
dokumentasjon, uten at dette er blitt gjort. Nemnda mener derfor at selskapet ikke
har sannsynliggjort at kanselleringen skyldes ekstraordinære omstendigheter som
ikke kunne vært unngått, og at klager har rett på 400 euro i standarderstatning for to
personer for kanselleringen av flyvningen den 11. juni 2022.

Uavhengig av årsaken til kanselleringen skal flyselskapet i henhold til artikkel 5 nummer
1 bokstav a og b gi passasjeren valget mellom refusjon og omruting, jf. artikkel 8
nummer 1, og dekke rimelige utgifter til mat og drikke i ventetiden, jf. artikkel 9 nummer
1 bokstav a. Basert på klagers opplysninger og fremlagte dokumentasjon legger nemnda
til grunn at klager ønsket omruting og ikke ble tilbudt tilstrekkelig omruting av selskapet.
Nemnda mener derfor at klager har rett på refusjon av mellomlegget mellom det
hun har mottatt i refusjon for de opprinnelige billettene og det hun betalte for de nye
flybillettene for å omrute seg selv. I tillegg mener nemnda at klager har rett på refusjon
av utgiftene til mat og drikke i ventetiden på Tirana lufthavn, pålydende totalt 2420 lek.
Klager har ikke rett på refusjon for transportutgiftene fra OSL, da dette er utgifter hun
uansett ville hatt.

Vedtak

Transportklagenemnda anbefaler at Wizz Air utbetaler totalt 800 euro i
standarderstatning og refunderer mellomlegget mellom de nye billettene med
Norwegian og refundert beløp for de opprinnelige billettene, i tillegg til 2420 lek for
matutgiftene i ventetiden på Tirana lufthavn.