Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
27.02.2018

Saksnummer
2017-01065

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY1699 fra Marrakech (RAK) til Oslo
lufthavn (OSL) 29. april 2017. Flyvningen ble kansellert, og klager har fremsatt krav om
standardkompensasjon i henhold til EU-forordning 261/2004 på 600 euro.

Tjenesteyterne har i det vesentlige anført
Norwegians flyvning DY1699 fra Marrakech til Oslo 29. april 2017 ble kansellert.
Forutgående flyvning, DY1698, kunne ikke lande i Marrakech som følge av tordenvær.
Flyet landet derfor i Agadir. Værradaren viste kraftige tordenbyger over flyplassen, og
flyet siklet over Marrakech i påvente av forbedrede værforhold. Etter en stund tillot været
et landingsforsøk, men ved innflyvning var det sterk turbulens og kraftig regn. Det var
dermed ikke forsvarlig å lande i Marrakech, og DY1698 ble omdirigert til Agadir. 

Etter landing i Agadir ble det fylt drivstoff, og det var klart for å gjenoppta flyvningen
til Marrakech. Samtlige passasjerer var redde for å fortsette flyvningen i lys av
opplevelsen, og nektet derfor videre flyvning. Alle fikk gå av i Agadir. Maskinen ble
fraktet uten passasjerer til sin destinasjon, men som følge av besetningens lovpålagte
hviletidsbestemmelser var det ikke anledning til å operere klagers flyvning umiddelbart,

I Marrakech var det ikke mulig å finne hotellrom til alle berørte passasjerer. Det ble
derfor bestemt at passasjerene skulle fraktes med buss til Agadir for avgang neste dag.
Bussreisen tok omlag to og en halv time. Enkelte reisende klarte imidlertid å oppdrive
hotellrom på egen hånd. Disse passasjerene ble flydd, sammen med kabinpersonalet, til
Agadir og deretter til Oslo. 

Norwegian anfører at tordenbygene utgjør en slik ekstraordinær omstendighet som
fritar flyselskapene for sitt erstatningsansvar etter EU-forordning 261/2004. De anfører
videre at kanselleringen ikke kunne vært unngått selv om alle rimelige tiltak ble truffet,
blant annet fordi leie av fly og mannskap ikke ville forkortet ventetiden for passasjerene.
Norwegian avviser på dette grunnlag klagers krav om standarderstatning.

Nemnda bemerker

Norwegians flyvning DY1699 fra Marrakech til Oslo 29. april 2017 ble kansellert. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken ved at det ikke er mulig å lande eller ta av, ved at
det oppstår store forsinkelser mv., kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 

I dette tilfellet skyldtes kanselleringen kraftige tordenbyger ved innflyvning til Marrakech,
slik at flyet til slutt ble omdirigert til Agadir. Landingsforsøket var en skremmende
opplevelse for passasjerene, og av sikkerhetsmessige årsaker ble det besluttet at
passasjerene skulle forlate flyet i Agadir og bli fraktet videre med buss. Nemnda mener
at tordenvær som dette må anses som en ekstraordinær omstendighet i forordningens
forstand. 

Nemnda legger til grunn at en kansellering ikke kunne vært unngått selv om alle rimelige
tiltak ble truffet. Passasjerene ble tatt hånd om av flyselskapet, og ble booket om til ny
flyvning til Oslo påfølgende dag. Nemnda kan heller ikke se at leie av fly og mannskap
ville forkortet ventetiden for passasjerene. Kanselleringen gir etter dette ikke rett til
standardkompensasjon, og nemnda anbefaler ikke at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.