Vedtak i Transportklagenemnda
- Kollektivreiser

Sammendrag

Krav om frafall av gebyr

Dato
19.05.2022

Saksnummer
2022-00401

Tjenesteytere
Go-Ahead Nordic

Klager har i det vesentlige anført

Klager ble ilagt gebyr 28. februar 2022. Klager forklarer at hennes billett gikk ut
25. februar 2022. Klager reiser til vanlig denne strekningen til og fra jobb, og kan
dokumentere en rekke kjøp på Hjem jobb hjem billetten. Klager anfører at hun var helt
sikker på at hun hadde fornyet billetten sin den 25. februar 2022 og at dette fremgår i
Vippshistorikken hennes at dette er forsøkt. Klager forklarer at av en eller annen grunn
så ble transaksjonen kansellert. Klager forklarer at hun hadde penger på konto. 

Klager forklarer at hun har vært og er veldig dårlig knyttet til covidsykdom. Klager
forklarer at hun den aktuelle morgenen var på vei til lege. Hun forklarer at hun knapt
fikk puste og registrerte ikke hvilken vogn hun gikk om bord i. Klager var sikker på at
hun hadde ny billett og sjekket derfor ikke i forkant. Klager hadde så vidt satt seg ned
da kontrollørene kom og hun lette umiddelbart etter billetten, men hun fant den ikke og
forklarte situasjonen til kontrolløren. Klager viste frem sin kjøpshistorikk og Vipps, og gikk
i gang med å kjøpe ny billett, men fikk beskjed om at det var for sent. Klager anfører at
hun forklarte at hun var syk og hadde ikke sett hvilken vogn hun satte seg i. 

Klager har fått avslag på sin klage. Klager forklarer at man har en mulighet til å klage
og mener da at det må vurderes om det er særlige omstendigheter, noe klager
mener det er i dette tilfellet. Klager mener at hensikten må være å ta snikere, hvilket
klager kan dokumentere at hun ikke er. Klager mener at hun ikke har fått noen reell
klagebehandling hos Go-Ahead Nordic. Klager forklarer at hun er en voksen dame på 62
år og er ganske opprørt over behandlingen. 

Klager viser til informasjon fra Go-Ahead Nordic at man kan kjøpe billett om bord. Klager
hadde app og betaler med Vipps, så hun mener at det ikke gi mening at Go-Ahead krever
gebyr når NOKAS har kontroll fordi NOKAS ikke kan ordne betaling. 

Klager viser til innsendt dokumentasjon i saken. 

Klager krever frafall av gebyret.

Tjenesteyterne har i det vesentlige anført
Klager ble ilagt gebyr 28. februar 2022. 

På Jærbanen er det Kolumbus sine "Reisevilkår" og regler rundt kontrollgebyr som
gjelder. I ubetjent vogn må man til enhver tid kunne vise frem gyldig billett. Dersom man
ikke kan det, vil man bli belastet et gebyr under billettkontroll. 

Har man ikke gyldig billett kan man kjøpe billett i betjent vogn hos konduktøren. Alle tog
på Jærbanen har denne servicen.

Go-Ahead Nordic viser til vedlagt informasjon fra Kolumbus og Go-Ahead sine
hjemmesider om reise i ubetjent vogn uten gyldig billett.

I denne saken har ikke kunden hatt en gyldig billett å vise frem ved kontroll i ubetjent
vogn og derfor opprettholder Go-Ahead Nordic det ilagte kontrollgebyret.

Nemnda bemerker

Klager ble ilagt gebyr på toget den 28. februar 2022, som følge av at hun ikke kunne
fremvise gyldig billett under kontrollen.

Det fremgår av Go-Ahead Nordics transportvilkår § 4 C at passasjerer som ved kontroll
ikke har aktivert eller på annen måte gyldig billett, vil bli ilagt et gebyr. Videre fremgår det
at kjøp og validering av digitale/elektroniske billetter skal foretas før ombordstigning.

Under Billettinformasjon på Go-Aheads nettsider er det oppgitt at det er Kolumbus'
billetter som gjelder på Jærbanen. Videre fremgår det at man i ubetjent vogn på
Jærbanen til enhver tid må ha gyldig billett, og ved manglende billett vil man bli belastet
et gebyr under billettkontrollen.

Nemnda legger til grunn at klager gikk på toget i ubetjent vogn på Jærbanen og kunne
ikke fremvise gyldig billett under billettkontrollen. Vilkårene for å ilegge gebyr var derfor
til stede.

Nemnda holder det for sannsynlig at kjøpsprosessen via Vipps ikke ble fullført med
nedlastning av billetten. Prosessen må ikke avsluttes før skjermbildet med gyldig billett
vises. Ved tidligere avbrudd vil kjøpet bli kansellert og beløpet ikke belastet kjøperen.
Ved kjøp av billett via Vipps er det ikke tilstrekkelig at betalingen merkes som godkjent i
Vipps for å få gyldig billett, det er nødvendig at billetten lastes ned, nedtellingen starter
og bildet med gyldig billett vises i Kolumbus appen. Den nedlastede og gyldige billetten
er i dette tilfellet å anse som en ordrebekreftelse fra Kolumbus på at billettbestillingen
har gått igjennom.

Klager hadde i dette tilfellet ikke sikret seg at billetten ble lastet ned, slik at hun ikke
hadde gyldig billett ved påstigning. Nemnda bemerker at den reisende selv har ansvar
for å ha gyldig billett før påstigning. Den reisende kan enkelt sjekke telefonen før
påstigning og gå på betjent vogn dersom det er problemer. Nemnda bemerker at det er
den reisendes ansvar å sørge for å gå om bord på toget i rett vogn. 

Nemnda har forståelse for at reaksjonen kan oppleves streng. Det anses imidlertid ut fra
hensynet til reiseforetakene nødvendig med en konsekvent praksis.

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda kan ikke anbefale at klager gis medhold.