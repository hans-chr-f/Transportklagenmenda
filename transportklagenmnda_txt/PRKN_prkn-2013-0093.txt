Vedtak i Pakkereisenemnda

Sammendrag

Saken gjelder hotellstandard, Tenerife.

Dato
..

Saksnummer
93/13P

Tjenesteyter
Solia AS

Sakens dokumenter ble lagt frem.

Klager: X

Turarrangør: Solia AS

Reisemål: Tenerife

Antall reisende: 4

Reisens pris: 33.500,-

Tidsrom: 240313 - 310313

Saken gjelder:

Saken gjelder hotellstandard, Tenerife.

Klager anfører at hotellets standard ikke sto i stil med den prisen de betalte for et
4* hotell. Rommet var rent, pent og hyggelig, men selve hotellet var gammelt og bar
preg av slit og elde. Utenfor rommet var det en bråkete vifte. Maten var god, men
spisesalen bar også preg av generelt forfall. Trimrommet var en skuffelse med få
treningsapparater. De kommenterte alle disse punktene i en undersøkelse som ble
foretatt i spisesalen på dag 2. Klager krever 20 % prisreduksjon - dvs kr.6.700,-.

Solia har anført at klager ikke tok kontakt med Solias lokale guide om noen av de
forhold som nå er tatt opp i klagen. Guidene er tilgjengelige hele døgnet, og tidspunktet
for når de er på hotellene er å finne i informasjonspermen i resepsjonsområdet. Fordi
Solia ikke fikk anledning til å løse problemene på stedet, er det ikke grunnlag for
prisavslag.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Opplysninger i kataloger og på nettet er en del av avtalen. Mangler
kan gi grunnlag for prisavslag med mindre de avhjelpes innen rimelig tid etter at kunden har
meldt fra om eventuelle mangler.

For at turarrangøren skal ha anledning til å benytte sin rett til å avhjelpe, er det nødvendig at
kunden melder fra så snart som mulig på stedet.

Det fremgår også uttrykkelig av pkt. 7.2 og 8.2 i Alminnelige vilkår for pakkereiser, som er en
del av Solias reisevilkår, at mangler må tas opp med Solia på stedet.

Dette ble ikke gjort her. Den undersøkelse klager svarte på i spisesalen på dag 2 synes å ha
vært en undersøkelse i regi av hotellet. Når Solia ikke fikk informasjon om f.eks. viften som
bråkte, fikk de ikke heller ikke mulighet til å gjøre noe med det.

Det er da ikke grunnlag for prisavslag.

Vedtak:

Reklamasjonsnemnda for pakkereiser kan ikke anbefale at det gis prisavslag.

Vedtaket var enstemmig.