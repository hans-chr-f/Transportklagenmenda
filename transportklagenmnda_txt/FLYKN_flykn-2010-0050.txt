Vedtak i Transportklagenemnda - Fly

Sammendrag

Krav om kompensasjon i henhold til EU forordningen
261/2004 som følge av kansellert/innstilt fly.

Dato
20.11.2010

Saksnummer
50/10F

Tjenesteyter
Norwegian Air Shuttle ASA

Krav om kompensasjon i henhold til EU forordningen 261/2004 som følge av kansellert/innstilt
fly.

Klager har i det vesentlige anført:

Klager skulle reise fra Oslo til Szczecin 26. desember 2009. Flyturen ble kansellert, og klager
krever erstatning ifølge EU forordningen på totalt 500 euro. Klager krever også å få dekket sine
ekstrautgifter på kr 1.304.

Klagerne måtte fly til Berlin istedenfor Szczecin, og dette førte til at deres ferie i Polen ble ett
døgn kortere. Kanselleringen medførte også mye ekstra kjøring for dem som skulle hente
dem.

Klager kan ikke se at det var noen ekstraordinær omstendighet som skulle føre til kansellering
den dagen de skulle reise. Det snødde kraftig natt til lørdag, men fra morgenen av og hele
dagen var det opphold og pent vær. De ble informert om at mannskapet hadde brukt opp sin
flytid og måtte erstattes.

Klager har forståelse for at det kraftige snøfallet skapte forsinkelser, men synes ikke at to-tre
timers forsinkelse skal gi et flyselskap rett til å kansellere. Norwegian hadde god tid på seg til å
skaffe mannskap som kunne fly de forsinkede flyene.

Norwegian har i det vesentlige anført:

Norwegians DY0114 ble kansellert som en konsekvens av værforholdene på Oslo Gardermoen
den 26. desember 2009, da stort snøfall skapte store driftsproblemer for Norwegian og andre
flyselskap som opererte inn og ut av flyplassen denne dagen. På grunn av værforholdene
hadde Norwegian også problemer med å ha nok kabinpersonale. Den aktuelle avgangen ble
først forsinket, mens Norwegian prøvde å finne en løsning på mangel på kabinpersonell, så
ble den kansellert.

Passasjerene ble tilbudt å bli booket om til neste Norwegian avgang den 27. desember via
Berlin eller Gdansk, eller vente til Norwegians direkterute tirsdag 29. desember.

Alle skal også ha fått beskjed om at Norwegian refunderer ubenyttede Norwegian billetter,
men at Norwegian ikke dekker kjøp av nye billetter med andre flyselskap.

Klagerne ble booket om til ny avgang med Norwegian den 27. desember uten kostnad. De
har fått refundert utgifter til mat på hotellet, transport til og fra hotellet, samt bensinutgifter.
Hotell ble ordnet og betalt av Norwegian.

Standard EU kompensasjon ble ikke gitt da kanselleringen skyldtes værforholdene på
Gardermoen denne dagen.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf EU forordning 261/2004. Det er flyselskapet som må godtgjøre at det forelå en
slik ekstraordinær omstendighet, og flyselskapet må videre godtgjøre at de har truffet alle
rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser m.v. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda finner etter en samlet vurdering av de foreliggende opplysninger sannsynliggjort
at snøværet natt til 26. desember førte til store forsinkelser i flytrafikken. Nemnda legger
videre til grunn at forsinkelsene medførte at mannskapet som skulle ha fløyet den aktuelle
rute ikke kunne benyttes pga hviletidsbestemmelsene. Grunnet omfanget av forsinkelsene og
julehøytiden lyktes det ikke Norwegian å skaffe nytt mannskap. Nemnda er av den oppfatning
at værforholdene må karakteriseres som en ekstraordinær  omstendighet, og finner det
sannsynliggjort at det i den foreliggende situasjon ikke var mulig for selskapet å unngå
kanselleringer. Kanselleringen gir etter dette ikke rett til erstatning etter EU forordningen.

Klagerne ble booket om til Berlin neste dag. Norwegian plikter å tilby overnatting samt
måltider og forfriskninger som står i rimelig forhold til ventetiden. Klagerne har videre rett til
dekning av utgifter for å komme frem til bestemmelsesstedet. Nemnda finner på bakgrunn av
de foreliggende opplysninger ikke sannsynliggjort tap ut over det Norwegian har refundert.

Nemnda finner etter dette ikke å kunne anbefale at klagerne gis medhold.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Olav Grøttland, SAS Norge AS

Janne G. Soløy, Widerøes Flyveselskap ASA