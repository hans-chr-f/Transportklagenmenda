Vedtak i Pakkereisenemnda

Sammendrag

Krav om prisavslag grunnet et defekt toalett, hotellstandard og manglende rengjøring.

Dato
15.12.2022

Saksnummer
2022-02575

Tjenesteytere
TUI Norge AS

Klager har i det vesentlige anført

Klagen gjelder en pakkereise med charterfly for to personer med innkvartering i et
dobbeltrom med balkong og all inclusive på Hotel Sol Marina Palace, Nessebar, Bulgaria i
perioden 13.07.2022 - 20.07.2022. Totalpris 18 343 kroner.

Klager var ikke fornøyd med:
- Hotellstandarden generelt
- Manglende rengjøring
- Reiselederservice
- Hotell

Klager har anført at toalettet var tett i fem dager. Klager brukte lang tid på å spyle ned
eller måtte benytte toalett andre steder på hotellet. Det var skittent på badet, dusjen og
toalettet ble ikke rengjort og sengetøyet ble kun skiftet en gang. Servicen fra hotellet var
heller ikke spesielt bra. 

Klager skriver at de på grunn av ubehag ved å oppholde seg på hotellet måtte klager
oppholde seg andre steder i løpet av hele ferien. De kunne ikke benytte seg spesielt mye
av hotellrommet ettersom det var problemer der nesten hele uken. Den siste dagen det
ble problemer med toalettet igjen, ordnet de seg tur til Sunny Beach på ettermiddagen
for å ikke oppholde seg på hotellet siste kvelden. Klager skriver at dette var den eneste
gangen de fikk tilbud om hjelp angående noe annet enn toalettet av TUI.

Klagers krav: Minimum 13 105 kroner.

Det vises for øvrig til korrespondanse fra klager.

Tjenesteyterne har i det vesentlige anført

TUI har vedlagt ”Message History”, som viser alle SMS og all e-postkorrespondanse
mellom klager og TUI under oppholdet.

Klager ankom hotellet sent på kvelden den 13. juli 2022 og kontaktet guidene første gang
den 15. juli 2022 kl. 21:11 i forbindelse med et defekt toalett på rommet. 

Guidene kontaktet hotellet tidlig neste morgen den 16. juli, og klager bekreftet senere
samme morgen at toalettet fungerte. Senere sent samme kveld informerte klager om at
toalettet igjen var defekt og at hotellet ville sende en tekniker til rommet neste dag den
17. juli. På ettermiddagen den 17. juli bekreftet klager at problemet så ut til å være løst.

Tidlig på morgenen den 19. juli meddelte klager at det luktet kloakk på rommet, og at
toalettet fortsatt ikke fungerte helt optimalt. Det viste seg at det skyldtes en feil med
avløpet som påvirket flere rom. Hotellet lovet å sende en tekniker til rommet på kvelden.
Klager sendte bilder og video til TUIs guider på kvelden den 19. juli med beskjed om at
toalettet fortsatt ikke fungerte optimalt. På morgenen den 20. juli informerte klager om
at toalettet var defekt igjen. Klager reiste hjem fra Bulgaria på ettermiddagen den 20. juli
2022.

Som det fremgår av «Message History», gjorde klager guidene først oppmerksom på
sin generelle kritikk av hotellets rengjøring og standard den 19. juli kl. 11:58, dagen før
hjemreisen. TUI henviser i den forbindelse til reisevilkårene pkt. 8.2 som klager bekreftet
å ha lest ved bestilling av reisen; «Kunden plikter å reklamere på mangler han oppdager
uten ugrunnet opphold». TUI henviser også til både bestillingsbekreftelsen og til side 2
på billetten hvor dette fremgår. 

Som kompensasjon for det defekte/ustabile toalettet i perioden fra den 15. – 20. juli
2022, tilsvarende til 5 døgn, og da mangelen ikke ble tilfredsstillende avhjulpet av
hotellet, har TUI kompensert klager med 2 000 kroner. Beløpet tilsvarer 15 % av verdien
for 5 døgn, basert på reisens pris (18 343: 7 x 5 x 15 %).

TUI kan ikke se at det foreligger grunnlag for ytterligere prisavslag.

Det vises for øvrig til korrespondanse fra TUI Norge AS.

Nemnda bemerker

Klagen gjelder en pakkereise med charterfly for to personer med innkvartering i et
dobbeltrom med balkong og all inclusive på Hotel Sol Marina Palace, Nessebar, Bulgaria i
perioden 13.07.2022 - 20.07.2022. Totalpris 18 343 kroner.

Klagers krav: Minimum 13 105 kroner.

Klager hadde i løpet av oppholdet gjentagende problem med tett toalett på
hotellrommet. TUI forsøke å rette forholdet underveis uten at de lyktes med dette. Det
var trolig noe feil ved avløpsanlegget på hotellet. I tillegg var klager misfornøyd med
renholdet på rommet. Forholdet ble ikke påberopt før dagen før avreise, slik at TUI ikke
fikk anledning til å avhjelpe forholdet underveis. Dette får betydning for størrelsen på
prisavslaget. Nemnda mener at forholdet utgjør en mangel og det skal fastsettes et
prisavslag. 

Slik nemnda har forstått har TUI allerede kompensert klager med 2 000 kroner som
tilsvarer 15 % av 5 døgn. Nemnda anbefaler at prisavslaget skjønnsmessig fastsatt til 4
100 kroner. Nemnda anbefaler at TUI utbetaler ytterligere 2 100 kroner til klager.

Vedtak

Pakkereisenemnda anbefaler at klager gis delvis medhold.