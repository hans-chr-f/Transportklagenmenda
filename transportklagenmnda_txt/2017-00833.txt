Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
13.03.2018

Saksnummer
2017-00833

Tjenesteytere
Widerøe

Klager har i det vesentlige anført

Klager skulle reise fra Leknes til Alta via Bodø og Tromsø den 13. februar 2017 kl 06.10.
WF827 fra Leknes til Bodø ble kansellert, og klager ble booket om til ny avgang kl. 17.30.
Klager ankom endelig bestemmelsessted 11 timer og 43 minutter senere enn opprinnelig
ruteplan. 

Klager hadde opprinnelig fullpris billett i C-klasse, mens hans nye billett var lavpris klasse
ME. Klager stiller seg kritisk til dette og krever refusjon av mellomlegget av prisen på
billett i klasse C og i klasse ME på denne strekningen. 

Klager krever standarderstatning 250 euro i henhold til EU-forordning 261/2004 for
kanselleringen, samt refusjon for nedgraderingen.

Tjenesteyterne har i det vesentlige anført
WF827 ble kansellert som følge av plutselig sykdom blant flere av Widerøes piloter den
12. februar. Tilsammen 12 ansatte meldte seg syke og all stand-by personell var brukt
opp. Meldingen om at piloten som skulle operere WF827 også var syk kom inn etter kl
22.00, det tidspunktet hvor det ikke lenger er tillatt å kontakte crew per telefon med
spørsmål om de kan jobbe. Det vises til fremlagt dokumentasjon. 

Ved kanselleringer kan passasjerene velge å avbryte reisen mot full refusjon, eller
ombooking. Klager valgte sistnevnte. 

Hendelsen er ikke kompensasjonsberettiget i henhold til EU-forordning 261/2004 da
årsaken var ekstraordinære omstendigheter utenfor Widerøes kontroll. 

Klager ble booket om til høyeste ledige prisklasse som var ME. Skulle han ha blitt booket
om til prisklasse C måtte han ha ventet til neste ledige fly med C-klasse ledig.  

Widerøe kan ikke imøtekomme klagers krav.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artikkel 5 og 7.

Sykdom blant besetningen kan være en ekstraordinær omstendighet i forordningens
forstand. Sykdom oppstår rett nok fra tid til annen. Flyselskapet må derfor være
forberedt og ha en beredskapsplan for håndtering av påregnelig sykdom. Sykdom kan
likevel oppstå så plutselig eller i et slikt omfang at flyselskapet ikke har mulighet til å
unngå innstilling av en eller flere avganger. Dette må vurderes konkret.

Nemnda finner at flyselskapet Widerøe har dokumentert at kanselleringen skyldtes en
ekstraordinær omstendighet som ikke kunne vært unngått selv om alle rimelige tiltak var
truffet, og at klageren derfor ikke har krav på standarderstatning:

Flyselskapet har lagt frem dokumentasjon for at 12 piloter meldte seg syke denne dagen,
og at alt reservecrew var brukt opp. På det tidspunktet piloten til WF827 meldte fra
om sykefravær, etter kl. 22.00, var det i henhold til Widerøes regler for sent å kontakte
crew per telefon.  Etter nemndas syn har flyselskapet gjort hva det kunne for å innhente
mannskap så langt det lot seg gjøre. Nemnda kan etter dette ikke anbefale at klager gis
medhold i sitt krav om standarderstatning. 

Klager krever refusjon av prisdifferanse mellom C-klasse billett og ME-klasse billett.
Nemnda forstår det slik at det ikke finnes ulike klasser  hos Widerøe, som f eks
businessklasse og førsteklasse etc, men at det her er snakk om priskategorier som
bestemmes av hvor fullt flyet er eller andre kommersielle forhold.

Selskapet opplyser at det ble booket om til høyest tilgjengelig bookingklasse. Da det ikke
var C-klasse ledig, ble det booket i ME. Nemnda er av den oppfatning at selskapet har
gjort det det var forpliktet til og ikke blir ansvarlig utover dette.

Vedtak

Transportklagenemnda - fly anbefaler ikke at klager gis medhold.