Vedtak i Transportklagenemnda - Fly

Sammendrag

Krav om refusjon av utgifter grunnet kansellert returreise.

Dato
08.05.2018

Saksnummer
2017-02106

Tjenesteytere
TAP Portugal

Klager har i det vesentlige anført

Klager hadde kjøpt en flybillett til sin sønn Oslo - Lisboa  - Oslo for reise 20. juli - 6.
august 2017. Sønnen hadde separat billett fra Lima - Oslo, men da han mistet dette flyet
reiste han direkte fra Lima til Lisboa. Klager ringte TAP Portugal for å informere om at
returreisen likevel skulle benyttes. Hun fikk da beskjed om å kjøpe ny billett Lisboa - Oslo,
ettersom returreisen på opprinnelig billett ville bli kansellert fordi sønnen ikke hadde
benyttet utreisen. Klager ble så henvist til flyselskapets nettsider hvor disse reglene
skulle stå.

Klager finner ikke noe sted på TAP Portugals nettsider som sier at returreisen på en
billett hvor utreisen ikke er benyttet, blir kansellert. Klager mener derfor hun har blitt
feilinformert, og at sønnen kunne benyttet sin opprinnelige returreise Lisboa - Oslo.

Klager krever refusjon av ny billett, 493 euro.

Tjenesteyterne har i det vesentlige anført
Klager hadde kjøpt en billett som verken kunne endres eller refunderes. Da utreisen
ikke ble benyttet, kunne heller ikke returen benyttes. Denne informasjonen er å finne
på TAP Portugals nettsider, og da klager bestilte billetten var reglene å finne under "fare
conditions" i bestillingsprosessen. 

TAP Portugal kan ikke imøtekomme klagers krav.

Det vises for øvrig til TAP Portugals brev.

Nemnda bemerker

Klager hadde kjøpt en tur/retur reise til sin sønn, men han benyttet ikke utreisen. Hun
har ikke bedt denne delen av billetten refundert. Hun ringte flyselskapet og gjorde
oppmerksom på at returen ville bli benyttet. Hun fikk da beskjed om å kjøpe ny billett
Lisboa - Oslo, ettersom returreisen på opprinnelig billett ville bli kansellert fordi sønnen
ikke hadde benyttet utreisen. Klager ble så henvist til flyselskapets nettsider hvor disse
reglene fremkommer.

Etter dette har selskapet sannsynliggjort at det på deres nettside lå en klar og forståelig
regel tilgjengelig om at dersom utreisen ikke benyttes, kan heller ikke returen benyttes.
Klagers sønn hadde dermed ikke rett til å benytte returbilletten. 

På grunn av tidligere nemndspraksis og diskusjoner i nemnda, har nemnda forelagt
spørsmålet for Forbrukertilsynet om dette vilkåret må anses urimelig.  Forbrukertilsynet
har svart og gitt uttrykk for at det er vanskelig å løse dette spørsmålet på nasjonalt nivå
ettersom flere av flyselskapene inngår i ulike allianser på tvers av landegrensene og
fordi spørsmålet diskuteres gjennom nettverket for europeiske tilsynsmyndigheter, CPC.
Forbrukertilsynet ønsker ikke på dette tidspunkt å ta stilling til om vilkåret skal anses
ugyldig, men fortsetter å adressere dette på europeisk nivå. 

Nemndas flertall - nemndsleder og bransjerepresentantene- er enig med Tilsynet i at det
er vanskelig på nasjonalt nivå nå å sensurere vilkårene ettersom flere av flyselskapene
inngår i ulike allianser på tvers av landegrensene. På denne bakgrunn kan flertallet ikke
anbefale at klager gis medhold i sitt krav. 

Mindretallet - forbrukerrepresentantene - kan ikke se at Tilsynets standpunkt er til hinder
for at nemnda kan vurdere rimeligheten av vilkåret. Mindretallet mener at det er urimelig
med vilkår som innebærer at manglende oppmøte på utreisen automatisk fører til
kansellering av returreisen. Mindretallet mener at flyselskapet etter en rimelighetssensur
av vilkårene, vil ha anledning til å kreve et tillegg som svarer til en eventuell differanse
mellom prisen for en enveisbillett hjem på bestillingstidspunket og prisen for returreisen
som lå innbakt i den opprinnelige tur-/ returbilletten, jf eksempelvis FLYKN-2017-135 og
FLYKN-2016-560.

Flertallet kan ikke anbefale at klager gis medhold i sitt krav.

Vedtak

Transportklagenemnda - fly anbefaler ikke at klager får medhold i sitt krav.