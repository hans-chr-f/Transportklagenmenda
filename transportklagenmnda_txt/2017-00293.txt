Vedtak i Transportklagenemnda - Fly

Sammendrag

Krav om erstatning for ikke-økonomisk tap ved forsinkelse.

Dato
19.12.2017

Saksnummer
2017-00293

Tjenesteytere
Norwegian

Klager har i det vesentlige anført

Klager reiste med Norwegians flyvning DY1499 fra Paris - Orly (ORY) til Oslo lufthavn
(OSL) 11. juli 2016 kl. 20.30. Flyvningen ble forsinket. Klager skulle ankommet Oslo
lufthavn kl. 22.50, men forsinkelsen medførte en forsinket ankomst cirka kl. 23.40. 

Klager hadde bestilt togbilletter med siste tog til Larvik. Ved avreise i Paris hadde klager
kun pakket håndbagasje for å spare tid ved ankomst i Oslo. Imidlertid måtte klager sende
sin håndbagasje, selv om den var godt innenfor de målene Norwegian oppgir for tillatt
håndbagasje. Han måtte derfor vente på bagasjen ved bagasjebåndet i Oslo. Dette, i
kombinasjon med forsinkelsen, medførte at han mistet sin forhåndsbestilte togtransport
til Larvik. 

Klager har fått togbilletten dekket av sin reiseforsikring. Han har imidlertid fremsatt krav
om erstatning for ikke-økonomisk tap, da han måtte tilbringe natten på Oslo lufthavn i
påvente av første tog til Larvik. I tillegg har han bedt om erstatning for utgifter til mat.

Tjenesteyterne har i det vesentlige anført
Norwegians flyvning DY1499 fra Paris - Orly til Oslo lufthavn ble forsinket med 43
minutter. Flyet ankom Oslo kl. 21.33. Da forsinkelsen ikke overstiger tre timer, har ikke
klager krav på standardkompensasjon i henhold til EU-forordning 261/2004. 

Videre viser Norwegian til fremlagt dokumentasjon, som viser at det gikk tog til Larvik kl.
22.13 og 23.13, som klager fint kunne rukket, selv med forsinkelsen. 

Norwegian avviser på ovennevnte grunnlag klagers krav.

Nemnda bemerker

DY1499 fra Paris - Orly til Oslo lufthavn 11. juli 2016 ble forsinket med 43 minutter. Flyet
skulle opprinnelig lande kl. 22:50, men landet først kl. 23:33 lokal tid. Norwegian har i sitt
svar ikke tatt høyde for at "Movement log" i dette tilfellet har angitt landingstidspunktet
i universell tid UTC. Når det tas høyde for sommertid, utgjør det en forskjell på to timer.
Det er derfor på det rene at klager på grunn av forsinkelsen ikke ville ha rukket siste tog,
som etter det opplyste gikk kl. 23:13.

Forsinkelsen var på under tre timer, og klager har ikke krav på standarderstatning etter
EU-forordning 261/2004. Dette er heller ikke påstått.

Selv om forordningen ikke kommer til anvendelse, begrenser den ikke klagerens
rett til erstatning på annet grunnlag, jf. forordningen artikkel 12 nr 1. Den sentrale
internrettslige bestemmelse om erstatning ved forsinkelse er luftfartsloven § 10-20.
Bestemmelsen lyder slik:

"Fraktføreren er ansvarlig for tap som følge av forsinkelse ved lufttransport av passasjer,
reisegods og gods, med mindre han godtgjør at han selv og hans folk har tatt alle
forholdsregler som med rimelighet kan kreves for å unngå tapet, eller at dette ikke er
mulig for dem."

Norwegian har ikke gått nærmere inn på hva forsinkelsen i dette tilfellet skyldtes.
Nemnda kan derfor ikke se at flyselskapet har godtgjort at alle forholdsregler som
med rimelighet kan kreves for å unngå tapet har vært tatt. Det foreligger derfor
ansvarsgrunnlag etter luftfartsloven § 10-20.

Klager har fått erstattet utgiftene for togbilletten på sin reiseforsikring. Klager har videre
krevd utgifter til mat, samt ikke-økonomisk erstatning for ulempene ved å måtte vente
hele natten på Gardermoen. 

Nemnda kan i dette tilfellet ikke se at det er tilstrekkelig grunnlag for å få erstattet ikke-
økonomisk tap. 

Når det gjelder utgifter til mat, er dette  ikke dokumentert. 

Nemndas flertall, forbrukerrepresentantene og nemndsleder, mener at klager har
rett til å få dekket et skjønnsmessig beløp for utgifter til mat i ventetiden, og fastsetter
erstatningen til kroner 300.

Nemndas mindretall, flyselskapenes representanter, mener klager ikke har krav på
erstatning så lenge utgiftene ikke er dokumentert.

Vedtak

Transportklagenemnda - fly anbefaler at Norwegian erstatter klagers matutgifter med
kroner 300.