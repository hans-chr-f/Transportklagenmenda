Vedtak i Transportklagenemnda - Fly

Sammendrag

Krav om erstatning for ødelagt bagasje. Tvist
om klagen er sendt inn for sent til flyselskapet.

Dato
30.08.2023

Saksnummer
2023-00154

Tjenesteytere
Norwegian Air Shuttle

Klager har i det vesentlige anført

Klager reiste med Norwegian den 18. november 2022 fra Oslo til Bergen. Da han hentet
ut bagasjen ved ankomst var håndtaket på bagen hans ødelagt. Han var i Bergen til den
21. november og kom hjem til Sverige kl 22.00 på kvelden. Den 22. november skulle han
på jobb kl. 06.00. Han måtte lete frem kvitteringen på bagen for å sende inn en klage og
derfor kom klagen frem til flyselskapet knapt 8 døgn etter hendelsen. 

Norwegian har avvist hans krav om erstatning eller reparasjon av bagen og vist til at
klagen kom inn for sent. Bagen kostet SEK 1155 og var kjøpt i 2019.
Klager fastholder sitt krav og mener det er urimelig å avvise kravet fordi han sendte inn
klage og dokumentasjon så snart han kom hjem og kunne finne frem kvitteringen. Det
var første gang han benyttet bagen på grunn av pandemien og det kan ikke forventes at
man skal ha kvitteringer liggende fremme i tilfelle flyselskapet ødelegger bagasjen.

Tjenesteyterne har i det vesentlige anført
Klagers bagasje ble skadet da han reiste med Norwegians flight DY632 den 18. november
2022 fra Oslo til Bergen. Ved ankomst Bergen meldte han bagasjen skadet og fikk PIR
(skaderapport) utlevert. Norwegian mottok klagers krav om erstatning den 26. november
2022. Kravet ble behandlet den 27. desember 2022 med avslag da klagen var kommet
inn 8 dager etter at han mottok bagasjen.

Norwegian erstatter normalt skadet bagasje om man umiddelbart har meldt fra om
skaden etter ankomst og kravet er sendt inn skriftlig til Norwegian innen 7 dager, jf
Montrealkonvensjonens artikkel 31:

"In the case of damage, the person entitled to delivery must complain to the carrier
forthwith after the discovery of the damage, and, at the latest, within seven days from
the date of receipt in the case of checked baggage and fourteen days from the date of
receipt in the case of cargo. In the case of delay, the complaint must be made at the
latest within twenty-one days from the date on which the baggage or cargo have been
placed at his or her disposal.
Every complaint must be made in writing and given or dispatched within the times
aforesaid.
If no complaint is made within the times aforesaid, no action shall lie against the carrier,
save in the case of fraud on its part."

Klagers krav kom inn for sent og Norwegian avviser dermed kravet.

Nemnda bemerker

Det følger av luftfartsloven § 10-18 at fraktfører i utgangspunktet er ansvarlig for skader
på reisegods som ble forårsaket mens godset var i fraktførerens varetekt.

Mottas innskrevet reisegods uten klage fra mottakers side, formodes godset å være
utlevert i god stand om ikke annet blir godtgjort, jf. luftfartsloven § 10-26 første ledd.  Er
godset skadd eller delvis tapt, må mottakeren klage om det til fraktføreren «umiddelbart
etter at skaden eller tapet oppdages, og senest innen 7 dager for innskrevet reisegods og
14 dager for gods, regnet fra mottakelsen», jf. bestemmelsens annet ledd.

Slik nemndas flertall - bransjerepresentantene og nemndas leder - ser saken er det
ikke bestridt at kofferten ble skadet mens den var i Norwegian sin varetekt. Uenigheten
gjelder om det er rimelig å avvise klagers krav som kommet inn for sent i forhold til
fristen på 7 dager for å klage skriftlig til flyselskapet. Klagers bag ble skadet den 18.
november og fristen for å klage skriftlig til flyselskapet var dermed innen utløpet av 25.
november.

På flyselskapet nettsider fremgår følgende om innsendelse av klagen på skadet bagasje:

«Ett krav må være sendt via vår hjemmeside www.norwegian.com innen 7 dager fra
skadedato. Når kravet sendes må du legge med en kopi på skaderapporten, bilder som
viser skaden og merket av kofferten. I tillegg må vi ha dokumentasjon som forteller oss
alder og pris, som f. eks en kjøpskvittering.
Når du har all nødvendig informasjon, kan du sende inn kravet ditt her.»

Klager har forklart at han hadde kvitteringen i sitt hjem i Sverige og at han på grunn
av sen hjemkomst og tidlig start på jobb dagen etter, ikke kunne lete frem kvitteringen
umiddelbart etter hjemkomst den 21. november. Klager sendte inn kravet først den 26.
november, som er 8 dager etter at bagasjen ble meldt skadet og 5 dager etter at han
kom hjem til Sverige. Fristen for å kreve erstatning er etter flertallets syn utløpt i dette
tilfellet. Det bemerkes at fristen praktiseres strengt og at klager hadde tid nok til å finne
frem kvitteringen, eller alternativt sende inn et krav med en bemerkning om at kvittering
ville bli ettersendt, innen fristen i dette tilfellet.

Flertallet kan etter dette ikke anbefale at klager gis medhold.

Mindretallet - forbrukerrepresentantene - er av den oppfatning at den gjengse passasjer
i en situasjon som denne, vil oppfatte registreringen av skaden ved ankomst som
en innledning på klageprosessen. Klager henvendte seg til flyselskapets personale
ved utstedelsen av PIR-rapporten. Ved utstedelse av denne var skaden verifisert.
Når registreringen gjennomføres av representanter for det samme selskapet som
gjennomførte flyvningen, vil det komme overraskende på den gjengse forbruker at man
i tillegg må overholde en meget streng frist for fremsettelse av skriftlig klage for å unngå
å tape sitt ellers rettmessige krav. Den alminnelige lojalitetsplikten i kontraktsforhold
tilsier dermed at selskapet som den profesjonelle part med faktisk kjennskap til fristen,
bør sørge for at denne fremkommer tydelig i informasjonen som gis til passasjerene ved
utstedelse av skaderapporten. Da mindretallet ikke kan se at dette er kommunisert til
klager i det skriftlige materialet han ble forelagt i forbindelse med skaderapporten, er
mindretallet av den oppfatning at klageren bør ha sitt krav i behold

Vedtaket er truffet med dissens slik det fremgår over. 

Nemnda vil samtidig oppfordre flyselskap til å gjøre oppmerksom på 7-dagers fristen,
også i forbindelse med at skader registreres.

Vedtak

Transportklagenemnda kan ikke anbefale at klager gis medhold.