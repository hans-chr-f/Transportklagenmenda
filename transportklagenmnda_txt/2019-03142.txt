Vedtak i Transportklagenemnda - Fly

Sammendrag

Krav om refusjon grunnet feil navn i bestilling.

Dato
25.08.2020

Saksnummer
2019-03142

Tjenesteytere
Tripmonster / Tripmate

Klager har i det vesentlige anført

I april 2019 bestilte klager en reise til Brasil på Tripmonster for seg og sine tre sønner
for reise 19. desember 2019. Under bestillingen ble navnet til en av sønnene endret av
Google Chrome automatisk utfylling. Det var kun fornavnet og ikke fødselsdatoen som
ble endret. Klager oppdaget denne feilen da han fikk bekreftelsen på bestillingen, og
han tok kontakt med Tripmonster for å endre navnet. Til klagers overraskelse ble han
informert at det ikke var mulig å endre navnet på billetten, men at klager måtte kjøpe ny
billett til kroner 11 000.

Klager har vært i kontakt med Lufthansa og LATAM Airlines. Begge selskapene sier at det
lar seg gjøre å endre navnet, men saken har blitt en kasteball; Lufthansa sier at dette må
gjøres via LATAM. LATAM svarer at de kan gjøre dette, men da må passnummeret være
registrert på flybilletten og at dette må gjøres av Tripmonster. Tripmonster sier at dette
gjør de ikke.

Klager endte opp med å kjøpe ny billett til sin sønn for kroner 13 026. Han krever beløpet
refundert.

Det vises for øvrig til klagers brev.

Tjenesteyterne har i det vesentlige anført
Den 10 april 2019 booker klager en reise på Tripmonsters hjemmeside. Reisen består av
tre flyselskap, LATAM, Lufthansa og Iberia, og er fra Oslo til Sao Paulo t/r 19. desember
2019 - 4. januar 2020. 

Før klager fikk gjennomført sin bestilling krysset han av for å ha lest regler og vilkår. Her
kommer følgende frem: "Kontrollere at all informasjon er korrekt når det gjelder staving
av navn og tittel, samt sjekke at flytidene stemmer før kjøpet gjennomføres. Ved å velge
betalingsalternativ, bekrefter du informasjonen." 

Videre kommer det frem: 

"OBS! På grunn av flyselskapenes høye krav på sikkerhet er det meget viktig å fylle i
korrekt stavet navn på alle reisende i bestillingen.
Fornavn: Oppgi første fornavnet slik de står i passet
Etternavn: Oppgi samtlige etternavn ut ifra passet. Du kan ikke forkorte dine navn eller
oppgi dem som kun initialer. 
(....) 
Når betalingsalternativ har blitt valgt og billetten er utstedt er det opp til flyselskapets
regler om endring av navn er tillatt. Det er kundens ansvar å informere seg om
flyselskapets regler før avsluttet kjøp."

Da klager kontaktet Tripmonster med forespørsel om navneendring, tok reisebyrået
kontakt med de tre flyselskapene. Samtlige selskaper oppgav at det var teknisk umulig å
gjennomføre en navneendring grunnet flere flyselskap i en og samme bestilling. 

Tripmonster må som formidler av flybilletter forholde seg til flyselskapenes regler. I dette
tilfellet gjorde Tripmonster det de kunne for å hjelpe klager men fikk ikke godkjenning til
navneendring.

Tripmonster kan sende en forespørsel til flyselskapene om refusjon av skatter på den
ubenyttede billetten, men kan dessverre ikke imøtekomme klagers krav utover dette.

Nemnda bemerker

Nemnda har delt seg i et flertall og et mindretall. Flertallet, bestående av nemndsleder og
bransjerepresentantene, legger følgende til grunn: 

Den 10. april 2019 bestilte klager en reise for fire personer t/r Oslo - Sao Paulo for reise
19. desember 2019 - 4. januar 2020. Klager kontaktet Tripmonster og fortalte at han
hadde skrevet et av fornavnene feil. Tripmonster svarte at navneendring ikke var tillatt på
denne billettypen, da reisen inkluderte tre ulike flyselskap.

Noen flyselskaper gir anledning til at det foretas navnendring etter bestilling, men
dette er ingen lovbestemt rett og varierer fra flyselskap til flyselskap. Før klager fikk
gjennomført bestillingen måtte han krysse av for å ha lest regler og vilkår. Her kommer
det frem at navnendring kun er tillatt dersom flyselskapene gir tillatelse til det, og at det
er kundens plikt å sette seg inn i flyselskapenes regler. 

Ved bestilling av en flyreise på internett, er man selv ansvarlig for at informasjonen
som blir lagt inn er riktig. Det er viktig å sjekke at navn på reisende, kontaktinformasjon,
destinasjon, tidspunkt og liknende er riktig før bestillingen bekreftes. Det er likeledes
viktig å undersøke vilkårene nøye før bestilling av flyreisen bekreftes. Når tilbudet er
akseptert, er avtalen bindende. Når en kunde gjør en feil som i dette tilfellet, har han
ingen rettigheter utover det avtalen gir anvisning på.

Flertallet forstår at det kan virke formalistisk at det ikke uten kostnad kan foretas en
rettelse av et feilskrevet navn på en flybillett. Imidlertid er reglene som nevnt over, og
flertallet kan ikke se at Tripmonster i dette tilfellet har opptrådt klanderverdig. 

Mindretallet, forbrukerrepresentantene, er av den oppfatning at klager som
utgangspunkt er ansvarlig for å legge inn riktige opplysninger ved bestillingen av
billetter, men mener at klager i denne saken likevel må gis medhold. Det vises til at
bestillingen ble foretatt ca. 8 måneder før avreise og klager kontaktet Tripmonster etter
å ha fått bekreftelse av billetten og ba om retting av navn. Tripmonster hadde derfor
rikelig med tid til å ordne opp for klager. Av Tripmonsters  generelle vilkår pkt. 10.2
fremgår at navneendring kan foretas mot gebyr til flyselskapene og Tripmonster dersom
flyselskapene godtar det.  Det fremgår av sakens dokumenter at både Lufthansa og
Latam Airlines var åpne for å foreta navnendring, men først etter at Tripmonster hadde
lagt inn passnumrene til de reisende i bestillingen. På forespørsel fra klager om dette
viser Tripmonster ingen vilje til å bistå, men hevder at klager selv kan fylle dette inn.
Mindretallet mener på denne bakgrunn at det ikke kan legges til grunn at navneendring
ikke lar seg gjennomføre slik Tripmonster hevder, og at Tripmonsters manglende bistand
til klager bør medføre plikt til å erstatte kjøpet av nye billetter.

Nemnda kan etter dette ikke anbefale at klager gis medhold.

Vedtaket er fattet med den dissens som fremgår over. 

Vedtak

Transportklagenemnda - fly anbefaler ikke at klager gis medhold.