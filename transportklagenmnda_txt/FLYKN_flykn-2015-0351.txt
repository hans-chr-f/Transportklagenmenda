Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
13.11.2015

Saksnummer
0351/15F

Tjenesteyter
SAS

Klager har i det vesentlige anført:

Klager skulle reise fra Oslo til Alta via Tromsø den 26. mars 2015 kl. 18:35. SK4432 fra Oslo til
Tromsø ble kansellert, og klager ble booket om til 27. mars med direkteflyet til Alta kl. 12:20.

SAS hevder årsaken til kanselleringen var værforhold. Klagers stiller seg undrende til dette
da fly fra andre selskap gikk som normalt. Det var riktignok snøfall tidligere på dagen, men
rullebanen åpnet igjen kl. 13:00 mange timer før planlagt take-off med SK4432. Klager mener
kanselleringen var et resultat av mangel på crew og et elendig beredskap fra SAS.

Klager krever standarderstatning i henhold til EU-forordning 261/2004.

Det vises for øvrig til klagers brev.

SAS har i det vesentlige anført:

SK4432 ble kansellert som følge av dårlige vær med kraftig snøfall i Oslo. Gardermoen var
stengt i perioder, og trafikken ble regulert med ATC og slot tider på tre til fire timer. Det vises
til fremlagt dokumentasjon. Klager ble booket om til dagen etter direkte til Alta kl. 12:20.

Ved forstyrrelser i trafikken tar det lang tid å ta igjen forsinkelsene og få flyene i normal rute.
Denne dagen åpnet begge rullebanene først etter kl. 16:00. Mellom kl. 13:30 og 16:00 var det
kun lov for flyene å ta av.

Værsituasjonen og restriksjoner i luftrommet er hendelser utenfor SAS kontroll, hendelsen er
derfor ikke kompensasjonsberettiget.

SAS kan ikke imøtekomme klagers krav.

Det vises for øvrig til SAS brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser, ved at besetningen overskrider maksimal tillatt arbeidstid mv. kan være en
slik ekstraordinær omstendighet som medfører at den reisende ikke har krav på erstatning.
Dette må vurderes konkret.

Nemnda legger på bakgrunn av de foreliggende opplysninger til grunn at kanselleringen
var en følge av vanskelige værforhold på Gardermoen tidligere på dagen. Nemnda viser til
den fremlagte dokumentasjon. Nemnda legger videre til grunn at kanselleringen ikke kunne
unngås selv om alle rimelige tiltak var truffet.

Kanselleringen gir etter dette ikke rett til erstatning.

Nemnda finner ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.