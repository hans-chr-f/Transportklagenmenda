Vedtak i Transportklagenemnda - Fly

Sammendrag

Krav om erstatning grunnet tapt bagasje.

Dato
19.12.2016

Saksnummer
2016-00175

Tjenesteytere
Alitalia

Klager har i det vesentlige anført

Klager reiste fra Oslo (SK1461) til Catania via København (SK0681) og Roma (AZ1711) den
1. juli 2015. Ved innsjekk i Roma fant dessverre ikke klager sin bagasje lapp og etter å
ha spurt Alitalia sitt personale så fikk klager beskjed om at han kunne gå om bord og
at dette ville gå bra. Ved ankomst Catania fikk ikke klager sin bagasje og registrerte den
forsvunnet på hittegodskontoret.

Klager var i kontakt med SAS for å få sitt bagasjenummer. De kunne ikke gi en ekstra
kopi/utskrift fra systemet men klager fikk nummeret tilsendt.

Klager var avhengig av denne bagasjen da han skulle i bryllup. 

Klager krever erstatning på 800 euro for tapt bagasje.

Tjenesteyterne har i det vesentlige anført
Alitalia har prøvd å kontakte klager på telefon med ønske om å forklare sine vilkår.  

«Passenger’s exercise and his/her rights under the Contract pertaining to the carriage
and return of checked baggage is subject to his/her possession and presentation of
the baggage check, given him/her at the time of check-in and bearing the name and
the passenger to whom the Carrier undertakes the obligation of carriage, as well as the
passenger’s ticket number and the number of checked baggage’s carried»

Alitalia kan ikke imøtekomme klagers krav.

Nemnda bemerker

Klager hadde en sammenhengende billett fra Oslo til Catania via København og Roma.
Nemnda legger på bakgrunn av de foreliggende opplysninger til grunn at klager sjekket
inn ett stykk bagasje i Oslo. Nemnda viser til bagasjenummeret som klager har fått
oppgitt fra SAS.

Klager meldte bagasjen forsvunnet på flyplassen i Catania. Bagasjen er ikke kommet til
rette.

Blir reisegods helt eller delvis tapt, er flyselskapet ansvarlig såfremt hendelsen som har
forårsaket skaden er inntruffet på flyet eller mens godset var i flyselskapets varetekt, jf.
luftfartsloven § 10-18 / Montreal-konvensjonen artikkel17 nr. 2.

Klager har krevet erstatning på 800 euro for tapt bagasje. Tapet er ikke bestridt, men
Alitalia mener at de ikke er ansvarlig siden klager ikke kan fremvise bagasjelappen
(tagen). Nemnda er av den oppfatning at dette ikke kan føre frem. Hverken luftfartsloven
eller Montrealkonvensjonen stiller krav om at man må fremvise bagasjelapp for å kunne
melde tapt bagasje eller kreve erstatning for forsvunnet bagasje. Det er ikke anledning
til å oppstille vilkår som innskrenker passasjerens rettigheter i forhold til luftfartsloven/
Montrealkonvensjonen Forutsetningen for å kunne melde tapet og kreve erstatningen
vil imidlertid være at man kan bevise at man har levert inn bagasje og at man kan
identifisere denne. Det kunne klager i dette tilfellet fordi bagasjen var registrert i SAS sitt
system slik at klager kunne opplyse om bagasjenummeret.

Nemnda anbefaler etter dette at Alitalia erstatter klagers tap på 800 euro.

Vedtak

Transportklagenemnda-fly anbefaler at Alitalia utbetaler en erstatning på 800 euro.