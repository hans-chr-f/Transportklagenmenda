Vedtak i Transportklagenemnda - Fly

Sammendrag

Krav om standarderstatning og refusjon av utgifter grunnet kansellering.

Dato
15.02.2022

Saksnummer
2021-01711

Tjenesteytere
Widerøe
Travel2be

Klager har i det vesentlige anført

Klager (to personer) hadde bestilt reise hos Travel2be med Widerøe fra København til
Kristiansand t/r 15. - 17. oktober 2021. Hjemreisen den 17. oktober skulle gå kl 11.05
med WF266. Flyvningen ble kansellert. 

Klager kontaktet Widerøe via chat kl 12.57. Her ble han først tilbudt overnatting og ny
flyvning påfølgende dag, men klager avslo da han ville fly hjem samme dag. Widerøe
tilbød deretter en flyvning samme dag kl 18 med KLM, men på dette tidspunktet hadde
klager forlatt chat'en og han så derfor ikke dette tilbudet før etter at han hadde kjøpt ny
billett via Oslo med Norwegian til kroner 2 279. Avgangen med KLM ville uansett ført til at
klager ankom København på et mye senere tidspunkt enn med Norwegian. 

Klager har mottatt standarderstatning fra Widerøe på 250 euro per person.

Klager krever også refusjon av de nye flybillettene med kroner 2 279, samt refusjon av
utgifter til mat i ventetiden: 

Kristiansand Lufthavn                                    NOK 184
Kristiansand Lufthavn                                    NOK 32
Oslo lufthavn                                                    NOK 259
Mat/drikke ombord på Norwegian-flyvning NOK 60

Tjenesteyterne har i det vesentlige anført
Travel2be har ikke avgitt uttalelse til nemnda. 

Widerøe har i det vesentlige anført:

Widerøe har utbetalt 250 euro i standarderstatning til klager for kanselleringen. Widerøe
har bedt klager sende inn kvitteringer for mat.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Nemnda legger til grunn at klager har mottatt standarderstatning fra Widerøe med 250
euro per person, og at klager krever ytterligere erstatning i form av refusjon av mat,
drikke og nye flybilletter. 

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf artikkel
8. 

Sakens dokumenter viser at Widerøe tilbød klager to alternativer; hotellovernatting og fly
neste dag, eller fly samme kveld med annet selskap. Klager valgte å avslå, da han ønsket
å komme hjem på et tidligere tidspunkt enn det Widerøe kunne tilby. Etter nemndas syn
har Widerøe overholdt omrutingsplikten i dette tilfellet. Nemnda kan ikke anbefale at
klager gis medhold i sitt krav om refusjon av nye billetter. 

Det følger av EU-forordning 261/2004 artikkel 5 nr. 1 at det ved kansellering er det
"transporterende luftfartsselskapet" som skal tilby assistanse etter artikkel 8, altså
omruting eller refusjon. Flyselskapet er etter forordningen ansvarlig overfor passasjeren
direkte. Nemnda mener derfor at Widerøe må refundere klagers ubenyttede flybilletter
direkte til klager.

Klager pådro seg utgifter til mat og drikke i ventetiden og ombord som følge av
kanselleringen. 

Etter nemndas syn har klager i dette tilfellet ikke krav på refusjon av forpleining da han
valgte å avbryte kontrakten med Widerøe.  En passasjers rett til forpleining etter EU-
forordningen 261/2004 artikkel 9 består så lenge han venter på en omlegging av reisen, jf
retningslinjene av 15.06.2016 punkt 4.3.2.

Dersom Widerøe ikke har refundert klagers billetter mener forbrukerrepresentantene
at klager i dette tilfellet også har krav på forsinkelsesrente iht. forsinkelsesrenteloven,
normalt regnet fra 30 dager etter at klager har krevd refusjon, standardkompensasjon
eller erstatning.

Vedtak

Transportklagenemnda anbefaler at Widerøe refunderer klagers ubenyttede flybilletter
direkte til klager dersom dette ikke allerede er gjort.