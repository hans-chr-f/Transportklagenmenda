Vedtak i Transportklagenemnda - Fly

Sammendrag

Krav om erstatning for ødelagt barnevogn. En ramme ble borte under flyturen.

Dato
05.05.2020

Saksnummer
2019-02958

Tjenesteytere
Norwegian Air Shuttle

Klager har i det vesentlige anført

5. juli 2019 reiste klager med to andre voksne og to barn fra Tallinn til Oslo. Ved ankomst
på Gardermoen oppdaget klager at barnevognen de hadde med på reisen, var ødelagt.
En avtagbar ramme på barnevognen var blitt borte. Klager anfører at dette er en viktig
sikkerhetsdel på barnevognen.

Klager krever erstatning for skaden på barnevognen.

Tjenesteyterne har i det vesentlige anført
Klager opprettet en PIR-rapport på flyplassen ved ankomst. Det er notert i rapporten
at den ble opprettet for at klager skulle bruke den for å kreve erstatning av
forsikringsselskapet sitt.

Når passasjeren bestiller billett hos Norwegian, informeres det om at barnevogner bør
pakkes inn i hard forpakning for å unngå skader og at deler av vognen blir borte. Før
klager kunne gjennomføre bestillingen på nettstedet til Norwegian, måtte han krysse av
for å ha lest og godtatt vilkårene til Norwegian.

Barnevognposene som finnes på flyplassene, forhindrer ikke at barnevognen blir skadet,
da denne typen pose ikke er laget av hard emballasje. Disse posene er i stedet ment å
beskytte mot at olje fra hjulene og annen type skitt fra barnevognen skitner til annen
bagasje.

Det vises til Montrealkonvensjonen artikkel 20: «If the carrier proves that the damage
was caused or contributed to by the negligence or other Wrongful act or omission of the
person claiming compensation, or the person from whom he or she erives his or her
rights, the carrier shall be wholly or partly exonerated from its liability to the claimant to
the extent that such negligence or wrongful act or omission caused or contributed to the
damage.»

Da klager valgte å reise uten å beskytte vognen sin, på tross av informasjonen som ble
gitt ved bestilling, kan ikke klagers krav imøtekommes i dette tilfellet.

Nemnda bemerker

Nemnda legger på bakgrunn av sakens opplysninger til grunn at klagers barnevogn
mistet en avtagbar ramme under lufttransporten.

I henhold til luftfartsloven § 10-18 første ledd er fraktfører ansvarlig for skader på
reisegods «såfremt den hendelse som har forårsaket skaden, er inntruffet om bord
på luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset». Det er ikke anledning til å ta forbehold i generelle vilkår
som begrenser fraktførers ansvar etter luftfartsloven.

Det er langvarig nemndspraksis for at skader på barnevogn er erstatningsmessig i
henhold til luftfartsloven. Det finnes riktignok beskyttende emballasje for barnevogner
på markedet, og det må forventes at flere tar denne typen emballasje i bruk. Slik
Norwegians vilkår er utformet, pålegges ikke slik emballasje benyttet, det er kun en
anbefaling. Barnevogner er svært vanlig å medbringe som bagasje, og vanligvis skjer
transporten uten at skade inntreffer. Flyselskapene bør ha et opplegg for skånsom
håndtering av disse.

Det skal uansett gjøres et fradrag for slitasje og elde. Klager har opplyst at barnevognen
kostet 6495 kroner og at vognen var cirka seks år gammel. Nemnda bemerker videre
at det kun er rammen som mangler, og det er sannsynlig at tilsvarende ramme kan
gjenskaffes. Nemnda fastsetter en skjønnsmessig erstatning til kroner 1000.

Vedtak

Transportklagenemnda - fly anbefaler at Norwegian utbetaler 1000 kroner i erstatning til
klager.

Forbrukerrepresentant Kristoffer Sørlie, Forbrukerrådet, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.