Vedtak i Transportklagenemnda - Fly

Sammendrag

Krav om erstatning for forsinket bagasje.

Dato
10.02.2014

Saksnummer
456/13F

Tjenesteyter
Qatar Airways

Krav om erstatning for forsinket bagasje.

Klager har i det vesentlige anført:

Klager reiste fra Oslo til Islamabad via Stockholm og Doha den 13. juli 2011. Ved ankomst
oppdaget klager at deres bagasje ikke var ankommet.

Klager var flere ganger på flyplassen for å etterlyse bagasjen. Først etter 14 dager kom
bagasjen til Islamabad.

Klager krever kompensasjon for forsinket bagasje.

Qatar Airways har ikke avgitt uttalelse til nemnda. Til klager har selskapet i det
vesentlige anført:

Qatar Airways beklager at klagers bagasje ble forsinket, men kan dessverre ikke imøtekomme
krav om kompensasjon.

Det vises for øvrig til Qatar Airways brev.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Qatar Airways ved nemndas e-post av 16. september 2013 med frist til 28.
oktober 2013 for eventuelle bemerkninger. I e-posten opplyses det bl.a. om at flyselskapet
har bevisbyrden ved påberopelse av ekstraordinære omstendigheter som kan gi grunnlag
for fritak for ansvar. Det fremgår videre at nemnda vil legge passasjerens opplysninger til
grunn dersom disse ikke imøtegås av flyselskapet. Det blir også opplyst at saken vil bli forelagt
nemnda selv om flyselskapet ikke avgir uttalelse.

Qatar Airways har ikke avgitt uttalelse til nemnda. Nemndas avgjørelse treffes på bakgrunn av
de foreliggende opplysninger.

Nemnda legger på bakgrunn av de foreliggende opplysninger til grunn at deler av
bagasjen kom forsinket frem. Qatar Airways er i henhold til luftfartsloven § 10-20 /
Montrealkonvensjonen artikkel 19 ansvarlig for tap som følge av forsinket bagasje. Med tap
regnes så vel økonomisk som ikke-økonomisk tap, jf. EU-domstolens dom av 6. mai 2010,
Walz-Clickair (C-63/09). Tapet er begrenset oppad til 1131 SDR.

Klager har i dette tilfellet ikke sannsynliggjort noe økonomisk tap. Det er heller ikke nærmere
redegjort for hvilke problemer dette eventuelt medførte. Det er således ikke grunnlag for å
anbefale erstatning.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.