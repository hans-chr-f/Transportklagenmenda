Vedtak i Transportklagenemnda - Fly

Sammendrag

Krav om standarderstatning grunnet kansellering,
samt erstatning for utgifter til nye billetter.

Dato
15.08.2019

Saksnummer
2018-02460

Tjenesteytere
Wizz Air

Klager har i det vesentlige anført

Klager skulle reise fra Sandefjord Torp lufthavn til Vilnius med Wizz Airs rute W6 8080 den
6. april 2018 kl. 16.00. Passasjerene fikk først beskjed om at flyet var forsinket, deretter at
flyvningen var kansellert. Klager ble ikke tilbudt noen omruting fra Wizz Air og måtte selv
kjøpe nye billetter med SAS  fra Sandefjord Torp via København til Vilnius den 7. april kl.
09.55. Klager ankom Vilnius kl. 15.20 med en forsinkelse på 19 timer og 25 minutter. 

Klager krever 250 euro i standarderstatning i henhold til EU-forordning 261/2004 for
kansellert flyavgang, samt erstattet utgiften til omruting med SAS med 162,20 euro.

Tjenesteyterne har i det vesentlige anført
Wizz Airs flyvning W6 8080 fra Sandefjord Torp lufthavn til Vilnius ble kansellert som
følge av kollisjon med fugl (birdstrike) ved innflyvning til Vilnius samme dag. Som følge
av dette ble det først informert om en forsinkelse til passasjerene. Deretter ble både den
innkommende flyvningen fra Vilnius til Sandefjord Torp og klagers flyvning fra Sandefjord
Torp til Vilnius kansellert.  Det vises til fremlagt dokumentasjon med teknisk logg. 

Kanselleringen skyldtes en ekstraordinær hendelse, utenfor Wizz Airs kontroll, og det
er derfor ikke grunnlag for standarderstatning i henhold til EU-forordning 261/2004, jf.
forordningens artikkel 5 nr. 3.

Klager ble informert om kanselleringen per e-post, og ble tilbudt omruting eller full
refusjon av billetten. Wizz Air viser til fremlagt dokumentasjon på sendt e-post. Klager
har ikke bedt om omruting og Wizz Air tilbyr derfor refusjon av billetten med NOK 184.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Wizz Air har uttalt samt dokumentert at kanselleringen skyldtes kollisjon med fugl. 

Kollisjon med fugl er en ekstraordinær omstendighet i forordningens forstand, jf EU-
domstolens avgjørelse i saken Peskova med flere av 04.05.2017 (C-315 / 15) avsnitt 26.
Luftfartstilsynet vurderer at kollisjon med fugl er et fenomen som må sidestilles med
værforhold.

Nemnda legger etter dette til grunn at flyselskapet ikke hadde mulighet til å sikre seg
mot kollisjonen, og kan ikke se at kanselleringen kunne vært unngått selv om alle
rimelige tiltak ble truffet. 

Klager har etter dette ikke krav på standarderstatning.

Klager krever refusjon av nye billetter med annet selskap med begrunnelse av at hun
ikke mottok tilbud om ombooking. Wizz Air har på sin side anført at passasjerene mottok
epost og sms om kanselleringen samt tilbud om ombooking. Flyselskapet har imidlertid
ikke kunnet fremlegge kopi av denne korrespondansen med klager grunnet tekniske
årsaker. Wizz Air har etter nemndas syn derfor ikke godtgjort at klager ble tilbudt
ombooking. 

Nemnda anbefaler etter dette at Wizz Air refunderer klagers utgifter til ny billett med
fradrag av opprinnelig billett.

Vedtak

Transportklagenemnda - fly anbefaler ikke at klager gis medhold i sitt krav om
standarderstatning. Nemnda anbefaler at Wizz Air refunderer klagers dokumenterte
utgifter til ny flybillett med fradrag av opprinnelig billett.