Vedtak i Transportklagenemnda - Sjø

Sammendrag

Krav om taxi utgifter grunnet innstilling av hurtigbåt.

Dato
09.11.2022

Saksnummer
2022-01777

Tjenesteytere
Reis Nordland / Nordland fylkeskommune

Klager har i det vesentlige anført

Klager, til sammen to personer, skulle reise med hurtigbåt fra Bogøy til Bodø den 12.
august 2022. 

Hurtigbåten fra Bogøy ble kansellert og klager måtte da ta båt fra Nordskot. For å komme
dit måtte de ta taxi som var eneste løsningen for dem. Det var taxisjåføren som tok
kontakt med klager kvelden før og informerte de om kanselleringen.

Klager krever refundert taxiutgiftene på kr. 1232 erstattet.

Tjenesteyterne har i det vesentlige anført
Reis Norland godkjenner ikke kravet til klager om reisegaranti og viser til sin hjemmeside
hvor det fremgår: «Man får ikke dekket alternativ transport hvis det er opplyst om
forsinkelsen eller innstillingen på våre nettsider før avgangstid". 

Det ble lagt ut varsel om at båten ble kansellert allerede kl.14.03 den 11.08, altså dagen
før avreise. Reis Norland viser til vedlagt utklipp av trafikkmeldingen. Her fremgår
dette: «MS Regine Normann innstiller rutetur med avgang Bodø kl. 18:00 i dag torsdag
11.08.2022 grunnet høy sjø. Dersom været tillater det, tas ruten opp fra avgang Nordskot
kl. 07:55 i morgen fredag 12.08.2022.»

Nemnda bemerker

Klager krever dekket utgifter til taxi på kr. 1232,- grunnet kansellert hurtigbåt. 

Det fremgår av reisegarantien som er tilgjengelig på nettsidene at den ikke gjelder
dersom informasjon om innstilling legges ut før avgangstid. Videre at den heller ikke
gjelder ikke innstilling på grunn av værforhold som vanskeliggjør sikker drift. Melding om
innstilling ble lagt ut dagen før reisen, og det fremgår også at dette skyldtes høy sjø. 

Det er således ikke grunnlag for erstatning av kostnader til alternativ transport.

Nemnda finner imidlertid at klager bør gis prisavslag for hurtigbåtreisen, om reise
Nordskot-Bodø var billigere enn Bogøy-Bodø. Pt. er reisen 108 kroner billigere.

Vedtak

Transportklagenemnda sjø finner å anbefale at klager gis refusjon tilsvarende
prisforskjell mellom betalt billett og pris for hurtigbåt Nordskot - Bodø. Ellers ikke
medhold i krav om utgifter til taxi.