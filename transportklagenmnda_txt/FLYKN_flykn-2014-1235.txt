Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
09.07.2015

Saksnummer
1235/14F

Tjenesteyter
Wizz Air

Krav om standarderstatning grunnet forsinkelse.

Klager har i det vesentlige anført:

Klager skulle reise fra Stavanger til Gdansk den 15. oktober 2014 kl. 12:25 med flight W6 1748.
Avgangen ble forsinket til kl. 17:40.

Klager krever standarderstatning i henhold til EU-forordning 261/2004, 250 euro.

Det vises for øvrig til klagers brev.

Wizz Air har i det vesentlige anført:

W6 1748 ble forsinket fem timer og seks minutter som følge av værforhold, det vises til
fremlagt dokumentasjon.

Hendelsen er ikke kompensasjonsberettiget i henhold til EU-forordning 261/2004 da årsaken
til forsinkelsen ble forårsaket av ekstraordinære omstendigheter utenfor Wizz Airs kontroll.

Klager ble tatt hånd om i henhold til gjeldende regler. Dersom klager har hatt ytterligere
utgifter i ventetiden kan han sende kvitteringer til Wizz Air for refusjon.

Wizz Air kan ikke imøtekomme klagers krav om standarderstatning.

Det vises for øvrig til Wizz Airs brev.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med fem timer og seks minutter

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda finner på bakgrunn av de foreliggende opplysninger godtgjort at forsinkelsen
skyldtes dårlig vær på en forutgående flygning. Nemnda finner det sannsynlig at forsinkelsen
ikke kunne vært unngått selv om alle rimelige tiltak var truffet.

Nemnda traff etter dette slikt

Vedtak:

Transportklagenemnda-fly finner ikke å kunne anbefale at klager gis medhold i sitt krav om
erstatning.

Vedtaket var enstemmig.