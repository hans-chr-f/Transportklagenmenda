Vedtak i Transportklagenemnda - Fly

Sammendrag

Klager krever dekket reelle kostnad på kr 7.078 på grunn av at hun
ikke fikk være med/rakk sin videre forbindelse fra Sogndal til Sandane.

Dato
20.01.2010

Saksnummer
137/09F

Tjenesteyter
Widerøe's Flyveselskap AS

Klager krever dekket reelle kostnad på kr 7.078 på grunn av at hun ikke fikk være med/rakk sin
videre forbindelse fra Sogndal til Sandane.

Klager har i det vesentlige anført:

Klager reiste 7. februar 2009 med WF141 fra Oslo til Sogndal og skulle derfra videre
til Sandane. Men da flyet landet i Sogndal var flyet til Sandane tatt av uten å vente på
passasjerene som kom fra Oslo. Dette var meget frustrerende, da klager hadde fått opplyst
om at de var ikke spesielt sene, og at flyet til Sandane alltid ventet på passasjerene fra Oslo.
Det var 10 passasjerer, kvinner og barn, som ikke rakk sin videre forbindelse til Sandane. Disse
passasjerene ble fraktet videre i en maxidrosje på humpete veier til Sandane. Dette førte til
at klager ikke nådde et godt planlagt arrangement som hun var innleid til, og tapte således
arbeidsfortjeneste.

Klager krever en erstatning på kr 7.078.

Widerøe har i det vesentlige anført:

Grunnen til at flyet som skulle ha fraktet passasjerene videre fra Sogndal til Sandane var
tatt av, før de reisende var kommet fram til Sogndal, var på grunn av deicing av flyet i Oslo,
dette medførte at flyet fikk en 35 minutters forsinkelse. Og for at dette ikke skulle føre til
for store forsinkelser på flyets videre rute for resten av dagen, var allerede ombordstigning
og oppstartsprosedyrer igangsatt, og Widerøe valgte å ikke avbryte disse på grunn av
følgekonsekvenser. De reisende ble derfor befraktet i buss til Sandane.

Widerøes avgjørelse ble tatt på grunnlag av de uheldige omstendigheter rundt hendelsen, da
en forsinkelse i seg selv ikke er kompensasjonsberettiget i hht.

EU-regulativet.

Widerøe tilbyr dekning av utgifter til flybuss mot kvittering.

Nemnda bemerker:

Forsinkelse på flyvningen Oslo - Sogndal førte til at klager ikke rakk sin videre forbindelse fra
Sogndal til Sandane.

Widerøe er ansvarlig for tap som følge av forsinkelse med mindre selskapet godtgjør at det
har tatt alle forholdsregler som med rimelighet kan kreves for å unngå tapet, eller at dette
ikke har vært mulig for dem, jf luftfartsloven § 10-20.

Etter en samlet vurdering er nemnda av den oppfatning at Widerøe ikke har godtgjort at de
har tatt alle forholdsregler for å unngå tapet eller at dette ikke har vært mulig for dem.

Widerøe har solgt en gjennomgående billett med kun 18 minutters tid mellom ankomst og
avgang Sogndal. Widerøe måtte på denne bakgrunn være forberedt på at forsinkelser på
første flyvning ville kunne medføre konsekvenser for de reisende.

Widerøe har ikke gitt informasjon/dokumentasjon som gjør det mulig for nemnda å
etterprøve påstanden om at det var værmessige årsaker som nødvendiggjorde forsinkelsen.
Widerøe har i ikke fremlagt nærmere opplysninger om situasjonen i Oslo som førte til
forsinkelsen på 35 minutter. Selskapet har ikke redegjort nærmere for når det ble klart
at forsinkelsen likevel ville bli kortere. Det fremgår av flyet fra Oslo landet på samme tid
som flyet til Sandane tok av, dvs en forsinkelse på 18 minutter. Det er heller ikke redegjort
nærmere for hvilke problemer en forsinkelse av flyet til Sandane ville påført senere flyvninger.

Nemnda anbefaler at Widerøe dekker klagers økonomiske tap. Klager har redegjort for dette
i mail av 14. februar 2009. Nemnda forstår klager dit hen at reisen var bortkastet da hun ikke
rakk arrangementet. I så fall har klager rett til refusjon av billettene. Utgifter til flybuss bør
erstattes selv om klager ikke har kvittering for denne da utgiften er sannsynlig. Klager har
også rett til tapt arbeidsfortjeneste. Denne må dokumenteres/sannsynliggjøres.

Vedtak:

Flyklagenemnda anbefaler at klager gis erstatning for utgifter til fly og flybuss. Nemnda
anbefaler videre at hun erstattes dokumenter/sannsynliggjort tapt arbeidsfortjeneste.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, leder

Elise Korsvik, Forbrukerrådet

Lars Grøndal, Forbrukerombudet

Amine Hansen, Norwegian Air Shuttle ASA

Anniken Wallin, Austrian Airlines