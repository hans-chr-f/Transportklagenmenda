Vedtak i Pakkereisenemnda

Sammendrag

Saken gjelder familie som hadde bestilt opphold på
samme hotell og som fikk rom på to forskjellige hoteller.

Dato
14.03.2012

Saksnummer
229/11

Tjenesteyter
Star Tour AS

Klager: X

Turarrangør: Star Tour AS

Antall reisende: 13

Reisens pris: Kr. 144.815

Saken gjelder:

Saken gjelder familie som hadde bestilt opphold på samme hotell og som fikk rom på to
forskjellige hoteller.

Klager har anført at hennes svigerforeldre hadde invitert barn, svigerbarn og
barnebarn på ferie. Klager fikk i oppdrag å bestille, og fordi de var så mange - tretten
personer - ville de bruke reisebyrå i stedet for nettet. Etter forslag fra byrået valgte de
Blue Villige - Atlantica Aegan Park på Rhodos. Byrået sendte billettene til hver av de tre
familiene, som ikke sjekket med hverandre hva som sto på billettene i og med at det
var bestilt samlet.

Først da de kom frem ble det oppdaget at to av familiene ble forlagt på ett hotell og en familie
på et annet. De tok umiddelbart kontakt med Star Tours representant, men verken da eller i
løpet av de to ukene fikk de til en løsning slik at de kunne bo sammen.

Ferien de hadde gledet seg til ble amputert. Svigerforeldrene hadde spandert nærmere kr.
150.000,- for å kunne kose seg sammen med barn og barnebarn og ble skuffet. De hadde
bestilt all Inclusive for å kunne spise middag sammen hver kveld. Hadde de visst at de ville få
forskjellig hotell, ville de ikke ha bestilt denne turen.

Dette er en mangel som etter pakkereiseloven gir rett til kompensasjon, antydningsvis 30 %
prisavslag for stress, telefonutgifter og tort og svie.

Star Tour, ved selger av reisen Via Tours Molde, har vist til at alle kunder blir bedt om
å sjekke bestillingsbekreftelsene og at de har 10 dager på seg til å gjennomgå dette
før depositum skal betales. Feil blir da rettet opp, men når kundene er kommet frem
til reisemålet er dette vanskelig. I dette tilfelle var det klager som fikk beskjed om at
bestillingsbekreftelsene måtte kontrolleres. Når en person bestiller for andre, er det
bestiller som er ansvarlig for å sjekke alt - dette fremgår av reisevilkårene som både er
inntatt i katalogen og på internettsidene.

Hadde bestillingsbekreftelsene vært sjekket, ville feilen ha blitt oppdaget og rettet opp.

Det er ikke riktig at de har betalt for noe de ikke har fått. De to familiene som ble booket på
Aegan Blue betalte det det koster å bo der. Hadde de blitt booket på Agean Park ville prisen
blitt høyere. De to hotellene har for øvrig samme eier og ligger ved siden av hverandre med
samme strandområde.

Begge er klassifisert som 4+.

Nemnda bemerker:

Det kan ikke være tvil om at det i dette tilfelle er begått en feil fra reisebyråets side som utgjør
en mangel etter pakkereiseloven i og med at reisen avviker fra det som er avtalt og forutsatt.
Kunden er derfor i utgangspunktet berettiget til et prisavslag.

Det som imidlertid gjør at klagenemnda finner at prisavslaget må bli relativt begrenset, er
for det første at kunden har unnlatt å kontrollere tilsendte reisebekreftelser. Hadde dette
vært gjort, ville utvilsomt feilen blitt oppdaget og bestillingen rettet opp i og med at den ble
foretatt allerede i desember 2010 for en reise i juli 2011. For det annet legger nemnda vekt på
at begge hoteller var 4+ hoteller med all Inclusive, og at de lå maks. 10 minutters gangavstand
fra hverandre. Etter en samlet vurdering vil nemnda anbefale et prisavslag på kr. 7.500,-

Vedtak:

Reklamasjonsnemnda for pakkereiser anbefaler at det gis et prisavslag på kr. 7500,-

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Elise Korsvik, Forbrukerrådet

Vigdis Fiske, Amisol AS

Mette Lindgren, Apollo Reiser AS.