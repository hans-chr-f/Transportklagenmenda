Vedtak i Transportklagenemnda
- Kollektivreiser

Sammendrag

Krav om dekning av utgifter til alternativ transport som
følge av at bussen kjørte én time før oppsatt rutetid.

Dato
25.04.2024

Saksnummer
2024-00032

Tjenesteytere
FRAM

Klager har i det vesentlige anført

Klager anfører at hun skulle reise hjem til Lesja etter en helg i Ålesund, og at reisen
bestod av buss fra Ålesund til Åndalsnes og videre med tog fra Åndalsnes til Dombås.

Klager anfører at togbilletten var kjøpt og betalt, men at hun ikke fikk til å kjøpe
bussbillett på forhånd. Klager anfører at hun da tok utskrift av bussruten for buss 681,
som var hentet ut fra reiseplanleggeren på frammr.no. Klager anfører at det tydelig stod
at buss skulle gå fra Ålesund søndag 5. november kl. 11:55, og at den skulle være på
Åndalsnes kl. 14:14. Klager anfører at toget videre hadde avgang kl. 15:24. 

Klager anfører at bussen allerede hadde kjørt da hun kom til rutebilstasjonen i Ålesund.
Klager anfører at bussen kjørte én time tidligere enn det som stod i bussruten. Klager
anfører at hun i kiosken på rutebilstasjonen ble henvist til en sjåfør, som sa at bussen
skulle gå kl. 11:55. Klager anfører at hun bare hadde en telefon å hjelpe seg med, at hun
ringte kundesenteret, men at det var ikke betjent før mandag morgen.

Klager anfører at det på rutebilstasjonen hang oppslag som bekreftet det som stod på
den bussruten klager hadde tatt utskrift av, men at det samtidig var en «digital tavle» der
det stod at bussen skulle kjøre én time tidligere. Klager anfører at der stod også de andre
bussene som gikk fra Ålesund den dagen, og klager kunne se at hun ikke ville komme seg
hjem før dagen etter. Klager anfører at hun ikke hadde mulighet til å rekke toget. Klager
anfører at det endte med at ektemannen hennes måtte kjøre 42 mil tur/retur fra Lesja
for å hente klager. Klager anfører at bussruten ble skrevet ut på nytt etter hjemkomst og
viser til denne. 

Klager krever 1890 kroner i dekning av utgifter til alternativ transport.

Tjenesteyterne har i det vesentlige anført
Som FRAM skrev til klager ble oppdatert rutetabell i PDF-format lagt ut 23. oktober kl.
12:52. Rutesøk ble oppdatert 18. oktober, med ruteendringene fra mandag 30. oktober. I
tillegg ble det gjort en liten oppdatering 31. oktober på grunn av noen småfeil.

FRAM mener derfor at både rutesøk og rutetabeller var oppdatert korrekt i forkant av
denne saken.

Nemnda bemerker

Klager skulle reise med buss fra Ålesund til Åndalsnes, og videre med tog fra Åndalsnes
til Dombås den 5. november 2023. Klager hevder at buss 681 med avgang kl. 11:55 fra
Ålesund rutebilstasjon kjørte én time tidligere enn det som stod oppført i bussruten, og
hun har som følge av dette fremsatt krav om dekning av utgifter til alternativ transport. 

I henhold til FRAMs reisegaranti, kan dokumenterte utlegg til alternativ transport dekkes
på visse vilkår dersom bussen fra avgangsholdeplassen blir forsinket. Nemnda finner
imidlertid at reisegarantien ikke er relevant grunnlag for erstatning i dette tilfellet, da
reisegarantien kun omfatter forsinkelser i forhold til oppsatt rute. Spørsmålet i denne
saken er om rutetabellen som buss 681 kjørte i henhold til, var gjeldende og tilgjengelig
på FRAMs kommunikasjonskanaler.

FRAM har dokumentert at oppdatert rutetabell ble lagt ut 23. oktober 2023, og at
rutesøk ble oppdatert 18. oktober, med ruteendringene gjeldende fra 30. oktober. Videre
har FRAM fremlagt kopi av rutetabellen som ble lagt ut 23. oktober 2023. Det følger
av rutetabellen at buss 681 på daværende tidspunkt hadde to avganger fra Ålesund
rutebilstasjon på søndager, herunder kl. 06:20 og 10:45.

Nemnda har delt seg i et flertall og mindretall, både knyttet til om det er grunnlag for
erstatning for utgifter til alternativ transport for strekningen Ålesund - Åndalsnes og
erstatning for følgetapet for strekningen Åndalsnes - Lesja. 

Nemndas flertall, forbrukerrepresentantene og bransjerepresentant fra Innlandet
fylkeskommune, mener det er sannsynlig at den gamle rutetabellen, i tillegg til den
nye, fortsatt lå ute på FRAM sin hjemmeside. Dette skyldes at klager fikk hentet ut
den gamle tabellen etter hjemkomst, den 6. november 2023. Forholdet reguleres ikke
av reisegarantien, da bussen verken var kansellert eller forsinket. Flertallet mener
imidlertid at FRAM må bære ansvaret for at reisende finner utdaterte rutetabeller på
deres nettsider. Dermed mener flertallet at klager bør få erstattet utgifter til alternativ
transport for bussen, altså strekningen Ålesund - Åndalsnes, med 1076 kroner. 
Mindretallet, nemndsleder og bransjerepresentanten fra Vy, bemerker at den reisende
selv har ansvar for å finne riktige rutetider som er gjeldende på reisetidspunktet.
Mindretallet finner det sannsynliggjort at både rutesøk og rutetabeller på FRAMs nettside
var oppdatert i god tid før klagers reise. Klager har anført at det på rutebilstasjonen
hang oppslag som bekreftet det som stod på bussruten som hun hadde tatt utskrift
av. Mindretallet finner imidlertid ikke å kunne legge avgjørende vekt på dette, da
rutesøk og rutetabeller på FRAMs nettside var oppdatert med ny rutetabell, og dette
er dokumentert for nemnda. Det er ingen tidsdokumentasjon på klagers utskrift av
rutetabellen, som kan tidfeste når denne er skrevet ut. Antakelsen om at det har ligget
ute både gamle og nye rutetabeller er etter mindretallets syn er ren spekulasjon uten
grunnlag i den fremlagte dokumentasjonen. 

Mindretallet kan etter dette ikke se at det foreligger grunnlag for å kunne anbefale
erstatning av klagers utgifter til alternativ transport. 

Når det gjelder erstatning for utgifter til reisen fra Åndalsnes til Lesja, mener
forbrukerrepresentantene at busspassasjerers rett til erstatning for tap grunnet
feilinformasjon følger av alminnelige obligasjonsrettslige prinsipper om kontrollansvar
ved kjøp, utviklet gjennom rettspraksis og juridisk teori. Etter kontrollansvaret hefter
tjenesteyter for feil som ligger innenfor selskapets kontroll.

FRAM har ikke dokumentert at årsaken til at feil rute var tilgjengelig, lå utenfor selskapets
kontroll. Videre må det etter mindretallets syn anses påregnelig for tjenestetilbyder at
enkelte reisende med buss til Åndalsnes skal videre med tog, og at feilinformasjon om
bussruter kan påføre passasjeren utgifter til ny transport til reisemålet. Mindretallet
mener dermed at klager har krav på erstatning for kjøring Åndalsnes – Lesja, med 892
kroner. 

Nemndas øvrige medlemmer mener at det ikke er grunnlag for å få dekket et slikt
følgetap.

Vedtak

Transportklagenemnda anbefaler at klager gis medhold i dekning av utgifter med 1076
kroner. Dissens.