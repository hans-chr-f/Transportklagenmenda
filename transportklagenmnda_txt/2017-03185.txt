Vedtak i Transportklagenemnda - Fly

Sammendrag

Krav om erstatning for merkostnader da
passasjerene ble nektet å benytte sine returbilletter.

Dato
06.11.2018

Saksnummer
2017-03185

Tjenesteytere
KLM

Klager har i det vesentlige anført

Klager hadde bestilt billetter for tre passasjerer med KLM fra Cardiff via Amsterdam til
Oslo tur/retur. Utreisen var 17. desember 2016 kl. 10.20 fra Cardiff (CWL) til Amsterdam
(AMS) med KL1060, og videre med KL1147 fra Amsterdam til Oslo lufthavn (OSL) kl. 14.45.
Returreisen var bestilt til 26. desember med avreise fra Oslo kl. 12.40. Reisen kostet totalt
kroner 10 575 og var kjøpt gjennom Ticket Feriereiser. 

Som følge av en misforståelse i forbindelse med tidsforskjell mellom Norge og Wales,
ankom passasjerene flyplassen i Cardiff for sent, og de rakk følgelig ikke avreisen.
Passasjerene ble nektet ombordstigning, og bestilte derfor nye utreisebilletter neste
dag, samt at de tok inn på hotell i ventetiden. Reisefølget var i kontakt med KLM via
chat og samtaler med de ansatte på flyplassen i Cardiff. KLM ble informert om at
reisefølget kjøpte nye utreisebilletter. Klager anfører at det derfor var åpenbart for KLM
at reisefølget ønsket å benytte sine opprinnelige returbilletter, selv om de hadde blitt
forhindret fra å benytte utreisebillettene. KLM ga ikke på noe tidspunkt informasjon
om at returbillettene ikke kunne benyttes eller at det ville bli krevet ekstragebyr for
hjemreisen. 

Passasjerene tilbragte julen i Norge, og 25. desember mottok en av passasjerene en SMS
fra KLM med informasjon om innsjekking. Meldingen ble avsluttet med "Vi sees snart om
bord". Klager viser til fremlagt skjermbilde av tekstmelding. 

Da passasjerene ankom Oslo lufthavn kunne de ikke sjekke inn. Representanter for KLM
informerte for første gang om at returbillettene ikke kunne benyttes. Passasjerene fikk
videre informasjon om at det var ledig plass på flyet, og at de kunne kjøpe nye billetter til
cirka kroner 15 000. Klager anfører at denne prisen var urimelig høy, og at passasjerene
valgte å kjøpe billetter med Norwegian til London, for å reise videre derfra med tog. 

Klager fremsatte krav om erstatning overfor KLM den 31. desember 2016. Den 20. mars
2017 mottok klager avslaget fra KLM, med informasjon om at delvis tilbakebetaling var
skjedd til Ticket Feriereiser. Etter det opplyste fra Ticket dreier dette seg om skatter og
avgifter for de ubenyttede billettene, totalt kroner 1 979. Disse pengene er overført til
klager. 

På bakgrunn av det ovennevnte har klager fremsatt krav om erstatning for utgifter til nye
flybilletter kroner 9 293, samt togbilletter til 111,30 britiske pund.

Tjenesteyterne har i det vesentlige anført
KLMs registre viser at de tre passasjerene var for sene til deres flyvning KL1060 17.
desember 2016, og at de derfor ble nektet å gå om bord. Dette er i overensstemmelse
med selskapets vilkår artikkel 8.2. 

På returreisen kunne ikke passasjerene sjekke inn på KL1144 26. desember 2016,
da de ikke hadde benyttet sine utreisebilletter. Passasjerene måtte i så fall endre
bookingen, som ville ha medførte et endringsgebyr på 250 euro pr. passasjer. Det
følger av KLMs vilkår artikkel 3.5 at det kan påløpe endringsgebyr ved endringer. I tillegg
legges prisdifferansen til totalprisen, og kostnaden for nye billetter vil være høy på
avreisedagen. 

KLM har ikke eksakt oversikt over tilgjengelige seter på KL1144 den 26. desember 2016,
men det følger av systemet at ledig kapasitet i økonomiklasse lå på cirka 20 prosent. KLM
har foretatt en kalkulering av kostnadene for nye billetter, og viser til at nye billetter ville
kostet cirka kroner 16 712,50 kroner. 

KLM avviser på ovennevnte bakgrunn klagers krav.

Nemnda bemerker

Det er ikke uvanlig at flyselskap selger tur-/ returreiser rimeligere enn to enveisbilletter.
Ofte vil en enveisbillett være dyrere enn en tur-/ returbillett. Det vil gi passasjeren en
urimelig fordel om han eller hun bare skulle kunne benytte seg av returen i et slikt
tilfelle. 

Det fremkommer av KLMs transportvilkår som var gjeldende i desember 2016, under
avsnittet "Billetter", vilkårene punkt 3.4, at dersom det er flere flygninger på en og
samme billett, og en endrer rekkefølgen eller utelater en flygning, for eksempel utreisen
ved en tur/retur reise, må man betale en eventuell prisdifferanse mellom opprinnelig pris
for strekningen og prisen for en enveisbillett på omgjøringstidspunktet.

Det var ingen feil fra KLMs side at klager med reisefølge ble nektet ombordstigning på
utreisen. Det skyldtes klagers egne forhold.  Da passasjerene ankom Oslo lufthavn kunne
de ikke sjekke inn. Representanter for KLM informerte om at returbillettene ikke kunne
benyttes. Passasjerene fikk videre informasjon om at det var ledig plass på flyet, og at de
kunne kjøpe nye billetter til kroner 15 000. Dette takket klager nei til.

KLM har foretatt en kalkulering av kostnadene for nye billetter og har kommet til at
billettene på avreisetidspunktet ville kostet NOK 19 007,50. Fratrukket prisen på original
returbillettene, ble prisen NOK 16 712,50, mens klager ble tilbudt å endre billettene for
NOK 15000.
Nemnda legger beregningen til grunn.

Nemndas flertall - leder og bransjerepresentantene -  er etter dette av den oppfatning
at KLM hadde anledning til å kreve et tillegg som beskrevet ovenfor for å utstede nye
returbilletter. Dette er også lagt til grunn i tidligere nemndspraksis, jf. FLYKN 2016-00549,
2016-00192, 2016-00215.

At selskapet ikke kansellerte billettene rent faktisk, men sendte tekstmelding til klageren
med spørsmål om innsjekking dagen før planlagt returreise, kan etter nemndas syn ikke
gi ham en bedre rett. 

Mindretallet - forbrukernes representanter - viser til at nemnda i flere tidligere saker har
uttalt at det vil være et urimelig vilkår om manglende oppmøte på utreisen automatisk
skal føre til kansellering av returreisen, men at flyselskapet vil ha anledning til å kreve et
tillegg som svarer til en eventuell differanse mellom prisen for en enveisbillett hjem på
bestillingstidspunktet og prisen for returreisen som lå innbakt i den opprinnelige tur-/
returbilletten. Hensynet bak løsningen som er oppstilt i nemndspraksis om beregning av
pristillegg, er at den reisende ikke skal kunne få en urimelig fordel av å kun benytte en
tur-/returbillett den ene veien, da det ofte er rimeligere å bestille en tur/retur flygning
enn en enveisbillett. Selskapet har i vår sak henvist til vilkårene pkt. 3.4. som hjemmel for
de disposisjoner de har foretatt. Konsekvensen av at selskapet betrakter returreisen som
ugyldig og foretar beregning av pristillegg etter vilkårene pkt. 3.4, blir etter mindretallets
syn at den reisende i praksis stilles som om reisen er kansellert og at man er henvist til
å kjøpe ny billett til tilnærmet markedspris på «omgjøringstidspunktet». Mindretallet
er av den oppfatning at vilkårene er urimelige og mener at selskapet skulle ha tilbudt
klager å reise mot å betale pristillegg beregnet opp mot pris for enkeltstående reise på
bestillingstidspunktet. Mindretallet er klar over at flyselskapets vilkår i noen tidligere
saker ikke har blitt gjenstand for rimelighetssensur av nemnda, bl.a. FLYKN-2016-192,
men er av den klare oppfatning at det ikke er grunn til å vurdere disse vilkårene
annerledes enn tidligere praksis, da virkningen i alle tilfeller er at den reisende stilles som
om reisen er kansellert. Dersom pris for enkeltstående reise på bestillingstidspunktet var
rimeligere enn returreisen klager endte opp med å kjøpe, er det mindretallets oppfatning
at klager kan kreve mellomlegget erstattet.

Nemnda finner etter dette ikke å anbefale at klager gis medhold. Avgjørelsen er fattet
med den dissens som fremgår over.

Vedtak

Transportklagenemnda - fly anbefaler ikke at klager gis medhold.