Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
13.03.2018

Saksnummer
2017-01339

Tjenesteytere
Turkish Airlines

Klager har i det vesentlige anført

Klager skulle reise fra Tabriz i Iran til Oslo via Istanbul den 25. april 2017 kl 03.05 med
ankomst Gardermoen kl 10.20 lokal tid. Flight TK0883 fra Tabriz til Istanbul ble over seks
timer forsinket, slik at klager mistet sin videreforbindelse. I Istanbul måtte klager vente
ytterligere 7 timer på fly til Oslo. Klager brukte tilsammen 20 timer på en reise som skulle
ta 8 timer. Klager krever standarderstatning 400 euro for denne hendelsen.

Klager er praktiserende lege. På flight TK1753 fra Istanbul til Oslo ble han som eneste
lege ombord nødt til å ta seg av en pasient som fikk et kraftig astma anfall. Dersom ikke
klager hadde vært tilstede og tatt seg av pasienten, ville flyselskapet måtte mellomlande
for å få medisinsk hjelp. Klager sparte derfor flyselskapet for store kostnader dette ville
medført.  Klager krever USD 2 000 for behandling av pasient ombord. Vanligvis ville ikke
klager ha krevd betaling for en slik hendelse, men siden klager alene hadde ansvaret for
et svært alvorlig astma anfall, velger han å kreve betaling.   

Da klager kjøpte billetten lå reiseruten han endte opp med å reise på til salg for en mye
lavere penge enn den han faktisk kjøpte. Klager krever derfor refusjon av prisforskjellen
på billetten han kjøpte og den billetten han faktisk reiste på med 4 000 kroner.

Klager krever standarderstatning 400 euro i henhold til EU-forordning 261/2004, samt
USD 2 000 for legebehandlingen. Videre krever klager reduksjon av billettprisen på 4 000
kroner.

Det vises for øvrig til klagers brev.

Tjenesteyterne har i det vesentlige anført
Türkish Airlines har ikke avgitt uttalelse til nemnda. Til klager har flyselskapet i det
vesentlige anført:

TK0883 ble kansellert som følge av restriksjoner på flyplassen, dette er hendelser utenfor
Türkish Airlines kontroll. Klager ble booket om til TK6883 samme dag og han mottok
forpleining. Ved kanselleringer kan man velge å avbryte reisen mot full refusjon eller
ombooking, klager valgte sistnevnte. 

Hendelsen er dessverre ikke kompensasjonsberettiget, og Türkish Airlines kan ikke
imøtekomme klagers krav.

Nemnda bemerker

Kansellering gir rett til erstatning med mindre flyselskapet godtgjør at innstillingen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Nemnda viser til EU-forordning 261/2004 , jf. artikkel 5. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at det har truffet alle rimelig tiltak for å unngå innstillingen.

Selskapet har bare uttalt til klageren at årsaken til kanselleringen av TK0883 var
restriksjoner på flyplassen, og at dette var hendelser utenfor Türkish Airlines kontroll.
Selskapet har ikke avgitt uttalelse til nemnda, og nemnda treffer da vedtak basert på
opplysningene som er fremkommet tidligere i saken, jf. transportklagenemndforskriften
§ 5-3 tredje ledd.

På bakgrunn av at selskapet ikke har fremlagt noen form for dokumentasjon for sin
påstand om at årsaken til forsinkelsen var restriksjoner på flyplassen, finner nemnda at
selskapet ikke har godtgjort at kanselleringen skyldtes ekstraordinære omstendigheter
som ikke kunne vært unngått om alle rimelige tiltak for å unngå kanselleringen var
truffet. 
Etter dette anbefaler nemnda at klager gis medhold i sitt krav på standarderstatning på
400 euro.

Når det gjelder klagers behandling av en medpassasjer som ble syk, kan nemnda
ikke se at han ved dette har lidt noe økonomisk tap som eventuelt ville vært
erstatningsberettiget. Nemnda kan ikke anbefale at klager gis medhold i sitt krav på
erstatning for medisinsk hjelp til medpassasjer.

Klager hevder at da han kjøpte billetten lå reiseruten han endte opp med å reise på
til salgs for en mye lavere pris enn den han betalte. Klager krever derfor refusjon av
prisforskjellen. Nemndas syn er at klager er bundet av sitt kjøp. Det er passasjerens
ansvar og risiko å finne frem til det beste tilbudet. Nemnda finner ikke å anbefale at
klager gis medhold i sitt krav på refusjon.

Vedtak

Transportklagenemnda - fly anbefaler at klager gis medhold i sitt krav på
standarderstatning, 400 euro, men ikke i sitt krav på betaling for behandling av
medpassasjer eller refusjon av billettpris.