Vedtak i Pakkereisenemnda

Sammendrag

Krav om erstatning for flyforsinkelse på hjemreisen fra Santorini.

Dato
28.08.2015

Saksnummer
214/14PF

Tjenesteyter
Apollo Reiser AS

Saken gjelder:

Krav om erstatning for flyforsinkelse på hjemreisen fra Santorini.

Klager har i det vesentlige anført:

Klager og hennes medreisende ble forsinket med 12 timer og 48 minutter på hjemreisen
fra Santorini den 02.08.14. Etter hjemkomst mottok de en e-post fra Apollo med bekreftelse
på forsinkelsen og beskjed om at Apollo ville utbetale en erstatning på kr 500 pr. person for
forsinkelsen.

Klager viser til Alminnelige vilkår for pakkereiser pkt. 8.2 e) og EU-forordning 261/2004 og
mener de har krav på en erstatning på 400 euro pr. person. Apollo oppgir teknisk feil ved
flyet som grunnen til forsinkelsen. Så vidt klager kan se går ikke teknisk feil ved flyet innunder
unntak fra bestemmelsene, jf. Alminnelige vilkår for pakkereiser pkt. 8.2 f) der det anføres hva
som ikke gir rett til erstatning.

Apollo har i det vesentlige anført:

Flyvningen Santorini - Oslo den 02.08.14 ble 12 timer og 48 minutter forsinket. Gjestene som
oppholdt seg på Santorini fikk servert lunsj og middag med drikke på en restaurant i Kamari.

Apollo viser til redegjørelse og teknisk dokumentasjon fra Novair. Årsaken til forsinkelsen
var at man natt til lørdag 02.08.14 oppdaget en hydraulikklekkasje ved den ene motoren på
flyet. Lekkasjen skyldts et ødelagt hydraulikkrør som sitter i den delen som fester motoren til
vingen. Siden Novair aldri tidligere har hatt denne feilen, ble flyprodusenten Airbus i Hamburg
kontaktet. Det viste seg at dette er en helt unik feil som Novair ikke kunne forutsett. Delen
fantes ikke på lager i Oslo, men måtte flys inn fra Hamburg med et innleid fly. Reparasjonen
viste seg å være komplisert og tok derfor lengre tid enn først antatt.

Samtidig som reparasjonen pågikk, forsøkte Novair å få satt inn et annet fly til å betjene
flyvningen. Samtlige av Novairs egne fly var i trafikk og de fikk i tillegg avslag på samtlige
forespørsler til andre flyselskap da kapasiteten i markedet var svært begrenset.

Apollo og Novair er av den oppfatning at denne tekniske feilen skyldtes ekstraordinære
omstendigheter som ikke gir grunnlag for kompensasjon etter EU-forordning 261/2004 utover
forpleining i ventetiden. Apollo har imidlertid valgt å gi en kompensasjon for ulempen til alle
som var med på denne returflyvningen fra Santorini med kr 500 pr. person.

Nemnda bemerker:

Den rett til erstatning flypassasjerer har etter Art.7 i EU-forordning 261/2004 gjelder ikke
dersom flyselskapet/turarrangør kan godtgjøre at forsinkelsen skyldes «ekstraordinære
omstendigheter som ikke kunne ha vært unngått selv om alle rimelige tiltak var truffet» - Art.5
nr.3. Det er flyselskapet som etter dette må godtgjøre at det foreligger slike ekstraordinære
omstendigheter, og bestemmelsen tolkes strengt. Reklamasjonsnemnda har tidligere lagt til
grunn at også når det gjelder tekniske feil, er det flyselskapet som må godtgjøre at slike feil er
«ekstraordinære omstendigheter» i forordningens forstand. Det er flyselskapet som har størst
mulighet til å påvirke og forhindre at tekniske feil oppstår. Også preventive hensyn tilsier at
flyselskapet i utgangspunktet må bære ansvaret også ved tekniske feil.

At flyselskapet har utført normalt obligatorisk vedlikeholdsprogram og feilen oppstår
plutselig eller oppdages plutselig før avgang, betyr ikke uten videre at det foreligger slike
ekstraordinære omstendigheter som forordningen krever for å bli fritatt for ansvar.

I det foreliggende tilfelle har flyselskapet opplyst at feilen skyldes en hydraulikk-lekkasje i
en motor. Lekkasjen medførte at en del måtte skiftes, og delen fantes ikke på lager i Oslo.
Nærmeste lager var i Hamburg, og delen ble fraktet derfra til Oslo med et innleid fly.

Luftfartstilsynet har funnet dokumentasjonen tilstrekkelig, og har ikke hatt bemerkninger til
flyselskapets bekrivelse av den tekniske feilen. Etter dette legger nemnda til grunn at feilen
oppsto uten forvarsel til tross for rutinemessig teknisk vedlikehold. Etter nemndas vurdering
var det ikke praktisk mulig å treffe tiltak for å unngå feilen. Flyet ble inspisert og funnet i orden
kl. 17.00. Det skulle etter dette, slik nemnda forstår, fly passasjerer til Chania og deretter
fly passasjerer fra Chania tilbake til Oslo. Avgang fra Chania var etter det opplyste kl. 02.00.
Forsinkelsen gir etter nemndas syn ikke rett til erstatning etter EU-forordningen.

Flyet ble forsinket med 12 timer og 48 minutter. En slik forsinkelse utgjør en mangel ved
reisen i pakkereiselovens forstand når reisens varighet er over 8 døgn, jfr. Alminnelige vilkår
for pakkereiser punkt 8.2 V. Bestemmelsen pålegger i utgangspunktet arrangøren et objektivt
kontraktsansvar. Det vises til Ot.prp.nr.35 (1994-1995) side 89, første spalte. Bestemmelsen
om fordobling av fristene kommer etter nemndas syn ikke til anvendelse i dette tilfellet.
Mangelen skyldes en feil hos underleverandøren, som arrangøren hefter for. Bestemmelsen
anvendes etter praksis analogisk ved forsinkelse på hjemreisen.

Nemnda finner etter omstendighetene at prisavslaget for forsinkelsen bør settes til kr 800 pr.
person, totalt kr 3.200. Det er allerede utbetalt kr 500 pr. person, slik at restbeløpet utgjør kr
1.200.

Vedtak:

Reklamasjonsnemnda for pakkereiser anbefaler at det gis et prisavslag på kr 800 pr. person,
totalt kr 3.200, hvorav restbeløpet utgjør kr 1.200.

Vedtaket er enstemmig.