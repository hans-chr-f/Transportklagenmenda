Vedtak i Transportklagenemnda - Fly

Sammendrag

Krav om erstatning grunnet kansellering.

Dato
12.02.2016

Saksnummer
0637/15F

Tjenesteyter
SAS

Krav om erstatning grunnet kansellering.

Klager har i det vesentlige anført:

Klager skulle reise fra Oslo til Bodø den 26. mars kl. 21:45 med SK4126. Avgangen ble
kansellert, og klager ble ikke tilbudt noen ombooking. Reisen ble derfor avlyst.

Klager krever standarderstatning 250 euro i henhold til EU-forordning 261/2004. Videre
krever han refusjon av ubenyttet flybillett t/r Bodø, telefonutgifter, togbillett mellom Ski og
Gardermoen samt forhåndsbetalt togbillett mellom Bodø og Mo i Rana.

Siden SAS peker på at det var trafikk-kontrollen som hindret flygningen, ønsker klager
subsidiært å rette erstatningskravet mot Avinor.

Det vises for øvrig til klagers brev.

SAS har i det vesentlige anført:

Klager fikk ikke reist den 26. mars grunnet ekstreme værforhold på Gardermoen, det vises
til fremlagt dokumentasjon. Forholdene på Gardermoen var svært kaotiske den dagen, og
flyplassen var stengt i flere timer. Utover dagen var trafikken nede i 5 flybevegelser i timen, og
ingen visste hvilke fly som ville gå eller ankomme Gardermoen.

På grunn av ovennevnte ble sikkerhetskontrollen stengt da brannvesenet nektet flere å
oppholde seg i gate-området. Det ble bestemt at man måtte få avgårde flest mulig passasjerer
på innsiden av sikkerhetskontrollen før man slapp inn flere.

Det er beklagelig at det ikke var mulig å få booket klager til Bodø samme dag. De neste
dagene var nesten alle fly fullbooket, da dette var en av årets største utfartshelger, påsken.

SAS mener hendelsen ikke er kompensasjonsberettiget i henhold til EU-forordning 261/2004
da årsaken til kanselleringen var ekstraordinære omstendigheter utenfor SAS kontroll.

SAS har refundert klagers ubenyttede flybillett med SAS, samt utgifter til transport til og fra
Gardermoen og telefonutgifter. Returen med Norwegian kan dessverre ikke dekkes. SAS kan
ikke imøtekomme klagers krav utover dette.

Det vises for øvrig til SAS' brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda finner det på bakgrunn av de foreliggende opplysninger mest sannsynlig at
kanselleringen var en følge av svært vanskelige værforhold tidligere på dagen. Et stort antall
fly ble kansellert, og det var store forsinkelser. Nemnda finner det videre mest sannsynlig at
kanselleringen ikke kunne vært unngått selv om alle rimelige tiltak var truffet. Forsinkelsen gir
etter dette ikke rett til standarderstatning etter EU-forordningen.

Kanselleringen medførte at klager ikke fikk benyttet returbillett med Norwegian. I og med
at kanselleringen var et resultat av vanskelige værforhold tidligere på dagen, er SAS etter
nemndas vurdering ikke ansvarlig for det tapet klager ble påført.

SAS har tilbudt å erstatte øvrige utgifter, jf. brev til nemnda av 20. august 2015. Dersom
beløpet ikke er utbetalt, anbefales det gjort.

Dersom klager ønsker å rette krav mot Avinor, må det i første omgang sendes til Avinor.
Transportklagenemnda-fly vil være klageinstans.

Vedtak:

Transportklagenemnda-fly finner ikke å kunne anbefale at klager gis medhold i sitt krav om
erstatning.

Vedtaket var enstemmig.