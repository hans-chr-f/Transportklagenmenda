Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
29.01.2019

Saksnummer
2018-02063

Tjenesteytere
Norwegian

Klager har i det vesentlige anført

Klager reiste med Norwegians flyvning DY331 fra Bardufoss (BDU) til Oslo lufthavn (OSL)
23. mars 2018 kl. 06.40. Flyvningen ble imidlertid forsinket med cirka to timer, og klager
mistet sin videreforbindelse med DY1040 til Kraków kl. 09.40. Klager har vist til at han
ankom Kraków elleve timer forsinket. 

Klager har på ovennevnte grunnlag fremsatt krav om standardkompensasjon i henhold
til EU-forordning 261/2004 på 400 euro.

Tjenesteyterne har i det vesentlige anført
Norwegians flyvning DY331 fra Bardufoss til Oslo 23. mars 2018 ble forsinket med én
time og 55 minutter ved ankomst til Oslo. Klager mistet følgelig sin videreforbindelse til
Krakow, men ble booket om til ny flyvning samme dag. 

Forsinkelsen skyldtes reparasjon av en teknisk feil ved en avisingbil. Det var nødvendig å
reparere bilen før avising ble gjort. Bilen stoppet i starten av avisingsprosessen. Avising
er nødvendig for at man skal kunne fly sikkert i kalde værforhold. Avising på Bardufoss
lufthavn gjennomføres av Avinor, og Avinor har kun en slik bil ved flyplassen. 

Ingen tiltak kunne gjøres for å minimere den korte forsinkelsen på denne flyvningen. 

Norwegian anfører at de ovennevnte forhold utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
forsinkelsen ikke kunne vært unngått selv om alle rimelige tiltak ble truffet. Selskapet
avviser på dette grunnlag klagers krav om standardkompensasjon.

Nemnda bemerker

Norwegians flyvning DY331 fra Bardufoss til Oslo 23. mars 2018 ble forsinket med én
time og 55 minutter ved ankomst til Oslo, og klager mistet sin videreforbindelse til
Krakow.

Forsinkelse som medfører at passasjerene kommer frem til det endelige
bestemmelsesstedet tre timer eller mer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7, jf artikkel 5 nr. 3, jf. EU-
domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

I dette tilfellet skyldtes forsinkelsen feil ved avisingsbilen på Bardufoss flyplass. For å
kunne fly sikkert under kalde værforhold, er det helt nødvendig at flyvingene behandles
med avisingsvæske. 

Det er Avinor som drifter den aktuelle bilen, og som er ansvarlig for at utstyret på
flyplassen fungerer. Norwegian har ikke noen mulighet for å påvirke dette. Nemnda
mener at feilen med avisingsutstyret i denne sammenheng må anses som en
ekstraordinær omstendighet i forordningens forstand. Forsinkelsen som følge av dette
kunne ikke  vært unngått selv om alle rimelige tiltak var truffet av Norwegian. 
Forsinkelsen gir derfor ikke grunnlag for standarderstatning, og gir heller ikke rett til
erstatning på annet grunnlag.

Vedtak

Transportklagenemnda - fly anbefaler ikke at klager gis medhold.