Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
11.09.2018

Saksnummer
2017-02859

Tjenesteytere
British Airways

Klager har i det vesentlige anført

Klager og hennes reisefølge på tre skulle reise fra Oslo til London den 23. juni 2016 kl
21.25 med BA769. Kl 09.00 avreisedagen fikk klager beskjed om at flyet var kansellert
grunnet værforhold.

Klager krever standarderstatning 250 euro per person i henhold til EU-forordning
261/2004.

Tjenesteyterne har i det vesentlige anført
BA769 ble kansellert som følge av dårlige værforhold, tordenstormer i Sør-Øst England,
det vises til fremlagt dokumentasjon. Cumulonimbus clouds (tordenskyer) er ustabile og
bør unngås av flymaskiner. 

I tillegg til værforholdene utløste en fransk streik i Air Traffic Control forstyrrelser i
trafikken. Uregelmessighetene førte til at British Airways kansellerte hele 68 avganger
denne dagen. 

Klager og hennes reisefølge ble booket om til neste ledige fly den 24. juni kl 11.50 med
BA763. 

Kanselleringen er ikke kompensasjonsberettiget da årsaken var ekstraordinære
omstendigheter utenfor British Airways kontroll. 

British Airways kan ikke imøtekomme klagers krav.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261 / 2004 artiklene 5 og 7.

Værforhold som påvirker flytrafikken ved at det ikke er mulig å lande / ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning.
Dette må vurderes konkret. Det kreves ikke at værforholdene er den direkte utløsende
årsaken. Det er tilstrekkelig at de vanskelige værforholdene utgjør en indirekte årsak til
kanselleringen. 

Nemnda mener at flyselskapet British Airways har godtgjort at verken kanselleringen
eller de ekstraordinære omstendighetene kunne vært unngått selv om alle rimelige tiltak
var truffet. Dokumentasjonen viser at klagerens flygning ble kansellert som følge av
tordenstormer. 

Klager har etter dette ikke rett til standarderstatning.

Vedtak

Transportklagenemnda - fly anbefaler ikke at klager gis medhold.