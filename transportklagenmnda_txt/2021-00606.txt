Vedtak i Transportklagenemnda - Fly

Sammendrag

Krav om refusjon av billetter. Klager kansellerte selv LowFare-billetter.

Dato
15.10.2021

Saksnummer
2021-00606

Tjenesteytere
Norwegian Air Shuttle

Klager har i det vesentlige anført

Klager hadde planlagt å reise med D85873 fra Oslo (OSL) til Gran Canaria (LPA) med
avreise 22. juli 2020 og retur 21. august. I frykt for å utsette sine besteforeldre i Spania
for Covid19 kansellerte klager selv reisen med Norwegian Air Shuttle. Klager krever at
selskapet refunderer billettene.

Tjenesteyterne har i det vesentlige anført
Norwegian Air Shuttle har ikke inngitt tilsvar til nemnda. Til klager har selskapet uttalt at
de kan tilby cashpoints, men vil ikke imøtekomme klagers krav om refusjon av billettene.

Nemnda bemerker

Norwegian har ikke gitt tilsvar til nemnda. Nemnda kan treffe vedtak basert på
opplysningene som er fremkommet i saken, jf. transportklagenemndforskriften § 5-3 (3. 

Nemnda legger til grunn klagers forklaring om at han selv kansellerte reisen for å verne
sine besteforeldre i Spania for unødvendig smitterisiko. Etter at klager kansellerte
reisen, forelå det ikke lenger noen bekreftet reservasjon på de aktuelle flyvningene.
EU-forordning 261/2004 kommer derfor ikke til anvendelse, jf. forordningens artikkel
3 nummer 2 bokstav a. Klager kan dermed ikke gjøre gjeldende krav etter EU-
forordningen.

Om klager har rett på full refusjon av billettene, avhenger dermed av billettvilkårene som
er fastsatt av flyselskapet. Det fremgår av klagers reisekvitteringer at han hadde kjøpt
Lowfare-billetter. Disse er ikke refunderbare, og det gis kun refusjon av refunderbare
skatter og avgifter.

Norwegian har gjennomgått en restruktureringsprosess i Irland og i Norge etter
midlertidig lov om rekonstruksjon, og Oslo tingrett avsa 12. april 2021 kjennelse om
stadfestelse av rekonstruksjon med tvangsakkord. Fristdagen er satt til å være 18.
november 2020. Dette innebærer at krav mot Norwegian som har oppstått før 18.
november 2020 ikke vil gjøres opp fullt ut, men behandles på lik linje med andre
uprioriterte krav. Slike usikrede kreditorer vil motta en gitt prosent av det opprinnelige
kravet de hadde. Dette omfatter også forbrukeres refusjonskrav.

Norwegian har oppgitt til nemnda at alle krav på refusjon som er oppstått før 18.
november 2020 er registrert i selskapets register for utbetalinger og vil bli håndtert i tråd
med rekonstruksjonsplanen. Nemnda legger til grunn at dette også gjelder kravet fra
klager.

Nemnda antar at tilbakebetaling av innkrevde og refunderbare skatter og avgifter ikke
er omfattet av Norwegians restrukturering, og anbefaler derfor tilbakebetaling av slike
skatter og avgifter, dersom dette ikke allerede er gjort. For det tilfellet at slike skatter og
avgifter er omfattet av restruktureringen anbefaler nemnda at Norwegian refunderer i
tråd med restruktureringsplanen.

Vedtak

Transportklagenemnda anbefaler at Norwegian refunderer skatter og avgifter til klager,
eventuelt at Norwegian refunderer i henhold til rekonstruksjonsplanen for selskapet.