Vedtak i Transportklagenemnda - Fly

Sammendrag

Krav om refusjon av billett grunnet avbestilling av reise som følge av sykdom.

Dato
08.10.2019

Saksnummer
2018-02991

Tjenesteytere
Widerøe

Klager har i det vesentlige anført

Klager hadde bestilt reise fra Tromsø til Trondheim for reise lørdag 2. juni 2018. Like
før avreise ble klager rammet av akutt kink i ryggen som gjorde at han ikke engang
kunne reise seg opp. Han var ikke i stand til å gjennomføre reisen. Klager bor i Finnmark,
men skulle reise fra Tromsø. Det var derfor ikke mulig for klager å få time hos sin
fastlege da han befant seg i Tromsø. Det var heller ikke mulig for legevakta å skrive ut en
legeerklæring da dette kun gjøres av fastlegen. 

Fastlegen hadde ikke mulighet til å ta i mot klager før den 16. juni. Legeerklæringen er
derfor datert 16. juni. 

Klager stiller seg kritisk til at Widerøe avslår hans klage med at legeerklæringen er datert
så lenge etter at reisen skulle finne sted, uten at selskapet viser noen forståelse for
klagers situasjon.

Klager krever full refusjon av den ubenyttede billetten, kroner 994.

Tjenesteyterne har i det vesentlige anført
I henhold til Widerøes regler og vilkår må legeerklæring være datert før avreise eller
innen tre dager etter at reisen skulle ha vært foretatt. Videre må det fremgå at reisen ikke
kunne foretas. 

Widerøe kan ikke se at klager har fremlagt ovennevnte dokumentasjon, og kan av den
grunn ikke imøtekomme hans krav.

Nemnda bemerker

Nemnda legger til grunn at klager hadde kjøpt flybillett for strekningen Tromsø -
Trondheim hos Widerøe for kroner 994. Klager endte opp med å avbestille billetten
grunnet sykdom og krever nå full refusjon av den ubenyttede billetten. 

Ved bestilling av reiser på nett er man selv ansvarlig for å lese og sette seg inn i
informasjonen som blir gitt. I Widerøes regler og vilkår som er fremlagt for nemnda
kommer det frem at erstatning ved sykdom kun gis ved akutte tilfeller. Videre kommer
det frem at legeerklæring må være datert før avreise eller innen 3 dager etter at reise
skulle ha vært foretatt, og det må framgå at flyreisen ikke kan foretas.

Klager har ikke fremlagt kopi av legeerklæringen for nemnda. Det er imidlertid ikke
bestridt at legeerklæringen er datert 14 dager etter at reisen skulle foretas. Widerøe
hevder det ikke fremkommer på legeerklæringen at klager ikke var i stand til å
gjennomføre reisen. Dette er ikke bestridt av klager. Legeerklæringen må etter dette
anses for å være ufullstendig og nemnda kan ikke anbefale at klager gis medhold.

Vedtak

Transportklagenemnda-fly kan ikke anbefale at klager gis medhold.