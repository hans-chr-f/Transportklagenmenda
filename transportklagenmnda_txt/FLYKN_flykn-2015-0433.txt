Vedtak i Transportklagenemnda - Fly

Sammendrag

Krav om standarderstatning grunnet forsinkelse. Saken ble
behandlet etter transportklagenemndsforskriften § 5-4.

Dato
28.08.2015

Saksnummer
0433/15F

Tjenesteyter
Air France

Klager har i det vesentlige anført:

Klager skulle reise fra Havanna til Oslo via Paris den 28. mars 2015 kl. 18:35. AF941 fra
Havanna til Paris ble forsinket slik at klager mistet sin videreforbindelse.

AF 1374 fra Paris til Oslo var også forsinket, men klager fikk ikke være med flyet på grunn av
bagasjen. Han stiller seg undrende til dette da en annen passasjer på samme reiserute fikk
være med uten at hans bagasje var noe problem.

Klager ankom Oslo over 6 timer forsinket.

Klager krever standarderstatning i henhold til gjeldende regler.

Det vises for øvrig til klagers brev.

Air France har i det vesentlige anført:

AF941 fra Havanna til Paris ble 1 time og 22 minutter forsinket grunnet sent innkommet
fly som følge av restriksjoner i luftrommet. AF940 fra Paris til Havanna ble omdirigert til en
lengre rute over Atlanterhavet som medførte en nødvendig mellomlanding i Nassau for å fylle
drivstoff. Maskinen ankom Havanna 3 timer og 18 minutter forsinket. Det vises til fremlagt
dokumentasjon.

Da klager ankom Paris hadde han 1 time og 26 minutter på seg til å bytte fly. Minimum
connection time i Paris er 2 timer. Da klagers bagasje ikke rakk å bli lastet om bord på AF1374
til Oslo kunne dessverre heller ikke klager være med flyet. Han ble booket om til neste fly.

Hendelsen er ikke kompensasjonsberettiget i henhold til EU-forordning 261/2004, da årsaken
til uregelmessigheten ble forårsaket av ekstraordinære omstendigheter utenfor Air Frances
kontroll.

Det vises for øvrig til Air Frances brev.

Nemnda bemerker:

Nemnda legger på bakgrunn av de foreliggende opplysninger til grunn at flygningen fra
Havanna ble forsinket, og at klager ikke kom med sin videreforbindelse fra Paris. Han ankom
Oslo over seks timer forsinket.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Nemnda finner det på bakgrunn av de foreliggende opplysninger godtgjort at forsinkelsen fra
Havanna skyldtes restriksjoner i luftrommet over Atlanterhavet.

Nemnda er av den oppfatning at dette er å anse som en ekstraordinær omstendighet.

Nemnda legger til grunn at flyet fra Havanna landet i Paris 1 time og 26 minutter før stipulert
avgangen til Oslo.

Klager rakk frem til gaten for videreforbindelse til Oslo før gaten stengte. Etter nemndas
vurdering var det uberettiget av Air France å nekte klagerne ombordstigning med henvisning
til at bagasjen deres ikke ville komme med flyet. Klagerne hadde plass på flyet, og det var ikke
nødvendig å vente på bagasjen. . Bagasjen var sendt gjennomgående og kunne ettersendes
til Oslo. Nemnda er følgelig av den oppfatning at forsinkelsen på over tre timer til Oslo kunne
vært unngått, og er av den oppfatning at forsinkelsen gir rett til en standarderstatning på 600
euro per person. Nemnda anbefaler at Air France utbetaler erstatningen.

Vedtak:

Transportklagenemnda-fly anbefaler at Air France utbetaler 600 euro per person.

Vedtaket var enstemmig.