Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
13.06.2019

Saksnummer
2018-02129

Tjenesteytere
LOT Polish Airlines

Klager har i det vesentlige anført

Klager skulle reise fra Oslo til Tallinn den 25. oktober 2017 kl 19.55 med ankomst kl 22.25
med flight LO8138. Avgangen ble tre timer forsinket.

Klager krever standarderstatning 250 euro i henhold til EU-forordning 261/2004

Det vises for øvrig til klagers brev.

Tjenesteyterne har i det vesentlige anført
LO8138 ble forsinket 2 timer og 56 minutter. Touchdown ble registrert kl 01:14 lokal tid
(22:14 UTC). Flymaskinen var on-block og åpnet dørene kl 01:21 lokal tid (22:21 UTC). LOT
Polish Airlines viser til fremlagt dokumentasjon. 

Hendelsen er ikke kompensasjonsberettiget da forsinkelsens lengde var under tre timer,
jf. EU-forordning 261/2004.

LOT Polish Airlines kan ikke imøtekomme klagers krav.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet tre timer eller mer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7, jf. artikkel 5 nr. 3, jf. EU-
domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

Det er tidspunktet for når dørene åpnes som er relevant når tidspunktet for
faktisk ankomsttid skal beregnes. Det vises til EU-dom C-452/13 (Germanwings) og
kommisjonens tolkningsveiledning punkt 3.3.3. Nemnda mener at dersom flyselskapet
ikke kan dokumentere på hvilket tidspunkt dørene ble åpnet, må det legges til fem
minutter. Det vises videre til at dansk nemnd har begynt med en slik praksis.

Lot Polish Airlines flyvning LO8138 fra Oslo til Tallinn 25. oktober 2017 ble forsinket
med 2 timer og 56 minutter ved ankomst til Tallinn. Det fremgår av "irregularity note"
og MVT-rapport at flyet landet kl 01.14 og at dørene ble åpnet kl 01.21 lokal tid. Etter
nemndas flertalls vurdering - leder og bransjerepresentantene - har flyselskapet Lot
Polish Airlines i tilstrekkelig grad sannsynliggjort at dørene ble åpnet under tre timer
etter opprinnelig ankomsttid. Flertallet legger til grunn at opplysningen om når dørene
ble åpnet er korrekt. Forsinkelsen overskrider altså ikke tre timer.

Mindretallet – forbrukernes representanter – er av den oppfatning at klager bør få
medhold i sitt krav. Etter mindretallets syn har ikke selskapet dokumentert at dørene
faktisk åpnet kl. 01:21 lokal tid. Slik mindretallet forstår selskapets siste tilbakemelding
til nemnda var de «on block» samtidig som dørene åpnet. Etter mindretallets syn går
det nødvendigvis noe tid fra flyet parkerer ved gate til dørene åpnes, og mindretallet
kan ikke se at den fremlagte dokumentasjonen viser begge disse tidspunktene. Etter
mindretallets syn må det derfor tillegges 5 minutter.

Klager har etter dette ikke krav på standarderstatning.

Vedtaket er fattet med den dissens som fremgår over.

Vedtak

Transportklagenemnda - fly anbefaler ikke at klager gis medhold.