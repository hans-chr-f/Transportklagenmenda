Vedtak i Transportklagenemnda - Fly

Sammendrag

Krav om erstatning for kansellert reise som følge av pilotstreik.

Dato
20.08.2021

Saksnummer
2019-04417

Tjenesteytere
SAS

Klager har i det vesentlige anført

Klager og hennes ektefelle skulle reise fra Alicante til Oslo med SK4676 den 27. april
2019. Flyvningen ble kansellert som følge av pilotstreiken i SAS. Etter meldingen om
at flyvningen var kansellert hørte ikke klager noe mer fra SAS. Klagers reisearrangør
forsøkte å komme i kontakt med SAS, men forgjeves. For klagers ektefelle som har
demens, var det viktig å kunne bli boende på hotellet for at han skulle føle seg trygg.
Etter å ha ventet uten å ha hørt noe mer fra SAS, tok klager selv kontakt med SAS den 2.
mai. Hun måtte vente i 50 minutter på telefonen før hun fikk svar. Kundebehandleren
kunne fortelle at de hadde falt ut av systemet og det var årsaken til at de ikke hadde hørt
noe fra SAS. Det viste seg at det ikke fantes ledige seter før den 9. mai, verken med SAS
eller Norwegian. Klager kjøpte deretter billetter for hjemreise den 9. mai og har senere
fått disse refundert. De måtte selv sørge for at de kunne oppholde seg på samme hotell i
ventetiden og betalte for dette. 

Etter hjemkomst fremsatte klager krav om refusjon av hotelloppholdet fra 27. april til 9.
mai pålydene EUR 1326 for kost og losji i påvente av ny hjemreise. SAS svarte at de vil
kun dekke kost og losji fra 27. april til streiken var over den 3. mai. 

Klager fastholder sitt krav om dekning av hele oppholdet og viser til at det var en feil i
SAS' egne systemer som medførte at de ikke fikk hjemreise før.

Tjenesteyterne har i det vesentlige anført
SAS har i sitt tilsvar av 27. januar 2020 anført følgende:

Klager med reisefølge hadde billetter for reise den 27. april 2019 med SK4676 fra Alicante
til Oslo. Denne avgangen ble kansellert på grunn av streik blant pilotene i SAS. SAS viser
til "Traffic & Flight Information" og kopi av sms. Klager ble kontaktet angående sin reise
via sms både 26. og 27. april.

Streiken ble avsluttet den 2. mai. Fra den 3. mai var det ledig plass på direkte maskinen
fra Alicante til Oslo hver dag frem til den 9. mai. SAS viser til "Passenger and Cabin Factor
Information".

Klager har valgt å kjøpe nye billetter i stedet for å få omrutet sine opprinnelige billetter
kostnadsfritt. I følge pnr-historien er det lagt inn en melding om at klager har ringt SAS
og fått kjøpt billetter gebyrfritt fordi hun har hatt problem med å bestille billetter på
internett. Billetter bestilt på internett har ikke gebyr, mens billetter bestilt på telefon har
gebyr på NOK 375 per person. 

Klager krever dekket sine hotellutgifter fra 27. april til 9. mai. SAS har dekket klagers
hotellutgifter frem til 3.mai med NOK 6418. Etter denne datoen mener vi at det var
mulig å få plass hos SAS. Klager hadde fått endret sine billetter kostnadsfritt dersom
konsulenten på telefon hadde fått informasjon om de opprinnelige billettene.
Med bakgrunn i ovennevnte ikke SAS imøtekomme klagers krav om å få dekket utgifter
for hotell fra 3. til 9. mai.

Nemnda bemerker

Kansellering av en flyvning gir rett til standarderstatning med mindre flyselskapet
godtgjør at innstillingen skyldtes ekstraordinære omstendigheter som ikke kunne vært
unngått selv om alle rimelige tiltak var truffet, jf. EU-forordning 261/2004 artikkel 5 og
7. Klager har ikke fremsatt noe krav om standarderstatning, men i henhold til nemndas
praksis skal nemnda på eget initiativ alltid vurdere om det er grunnlag for slik erstatning.

I dette tilfellet skyldtes kanselleringen av klagers flyvning en lovlig streik blant pilotene i
SAS.

Transportklagenemnda besluttet å utsette behandlingen av saken da EU-domstolen
mottok en anmodning om prejudisiell avgjørelse fra Attunda tingsrätt i Sverige
vedrørende fortolkningen av EU-forordning 261/2004 artikkel 5 nr. 3 i forbindelse med
en tvist mellom Airhelp Ltd og SAS. Flyselskapet hadde avslått passasjerens krav om
standarderstatning etter at hans flyvning var kansellert som følge av pilotstreiken i SAS
våren 2019 og anført at streiken måtte anses som en ekstraordinær begivenhet utenfor
selskapets kontroll. 

EU-domstolen avsa dom vedrørende fortolkningsspørsmålene den 23. mars 2021 i sak
C-28/20 med følgende konklusjon:

«Artikel 5, stk. 3, i Europa-Parlamentets og Rådets forordning (EF) nr. 261/2004
af 11. februar 2004 om fælles bestemmelser om kompensation og bistand til
luftfartspassagerer ved boardingafvisning og ved aflysning eller lange forsinkelser
og om ophævelse af forordning (EØF) nr. 295/91 skal fortolkes således, at en strejke,
der indledes på opfordring af en fagforening for et transporterende luftfartsselskabs
personale under iagttagelse af de betingelser, der er foreskrevet i den nationale
lovgivning bl.a. med hensyn til strejkevarsel, og som indledes med det formål at
sikre opfyldelsen af de krav, der er fremsat af de ansatte i dette luftfartsselskab,
og gennemføres af en personalekategori, der er uomgængeligt nødvendig for at
gennemføre en flyvning, ikke er omfattet af begrebet »usædvanlig omstændighed« som
omhandlet i denne bestemmelse.»

Transportklagenemnda legger derfor til grunn at pilotstreiken i SAS ikke er å anse som en
ekstraordinær omstendighet som vil frita flyselskapet fra å utbetale standarderstatning
til passasjerer som fikk sine flyvninger kansellert som følge av streiken. Nemnda
anbefaler at SAS utbetaler standarderstatning på EUR 400 per person, totalt EUR 800 til
klager og hennes ektefelle.

Klager har fremsatt krav om refusjon av EUR 1326 i utgifter til kost og losji i ventetiden på
ny hjemreise. SAS har refundert deler av dette med NOK 6418 for perioden 27. april til 3.
mai og vist til at klager kunne fått plass på tidligere flyavganger.

I henhold til EU-forordning 261/2004 artikkel 5, jf artikkel 9, skal flyselskapet tilby
måltider og forfriskninger, samt eventuelt hotellovernattinger i påvente av ny flyavgang
etter en kansellert flyvning. Klager snakket med en kundebehandler i SAS den 2. mai.
Dette er også bekreftet av SAS og dokumentert i bestillingshistorikken som er lagt frem
for nemnda. SAS har anført at det var ledige plasser på deres flyvninger mellom 3. - 8.
mai. Det er ikke forklart hvorfor ikke SAS' kundebehandler tilbød klager plass på en av
disse avgangene, men kun vist til at klager trengte hjelp til å få kjøpt nye billetter. SAS har
heller ikke kommentert klagers anførsel om at hun fikk beskjed av kundebehandleren
om at de var falt ut av systemet. Nemnda mener på bakgrunn av dette at SAS må bære
ansvaret for at klager ikke fikk ny hjemreise tidligere og anbefaler at SAS utbetaler full
erstatning, fratrukket det som allerede er utbetalt, for klagers utgifter til kost og losji i
påvente av ny hjemreise den 9. mai 2019.

Vedtak

Transportklagenemnda anbefaler at SAS utbetaler standarderstatning på EUR 400 per
person, totalt EUR 800, samt refunderer klagers utgift til kost og losji, fratrukket det som
allerede er utbetalt.