Vedtak i Transportklagenemnda - Fly

Sammendrag

Krav om utbetaling av prisdifferanse. Sak om
beregning av erstatning, uenighet om valutakurs.

Dato
16.05.2017

Saksnummer
2016-00066

Tjenesteytere
Norwegian

Klager har i det vesentlige anført

Klager reiste fra Antalya (AYT) til Oslo (OSL) med Norwegians flyvning DY1263 25. juni
2016. Flyvningen ble forsinket, og klager ble tilkjent standarderstatning i henhold til EU-
forordning 261/2004 på 400 euro pr. passasjer, totalt 800 euro. 

Norwegian utbetalte til klager kroner 7 419,12, og klager anfører at dette var
vekslingskursen fra dagen utbetalingen skjedde. Klager hevder imidlertid at valutakursen
for datoen reisen fant sted skal benyttes. Denne vekslingskursen er kroner 9,41 for én
euro, noe som utgjør en total erstatningsutbetaling på kroner 7 528. 

Klager krever følgelig at Norwegian utbetaler prisdifferansen på kroner 109.

Tjenesteyterne har i det vesentlige anført
Norwegian har imøtekommet klagers krav om standarderstatning i henhold til EU-
forordning 261/2004, i tillegg til refusjon av utgifter til mat og drikke på kroner 495.
Refusjon av utgiftene til mat og drikke er ikke bestridt av klager. 

800 euro tilsvarte 25. juni 2016 kroner 7 540, og sammen med matutgiftene utgjør dette
en total utbetaling på kroner 8 035. 

Norwegian legger til grunn at utbetalingen på kroner 8 035 var korrekt beløp, og avviser
følgelig klagers krav.

Nemnda bemerker

Spørsmålet gjelder utmåling av standarderstatning. Klager mener at Norwegian ikke har
brukt kursen fra den dagen forsinkelsen skjedde, altså den 25. juni 2016.

Partene synes å være enige om at det er kursen på forsinkelsesdagen som er riktig.
Norwegian har i tilsvaret uttalt at "800 EUR tilsvarte den 25.06.2016 7540 NOK". Det
tilsvarer etter nemndas beregning en kurs på 9,425.

Ingen av partene har fremlagt valutaoversikter for datoen 25. juni 2016. I henhold til
Norges banks historiske kurser, er kursen for EUR 9,42 24. juni 2016, mens kursen var
9,40 27. juni 2015. Nemnda finner ingen egen kurs for 25. juni 2016. 

Nemnda kan ikke se at klager har sannsynliggjort at Norwegian her har benyttet feil
kurs. Norwegians kurs tilsvarer kursen dagen før forsinkelsen, og det er ikke godtgjort at
kursen dagen etter var en annen.

Vedtak

Transportklagenemnda - fly anbefaler ikke at klager gis medhold.