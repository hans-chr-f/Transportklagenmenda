Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
13.06.2019

Saksnummer
2018-01073

Tjenesteytere
SAS

Klager har i det vesentlige anført

Klager skulle reise fra Kristiansund til Milano via Oslo den 16. oktober 2017, kl 09.20 med
ankomst kl 13.45. SK2304 (operert av City jet) fra Kristiansund til Oslo ble forsinket slik at
klager mistet sin videreforbindelse kl 11.05. Hun ble booket om via København og ankom
endelig bestemmelsessted mer enn tre timer forsinket.

Klager krever standarderstatning 400 euro i henhold til EU-forordning 2161/2004.

Tjenesteyterne har i det vesentlige anført
SK2304 ble forsinket som en direkte følge av at den foregående flygningen SK2301 ble
forsinket på grunn av værforhold i Kristiansund. SAS viser til fremlagt dokumentasjon. 

Klager ble booket om til første ledige avgang og ankom Milano kl 19.15. 
Hendelsen er ikke kompensasjonsberettiget da årsaken var ekstraordinære
omstendigheter utenfor SAS' kontroll. 

SAS kan ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Flyselskapet SAS har fremlagt dokumentasjon for at det var vanskelige værforhold som
førte til at flyet fra Kristiansund landet forsinket i Oslo med den følgen at klager mistet
sin videre forbindelse til Milano. Den samme dokumentasjonen viser etter flertallets syn
- leder og bransjerepresentantene - at forsinkelsen ikke kunne vært unngått selv om alle
rimelige tiltak var truffet. 
Mindretallet - forbrukerrepresentantene - er av en annen oppfatning og mener at
SAS ikke har sannsynliggjort at ansvarsbefriende omstendigheter foreligger. SAS har
ikke fremlagt METAR eller andre objektive og tidsnære målinger som bekrefter de
ekstraordinære omstendighetene SAS påberoper seg. Mindretallet mer derfor klager bør
få medhold.

Klager ble booket om og ankom Milano kl 19.15, en samlet nemnd anser dette å være
innen rimelig tid. 

Klager har etter dette ikke rett til standarderstatning.

Vedtak

Transportklagenemnda - fly anbefaler ikke at klager gis medhold.