Vedtak i Pakkereisenemnda

Sammendrag

Krav om refusjon av avbestillingsgebyret grunnet Covid-19.

Dato
14.06.2021

Saksnummer
2021-00603

Tjenesteytere
The Vibe AS

Klager har i det vesentlige anført

Klagen gjelder en pakkereise for to personer til Vilnius i perioden 29.05.2020 -
01.06.2020. Klager har innbetalt totalt 4 000 kroner. 

Klager var en del av gruppereisen på 45 personer med Fjellkoret.

Fjellkoret valgte å kansellere reisen den 23.03.2020 klokken 11:05.

Klager fikk beskjed fra reiseleder i Fjellkoret at The Vibe ikke tilbakebetalte depositum,
men at klager måtte søke om å få dette tilbake fra sin private reiseforsikring. Klager har
derfor ikke sendt en egen klage til The Vibe. Klager har lagt ved bekreftelse fra reiseleder
i Fjellkoret og "Avslag fra reisearrangør The Vibe". 

Klagers krav: Refusjon av depositumet på 2 000 kroner per person, totalt 4 000 kroner.

Klager har søkt forsikringsselskap om dekning/erstatning. Klager har ikke blitt tilkjent
dekning/erstatning.

Det vises for øvrig til korrespondanse fra klager.

Tjenesteyterne har i det vesentlige anført
Fjellkorets tur til Vilnius i perioden 29.05.2020 - 01.06.2020 ble bestilt 6. september
2019 og avbestilt av Fjellkoret den 23. mars 2020. Avbestillingen var en direkte følge av
koronavirusutbruddet i Europa. 

Etter nøye overveielser valgte Fjellkoret, på vegne av sine medlemmer, selv å avlyse turen
etter avbestillingsvilkårene i reiseavtalen. Korets styre og turansvarlig var blitt gjort kjent
med og aksepterte fullt ut reisevilkårene og avbestillingsbestemmelsene for turen. Korets
ledelse ble informert om at de kunne beholde bestillingen frem mot avreise for så å
kunne heve kjøpet i sin helhet etter "nødrettsbestemmelsen" i Pakkereiseloven. Etter
nøye overveielser valgte de å ikke løpe ytterligere risiko og avbestilte reisen den 23. mars
2020.

The Vibe AS har i henhold til avbestillingsreglene for turen fakturert og beholdt innbetalt
depositum pålydende 2 000 kroner per person. The Vibe AS kan ikke se at det foreligger
grunnlag for refusjon av depositumet.

Det vises for øvrig til korrespondanse fra The Vibe AS.

Nemnda bemerker

Klagen gjelder en pakkereise for to personer til Vilnius i perioden 29.05.2020 -
01.06.2020. Klager har innbetalt totalt 4 000 kroner.

Klager var en del av gruppereisen på 45 personer med Fjellkoret.
Fjellkoret valgte å kansellere reisen den 23.03.2020 klokken 11:05.
Klagers krav: Refusjon av depositumet på 2 000 kroner per person, totalt 4 000 kroner.

Pakkereisenemnda har delt seg i et flertall og et mindretall. 

Flertallet, nemndleder og reisebransjens representanter, mener at pakkereiseloven § 22
ikke kommer til anvendelse på klagers avbestillingstidspunkt. På avbestillingstidspunktet
gjaldt det ikke et reiseforbud til 29.05.2020 og det eksisterende reiserådet på
avbestillingstidspunktet gjaldt til 04.04.2020. Nemnda kan derfor ikke se at klager hadde
rett til gebyrfri avbestilling etter pakkereiseloven § 22 på det tidspunkt Fjellkoret valgte
å avbestille reisen. Etter nemnda sin vurdering er det anledning til å avbestille reisen
etter pakkereiseloven § 21 også etter fristene som følger av alminnelige reisevilkår
punkt 5.2. Dette innebærer at klager skal ha anledning til å avbestille mot et rimelig
avbestillingsgebyr etter pakkereiseloven § 21. Dersom dette ikke er konkretisert, som er
tilfellet i denne saken, skal det settes til arrangørens kostnader ved å booke reisen. Dette
vil i realiteten innebære at kostnadene kan settes til arrangørens tap ved en avbestilling
jf. alminnelige vilkår for pakkereiser punkt 5.2 fjerde ledd. 

Flertallet anbefaler at klager ikke gis medhold i sin klage.

Mindretallet, forbrukernes representanter, er av den klare oppfatning at klager i
denne saken må få medhold i sitt krav om gebyrfri avbestilling etter pakkereiseloven
§ 22. Selv om UD sitt råd om ikke å reise utenlands i første omgang gjaldt fra den
14. mars fram til 14. april og reisen skulle ha startet den 29. mai, ble frarådingen
«opprettholdt» inntil videre i pressemelding fra UD.  Det dreide seg med andre ord
om en forlengelse av allerede gjeldende fraråding mot å reise utenlands, og ikke et
nytt reiseråd. Sannsynlighet for en forlenging av UD sitt reiseråd var derfor stor på
dette tidspunktet, noe både bransjen og de reisende må anses for å være innforstått
med. Etter mindretallets oppfatning vil det være urimelig og i strid med prinsippene i
avtaleloven § 36 å kreve at klager skulle ha måttet ventet med å avbestille sin reise til
etter kansellering ble foretatt eller til etter frarådingen ble forlenget.

Vedtak blir etter dette truffet i samsvar med flertallets syn.

Vedtak

Pakkereisenemnda anbefaler at klager ikke gis medhold.
Vedtaket er avsagt under dissens som fremgår ovenfor.