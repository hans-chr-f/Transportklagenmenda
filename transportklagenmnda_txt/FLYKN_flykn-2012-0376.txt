Vedtak i Transportklagenemnda - Fly

Sammendrag

Krav om refusjon av billett etter feilopplysning.

Dato
04.09.2013

Saksnummer
376/12F

Tjenesteyter
Norwegian Air Shuttle ASA

Krav om refusjon av billett etter feilopplysning.

Klager har i det vesentlige anført:

Klager bestilte en billett fra Bergen til Alta på telefon hos Norwegian for sin datter. Klager fikk
opplyst at pris var kroner 724. Klager ba kundekonsulenten gjenta pris og hun bekreftet igjen
at prisen var kroner 724. Summen ble trukket fra konto.

I ettertid krever Norwegian ytterligere kroner 1 700 for billetten. Klager stiller seg undrende til
hvordan flyselskapet kan oppgi en pris, trekke beløpet fra konto, for deretter å komme tilbake
og kreve en ytterligere sum for samme billett i ettertid.

Klagers stiller seg videre undrende til hvorfor klagers datter fikk reise dersom det var noe feil
med betalingen på billetten.

Klager mener Norwegians krav er i strid med kjøpsloven, da klager har tatt en avgjørelse på
feil grunnlag. Hadde klager visst at billetten kostet kroner 2 400 ville hun ikke ha kjøpt den.

Klager krever at Norwegian tilbakebetaler kroner 1 700 som de har trukket fra kontoen.

Det vises for øvrig til klagers brev

Norwegian har i det vesentlige anført:

Når man bestiller en billett via Norwegians kundesenter blir datoer, strekninger, tider og
priser repetert for hele reisen. Dersom man bestiller forskjellige billettkategorier, vil man få
opplest prisen for hver strekning hver for seg, og deretter den totale prisen for hele reisen.

Klager bestilte en lavprisbillett fra Bergen til Oslo, for kroner 724, og en fullflex billett fra Oslo
til Alta, kroner 1 681. Klager mottok kort tid etter en bekreftelse på e-post med bekreftelse på
pris, tider og billettyper.

Lavprisbilletten ble belastet kundens kredittkort 4 timer etter bestilling, mens en fullflex billett
først blir belastet etter at reisen har funnet sted.

Norwegian kan ikke imøtekomme klagers krav.

Det vises for øvrig til Norwegians brev.

Nemnda bemerker:

Nemnda finner saksforholdet uklart. Det kan synes som om det har oppstått en misforståelse.
Nemnda finner etter en samlet vurdering ikke sannsynliggjort at Norwegian kan lastes for
denne. Nemnda viser til bestillingshistorikken (PNR) som underbygger Norwegians syn.
Nemnda kan ikke se at klager har påpekt konkrete forhold som svekker dette.

Nemnda finner således ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Gøril Volden Berg, Widerøes Flyveselskap AS

Olav Grøttland, SAS