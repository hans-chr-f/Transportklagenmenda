Vedtak i Transportklagenemnda - Fly

Sammendrag

Krav om refusjon av flybillett grunnet innreiseforbud under covid-19 pandemien.

Dato
26.04.2021

Saksnummer
2020-02335

Tjenesteytere
Travellink
Thai Smile Airways

Klager har i det vesentlige anført

Klager hadde bestilt reise gjennom Travellink fra Bangkok til Ubon Ratchathani den 7. juli
2020 med retur 4. august 2020. Denne reisen ble kansellert. Under pandemien hadde
Thailandske myndigheter innreiseforbud for utlendinger og norske myndigheter frarådet
mot reise til utlandet. 

Klager kontaktet Travellink for refusjon av billetten, men de refunderer ikke reiser med
lavprisselskap. Han kontaktet også Thai Smile Airways og de henviste han til deres
forsikringsselskap og de igjen henviste til Travellink.

Klager krever refundert flybilletten på kr 1 431.

Tjenesteyterne har i det vesentlige anført
Thai Smile Airways har ikke avgitt uttalelse til nemnda. 

Travellink har i det vesentlige anført:

Travellink har anført at flyvningene som var booket med Thai Smile fløy som normalt
disse datoene. Klager ble registrert som uteblitt / no show på disse flyvningene og derfor
refunderes ikke billetten på kr 1 431,65. 

Da det ikke foreligger noen refusjon anbefaler selskapet at klager bruker Travellinks
tilsvar og sender dette sammen med kravet til forsikringsselskapet.

Nemnda bemerker

Flyselskapet har tross oppfordring ikke avgitt uttalelse til nemnda. Nemnda treffer
da vedtak basert på opplysningene som er fremkommet tidligere i saken, jf.
transportklagenemndforskriften § 5-3 tredje ledd.

På bakgrunn av sakens opplysninger legger nemnda til grunn at klager hadde bestilt en
reise med Thai Smile Airways mellom Bangkok og Ubon Ratchathani. Klager hadde bestilt
reisen gjennom reisebyrået Travellink. Klager har fremlagt dokumentasjon på at han
sendte inn anmodning om avbestilling/forespørsel om refusjon av billettene i forkant av
reisen. Det er uklart for nemnda om Travellink registrerte denne avbestillingen. Travellink
har imidlertid i tilsvaret sitt oppgitt at flyvningene gikk som normalt og at billettene
uansett ikke var refunderbare.

Nemnda kan dermed ikke se at det er grunnlag for refusjon av billettbeløpet i dette
tilfellet. Nemnda anbefaler imidlertid at Thai Smile Airways refunderer eventuelle
refunderbare skatter og avgifter på de ubrukte billettene.

Vedtak

Transportklagenemnda anbefaler at Thai Smile Airways refunderer refunderbare skatter
og avgifter på de ubrukte billettene. For øvrig gis ikke klager medhold.