Vedtak i Transportklagenemnda - Fly

Sammendrag

Krav om erstatning grunnet forsinkelse.

Dato
27.05.2014

Saksnummer
658/13F

Tjenesteyter
Norwegian Air Shuttle ASA

Klager har i det vesentlige anført:

Klager skulle reise fra Oslo til Bangkok den 14. august kl. 14:50 med DY7201.

Klager fikk en sms med beskjed om at flyet var forsinket og skulle ta av neste dag kl. 12:35.

Da klagers far ringte Norwegian, kunne de ikke booke klager til en annen flight samme dag
eller hadde annen informasjon. Klager kjøpte da ny billett med et annet selskap, siden hun
måtte rekke en viktig avtale. Billetten kostet kr 3.980. Dette vil hun ha refundert. Klager har
fått kr 1.500 i kompensasjon for billetten fra Oslo - Bangkok.

Klager krever videre standarderstatning 600 euro per person i henhold til EU-forordning
261/2004.

Det vises for øvrig til klagers brev.

Norwegian har i det vesentlige anført:

DY7201 ble forsinket 6 t 39 min som følge av uforutsett teknisk feil på tidligere avgang,
DY7001 Oslo - New York 13. august. Det vises til fremlagt teknisk rapport.

Feilen oppstod da Hi-fly maskinen taxet ut på rullebanen på Gardermoen på vei til New York.
Reparasjonen tok tid, og crewet gikk ut på arbeidstid.

Årsaken til hendelsen var utenfor Norwegians kontroll.

I henhold til dom C-402/07 i EU-domstolen (Sturgeon-dommen), er flyselskapene unntatt fra
videre kompensasjon hvis årsaken til forsinkelsen er ekstraordinære omstendigheter utenfor
flyselskapets kontroll som forhindrer flyvningen. En omstendighet som er utenfor Norwegians
kontroll er hendelser som ikke er forårsaket av en handling eller unnlatelse av flyselskapet.

Dom C-549/07, Wallentin-Hermann v Alitalia, prøver å definere ekstraordinære
omstendigheter, og i henhold til dommen kan tekniske problemer som oppdages under
vedlikehold ikke defineres som ekstraordinære omstendigheter. I dette tilfellet ble feilen
oppdaget under drift. Videre fremkommer det at man ikke kan utelukke at tekniske feil
utgjør ekstraordinære omstendigheter dersom den stammer fra hendelser som er utenfor
flyselskapets normale virksomhet og ligger utenfor deres faktiske kontroll. Hendelser som ikke
er en del av Norwegians normale virksomhet er hendelser som ikke forekommer gjentagende
ved drift av flymaskinen.

Norwegian kan bekrefte at de tekniske problemene oppstod under drift og utenfor planlagt
vedlikehold.

I henhold til Montrealkonvensjonen artikkel 19 og Luftfartsloven § 10-20, er fraktføreren
ansvarlig for tap som følge av forsinkelse ved lufttransport av passasjerer, reisegods og
gods, med mindre han godtgjør at han selv og hans folk har tatt alle forholdsregler som med
rimelighet kan kreves for å unngå tapet, eller at dette ikke har vært mulig for dem.

Flyet ble aldri kansellert. Klager har til tross for dette kjøpt seg en ny billett med et annet
selskap. På bakgrunn av henvisning til Montrealkonvensjonen samt luftfartsloven kan
Norwegian ikke imøtekomme klagers krav om refusjon av flybillett.

Norwegian har refundert klagers ubenyttede billett med Norwegian, men kan dessverre ikke
imøtekomme hennes krav utover dette.

Det vises for øvrig til Norwegians brev.

Nemnda bemerker:

Nemnda legger på bakgrunn av de foreliggende opplysninger til grunn at Norwegian
informerte klager den 14. august om morgenen per sms om at flygningen ville bli forsinket. Ny
«estimated departure time» ble satt til neste dag kl. 12:35, dvs. 23 timer og 45 minutter senere
enn planlagt. Rent faktisk ble forsinkelsen ble kortere enn først antatt. Den ble på 6 timer og
39 minutter.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU- domstolens avgjørelser i sak Sturgeon-Condor av 19.
november 2009 (C-402/079) og i sak Nelson m.fl. av 23. oktober 2012 (C-581/10).

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå forsinkelsen.

Forsinkelsen skyldtes i dette tilfellet at det måtte settes inn et erstatningsfly pga. feil ved
luftventiler til en av motorene til det flyet som skulle ha operert flygningen. Det tok tid å få
nytt fly og mannskap på plass.

Saken er forelagt Luftfartstilsynet som ikke har noe å bemerke til flyselskapets beskrivelse av
den tekniske feilen eller den fremlagte dokumentasjon.

Nemnda legger på bakgrunn av de foreliggende opplysninger til grunn at feilen oppsto uten
forvarsel til tross for at rutinemessig teknisk vedlikehold var gjennomført.

I den foreliggende situasjon var det etter nemndas vurdering ikke praktisk mulig å treffe tiltak
for å unngå feilen eller forsinkelsen. Forsinkelsen gir derfor ikke rett til standarderstatning
etter EU-forordningen.

Ved forsinkelser på minst fem timer skal flyselskapet tilby passasjeren refusjon av billettprisen
dersom passasjeren ikke velger å reise, jf. EU-forordning 261/2004 artikkel 6 nr.1 bokstav c iii),
jf artikkel 8 nr. 1 bokstav a. Nemnda forstår det slik at Norwegian har refundert billettprisen
Oslo-Bangkok.

Norwegian hadde ikke mulighet til å unngå forsinkelsen, og det er ikke grunnlag for refusjon
av utgifter til nye billetter med annet selskap eller den merutgift klager fikk ved kjøp av nye
billetter.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.