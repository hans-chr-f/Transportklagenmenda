Vedtak i Transportklagenemnda - Fly

Sammendrag

Krav om erstatning grunnet forsinkelse.

Dato
21.03.2012

Saksnummer
436/11F

Tjenesteyter
Lufthansa German Airlines

Krav om erstatning grunnet forsinkelse.

Klager har i det vesentlige anført:

Klager og hans familie skulle reise fra Barcelona til Bergen via Frankfurt og København den
27. juli 2011. LH1127 fra Barcelona til Frankfurt ble forsinket slik at klagerne ikke rakk sin
forbindelse fra Frankfurt til København.

I stedet for å omrute klager via Stavanger, ble de omrutet til via Hamburg og København
dagen etter, og måtte tilbringe natten i Frankfurt. Klagerne fikk ikke sine kofferter, og var kun
iført tynne sommerklær. Klagerne måtte derfor gå til innkjøpe av varmere klær.

Klagerne krever standarderstatning i henhold til EU forordningen, 400 euro per person.
Klagerne krever videre erstatning for innkjøp av klær, toalettsaker, mat og drikke for til
sammen 308 euro.

Lufthansa har i det vesentlige anført:

LH1127 ble dessverre forsinket 50 minutter grunnet lufttrafikkstyring og restriksjoner på
Barcelona Lufthavn. Hendelsen var utenfor Lufthansas kontroll. I henhold til Montreal
konvensjonen utbetales det ikke kompensasjon ved slike tilfeller.

Klagerne ble ombooket til neste ledige avgang. De ble innlosjert på hotell og fikk utdelt
vouchere til mat og drikke. EU-forordning 261/2004 gjelder imidlertid ikke i tilfelle der man
mister sin videreforbindelse.

Av godvilje har Lufthansa refundert klagernes ekstrautgifter til mat og drikke i Frankfurt
den 27. juli, men stiller seg undrende til hvorfor klagerne krever erstatning for klær kjøpt på
Kastrup Lufthavn i transit på fem timer den 28. juli.

Lufthansa kan ikke imøtekomme klagernes krav utover det som allerede er refundert.

Nemnda bemerker:

Nemnda legger på bakgrunn av de foreliggende opplysninger til grunn at klagerne hadde
kjøpt en sammenhengende billett Barcelona-Frankfurt-Bergen. Etter nemndas vurdering
kommer EU forordning 261/2004 til anvendelse i et slikt tilfelle dersom den samlede
flygning ikke kan gjennomføres etter det avtalte grunnet forsinkelse. Flygningen til Frankfurt
ble forsinket med den følge at klagerne ikke rakk den siste flygningen Frankfurt-Bergen.
Klagerne kom frem til det endelige bestemmelsesstedet om lag 22 timer etter det planlagte
ankomsttidspunktet.

Nemnda er delt i sitt syn på passasjerenes rettigheter ved lengre forsinkelser.

Nemndas flertall, lederen og forbrukernes representanter, er av den oppfatning
at forsinkelse som medfører at passasjerene kommer frem til det endelige
bestemmelsesstedet tre timer eller mer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Flertallet viser til EU forordning 261/2004 artikkel 6 jf artikkel 7, jf artikkel 5, jf EU
domstolens avgjørelse i sak Sturgeon-Condor av 19. november 2009 (C-402/07). Flertallet
er kjent med at enkelte flyselskap bestrider dommen, og at EU domstolen er bedt om
å ta stilling til spørsmålet på nytt. Dommens konklusjon er imidlertid klar, og flertallet
legger til grunn at dommen gir uttrykk for gjeldende rett.

Nemndas mindretall, flyselskapenes representanter, er av en annen oppfatning.
EC261/04 (EU forordning 261/2004) ikke gir noen anvisning på utbetaling av en
pengekompensasjon ved forsinkelse. Tilblivelse av «Sturgeon» dommen er uklar i
forhold til flere rettsprinsipper bla. ved at Generaladvokaten tok stilling til spørsmålet
om hvorvidt forsinkelse utløser rett til kompensasjon. Dette var et spørsmål som ikke
var stilt i  Sturgeon saken. Generaladvokaten har også angitt en tidsgrense på at tre
timer forsinkelse utløserrett til kompensasjon, en tidsramme hvor opprinnelsen er
ukjent og som ikke samsvarer med noen andre artikler i forordningen.

At passasjerer ikke har krav på kompensasjon ved forsinkelse følger av forarbeidene
til EU261/04 (EU forordning 261/2004) - det ble vurdert men avvist, og videre slått fast
i dom av ECJ Grand Chamber i «IATA». Artikkel 6 i forordningen gir klare og presise
anvisninger på rettigheter ved forsinkelse. I motsetning til innstilling som er beskrevet
i artikkel 5, og nektet ombordstigning (artikkel 4) gir ikke forsinkelse i artikkel 6 noen
anvisning på kompensasjon, med rette, da det er i strid med Montreal konvensjonens
artikkel 29.

Forsinkelse gir Ikke rett til standarderstatning etter EC 261/04 (EU forordning 261/2004) slik
forordningen er utformet, tiltenkt, og støttet av «ECJ Grand Chamber», og i tilfelle Sturgeon
dommen er gyldig, er det stilt spørsmål om gyldigheten av artikkel 5-7 i forordningen. Flere
domstoler har stilt spørsmål til EU domstolen om gyldigheten av Sturgeon dommen i forhold
til artikkel 5-7. Dette gjelder bla. en britisk domstol. Inntil EU-domstolen har kommet med
tilsvar, anser mindretallet Sturgeon-dommen som uavklart. Etter mindretallets oppfatning gir
følgelig ikke forsinkelse rett til kompensasjon etter EU forordningen.

Lufthansa har imidlertid ikke påberopt seg fritak for erstatningsplikten på dette grunnlag, noe
mindretallet føler seg bundet av. Mindretallet følger således flertallets videre vurdering.

Lufthansa har opplyst at forsinkelsen skyldtes restriksjoner i luftrommet. Opplysninger er
ikke underbygget eller dokumentert. Lufthansa har følgelig ikke godtgjort, sannsynliggjort, at
forsinkelsen skyldes en ekstraordinær omstendighet som ikke kunne vært unngått selv om
alle rimelige tiltak var truffet, og klagerne har således rett til en standarderstatning på 400
euro per person.

Anvendelsen av EU forordningen berører ikke en passasjers rett til ytterligere erstatning på
annet grunnlag.

Flyselskapet er i henhold til luftfartsloven § 10-20 ansvarlig for tap som følge av forsinkelse,
med mindre selskapet godtgjør at det har tatt alle forholdsregler som med rimelighet kan
kreves for å unngå tapet, eller dette ikke har vært mulig for dem.

I henhold til EU forordningens artikkel 12 skal standarderstatning etter EU forordningen
trekkes fra erstatning på annet grunnlag. Passasjeren har således alltid krav på å få utbetalt
standarderstatningen dersom vilkårene er til stede for dette. Har passasjeren også rett til
erstatning på annet grunnlag, og denne erstatning overstiger standarderstatningen, kommer
standarderstatningen til fradrag. Overstiger standarderstatningen etter EU forordningen
annen erstatning, utbetales kun standarderstatningen. Det er tilfelle i denne saken.

Vedtak:

Transportklagenemnda-fly anbefaler at klagerne gis en erstatning på 400 euro per person.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Marianne Strømme, Norsk Reiselivsforum

Olav Grøttland, SAS.