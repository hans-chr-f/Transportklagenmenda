Vedtak i Transportklagenemnda - Fly

Sammendrag

Krav om standarderstatning grunnet forsinket
bagasje som førte til tapt videreforbindelse.

Dato
16.08.2018

Saksnummer
2017-02157

Tjenesteytere
SAS

Klager har i det vesentlige anført

Klager og hennes reisefølge på to skulle reise fra Frankfurt til Evenes via Oslo
Gardermoen den 14. juli 2017 kl 12.00 og videre kl 15.55 med SAS. Da klager ankom
Gardermoen var det kaos på grunn av nytt bagasje system, som gjør at du skal slippe
å sjekke inn bagasjen på nytt når du kommer fra utland og skal videre innenlands.
Passasjerene må vente til deres navn kommer opp på en tavle før de slipper ut av
tollområdet og inn i avgangshallen innland.  

Etter en time fikk klager beskjed om at de passasjerene som ikke fikk sitt navn opp på
tavlen måtte hente bagasjen og sjekke den inn på nytt, slik systemet var før. Da klager
skulle hente de fire kolliene som var sjekket inn var kun to på bagasjebåndet. 

Det hele førte til at klager mistet sin videreforbindelse. Hun og reisefølget ble booket
om til et fly kl 20.05, og ankom derfor endelig bestemmelsessted mer enn tre timer
forsinket.     

Den ene av de to savnede koffertene ble levert tilbake den 16. juli, denne kofferten var
ødelagt. Den andre ble levert tilbake den 17. juli. 

Klager krever standarderstatning for forsinket ankomst til endelig bestemmelsessted 250
euro per person, samt refusjon av utgifter i forbindelse med forsinket bagasje, kroner 3
000 for to personer.

Tjenesteyterne har i det vesentlige anført
"Connecting Norway", som nå heter "Domestic Transfer", er et prøveprosjekt på Oslo
lufthavn Gardermoen for å forenkle reisen for passasjerer som kommer fra utlandet og
skal reise videre innenlands. Prosjektet går ut på at passasjerene skal slippe å hente ut
sin bagasje ved ankomst Gardermoen for deretter å måtte sjekke den inn igjen og så
passere sikkerhetskontrollen. 

Det var problemer i oppstarten av dette prosjektet da kapasiteten hos Avinor har vært
begrenset. Sommeren 2017 ble bagasje lagt på kun ett bagasjebånd slik at tollerne
kunne skanne den. I dag er det økt til to bånd. Alle passasjerene må vente til deres
bagasje er skannet og deres navn kommer opp på storskjerm før de kan passere inn til
avgangshallen for innenlandsflyvninger.   

Alle passasjerer som ble rammet av disse problemene fikk sine billetter booket om
kostnadsfritt, samt hotell og forpleining dersom det var nødvendig. 

Standarderstatning ligger utenfor det SAS kan tilby i dette tilfellet.

SAS vil presisere at det ikke var forsinkelse hos flyselskapet som forårsaket at klager ikke
rakk sin videreforbindelse, men kapasitetsproblemer hos Avinor og Tollvesenet. Dette er
ekstraordinære forhold utenfor SAS' kontroll.
Vedrørende klagers forsinkede og skadde bagasje har SAS bedt henne om kvitteringer
uten å motta disse. SAS kan ikke behandle denne delen av klagen før kvitteringer er
mottatt.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Nemnda viser til EU-forordning 261/2004 artikkel 6 jf. artikkel 7, jf. artikkel 5, jf. EU-
domstolens avgjørelser i sak Sturgeon-Condor av 19. november 2009 og i sak Nelson
m.fl. av 23. oktober 2012 (C-581/10).

Det var ikke forsinkelse hos flyselskapet eller tekniske problemer eller skade på flyet som
forårsaket at klager ikke rakk sin videreforbindelse, men kapasitetsproblemer hos Avinor
og Tollvesenet i forbindelse med et prøveprosjekt de hadde igangsatt på Gardermoen
i denne perioden. Sommeren 2017 ble bagasjen lagt kun på ett bagasjebånd slik at
tollerne kunne skanne den. I dag er det økt til to bånd.

Etter flertallets syn - leder og bransjerepresentantene - var Avinor og Tollvesenets
prøveordning for å gjøre bagasjehåndteringen lettere for passasjerene ikke nødvendig
for selskapets virksomhet, det er ikke noe som skjer regelmessig, og det er ikke en del av
selskapets sedvanlige aktivitetsutøvelse. Kapasitetsproblemene den forårsaket lå etter
flertallets syn utenfor selskapets kontroll og var ekstraordinære omstendigheter som
ikke kunne vært unngått selv om alle rimelige tiltak var truffet. 

Nemndas flertall kan etter dette ikke anbefale at klager gis medhold i sitt krav på
erstatning.

Mindretallet – forbrukerrepresentantene – er av en annen oppfatning:
Flyselskapenes daglige drift er avhengig av at bagasjehåndteringen fungerer
tilfredsstillende. Selv om det er Avinor og ikke SAS som drifter bagasjebåndene, må
bagasjehåndtering på bagasjebånd anses som et nødvendig ledd i flyselskapenes
sedvanlige aktivitetsutøvelse. Mindretallet kan ikke se at kapasitetsproblemer som
følge av en innført prøveordning er å anse som en ekstraordinær omstendighet
i forordningens forstand. Mindretallet mener etter dette at klager har krav på
standarderstatning etter forordningen på 250 euro per person.c

Vedrørende klagers forsinkede og skadde bagasje har SAS bedt klager om kvitteringer
uten å motta disse. SAS kan ikke behandle denne delen av klagen før kvitteringer er
mottatt, og nemnda mener klager eventuelt bør følge opp dette.

Vedtak

Transportklagenemnda - fly anbefaler ikke at klager gis medhold.