Vedtak i Pakkereisenemnda

Sammendrag

Saken gjelder utlegg til ekstra flybillett til Thailand på grunn av skadet pass.

Dato
06.02.2013

Saksnummer
90/12

Tjenesteyter
Ving Norge AS

Sakens dokumenter ble lagt frem.

Klager: X

Turarrangør: Ving Norge AS

Antall reisende: 2

Reisens pris: kr 11.915,-

Saken gjelder:

Saken gjelder utlegg til ekstra flybillett til Thailand på grunn av skadet pass.

Klager anfører at hun og reisefølget sjekket inn ved SAS' skranke på Gardermoen kl
10.30 for flyavgang kl 12.55. De viste da passet. Ved passkontrollen ca. kl 12.30 ble det
oppdaget at passet til klagers reisefølge var løsnet i venstre hjørne ved lamineringen.
Hun ble nektet utreise og det var ikke tid til å ordne med nødpass samme dag. Dette
ble ordnet neste dag og det ble derfor kjøpt nye billetter med rutefly for kr.18.136,- som
kreves refundert fordi skaden på passet skulle ha blitt oppdaget av den SAS-ansatte
som foretok innsjekkingen.

Da hadde de rukket å få nødpass.

Ving har henvist til at det er de reisende selv som må sørge for å ha passet i orden. Ving
skriver også i reisedokumentene under «Viktig informasjon»: «Husk at passet må være
skadefritt for at det skal være gyldig». Innsjekkingen kontrollerer bare passet som
legitimasjon.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen,
jf. pakkereiseloven § 6-1. Mangler kan gi grunnlag for prisavslag eller erstatning. Etter
Reklamasjonsnemndas oppfatning er det ikke en del av avtalen eller forutsetningene at
turarrangør eller samarbeidspartnere - f eks flyselskaper - skal ha ansvaret for å passe på at
en reisende har uskadet pass.

Det er den reisende selv som må passe på både passets gyldighetsperiode og at det er
skadefritt. At en SAS ansatt som kontrollerer legitimasjonen ved innsjekking ikke oppdager
skade på passet, kan ikke frita passinnehaveren fra dette ansvar og utgjør ingen mangel ved
reisen.

Vedtak:

Reklamasjonsnemnda for pakkereiser kan ikke anbefale at det utbetales noen kompensasjon.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Vigdis Fiske, Amisol AS

Hanne Åsell, Star Tour AS