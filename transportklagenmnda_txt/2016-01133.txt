Vedtak i Transportklagenemnda - Fly

Sammendrag

Krav om standarderstatning ved kansellering. Dårlige værforhold; tåke.

Dato
15.08.2017

Saksnummer
2016-01133

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY529 fra Stavanger (SVG) til Oslo lufthavn
(OSL) og deretter videre med DY1104 til Berlin (SXF) 14. september 2016. Flyvningen fra
Stavanger til Oslo ble kansellert og klager ankom Berlin cirka syv timer forsinket. 

Klager viser til fremlagt dokumentasjon og anfører at Norwegians anførsler om tåke
ikke kan føre frem da det var mange flyvninger som landet på Oslo lufthavn i aktuelle
tidsperiode. Videre har klager vist til Norwegians fremlagte dokumentasjon og anfører at
årsaken til forsinkelsen var teknisk feil slik som oppgitt i forsinkelseskodene. 

Klager har på ovennevnte bakgrunn fremsatt krav om standarderstatning på 250 euro i
henhold til EU-forordning 261/2004.

Tjenesteyterne har i det vesentlige anført
Norwegians flyvning DY529 fra Stavanger til Oslo 14. september 2016 ble kansellert på
grunn av tåke ved Oslo lufthavn denne dagen. Flyvningen DY523 fra Stavanger til Oslo
lufthavn måtte lande på Rygge flyplass for å fylle drivstoff etter å ha sirkulert over Oslo
lufthavn i påvente av forbedret sikt. Det var svært lav sikt på cirka 300 meter. I slike
værsituasjoner kan fly ta av men ikke lande, da god sikt er vesentlig ved landing. Flyet
som ble benyttet på denne flyvningen skulle deretter tilbake til Stavanger før det skulle
betjene klagers flyvning DY529. 

Det var få andre tiltak som kunne ha bli fattet av selskapet. Selskapet byttet fly på
flyvningen, og klager ble tilbudt ny avgang en time og 35 minutter etter oppsatt
avgangstid. 

Forsinkelseskoden om teknisk feil er ikke relevant i denne saken, da dette ikke var
grunnen til at flyvningen landet på Rygge flyplass. 

Dårlige værforhold som medfører uregelmessigheter må anses som ekstraordinære
omstendigheter. Norwegian fattet rimelige tiltak og bistod passasjerene med
ombooking og forpleining. Norwegian avviser på ovennevnte grunnlag klagers krav om
standarderstatning i henhold til EU-forordning 261/2004.

Nemnda bemerker

Norwegians flyvning D529 fra Stavanger til Oslo 14. september 2016 ble kansellert, da
tidligere flyvning fra Stavanger til Oslo måtte omdirigeres til Rygge lufthavn etter å ha
ventet på forbedrede værforhold på Oslo lufthavn. Klager mistet sin videreforbindelse til
Berlin. Nemnda legger til grunn at klager ble tilbudt ny avgang cirka halvannen time etter
oppsatt avgangstid, og at klager ankom Berlin cirka syv timer forsinket. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7 jf. artikkel 5 nummer 3 og
EU-domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

Værforhold som påvirker flytrafikken ved at det ikke er mulig å lande/ta av, kan være
en slik ekstraordinær omstendighet som medfører at den reisende ikke har krav på
erstatning. Dette må vurderes konkret. 

Nemnda legger på bakgrunn av fremlagt dokumentasjon til grunn at værforholdene på
Oslo lufthavn gjorde det umulig å lande på grunn av tåke og dårlig sikt. Nemnda anser
dette for å være ekstraordinære omstendigheter, og at forsinkelsen ikke kunne vært
unngått selv om alle rimelige tiltak var truffet. Klager ble booket om til neste flyvning.
At det har landet fly på Gardermoen samme morgen, endrer ikke nemndas syn, da
værforhold kan endre seg raskt. Det er derfor ikke grunnlag for standarderstatning etter
forordningen.

Vedtak

Transportklagenemnda - fly anbefaler ikke at klager gis medhold.