Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
15.11.2012

Saksnummer
285/12F

Tjenesteyter
Wizz Air

Klager har i det vesentlige anført:

Klager skulle reise fra Stavanger til Gdansk den 21. april 2012 med W6 1748. Omtrent tre
timer etter ordinær flyavgang, ble det opplyst at flyet ble kansellert som følge av operasjonelle
årsaker. Klager ble booket om til dagen etter fra Haugesund, og mistet et døgn av sin helgetur.

Wizz Air hevder kanselleringen skyldes værforhold på Sola, men i løpet av de seks timene
klager oppholdt seg på flyplassen, var det godt vær og ingen andre fly ble kansellert.

Klager krever standarderstatning 250 euro per person.

Det vises for øvrig til klagers brev.

Wizz Air har i det vesentlige anført:

W6 1748 ble kansellert av sikkerhetsmessige årsaker, som følge av værforholdene på en
tidligere flight, som igjen gikk ut over crewets tillatte arbeidstid. Hendelsen var force majeur,
og utenfor Wizz Airs kontroll. Kanselleringen er dessverre ikke kompensasjonsberettiget
i henhold til EU forordning 261/2204, da uregelmessigheten oppstod på grunn av
ekstraordinære omstendigheter, som ikke kunne vært unngått selv om alle rimelige tiltak var
truffet.

Ved kanselleringer kan passasjerene enten motta full refusjon, eller ombooking til neste ledige
avgang. Klager valgte sistnevnte.

Wizz Air vil vurdere å refundere klagers eventuelle utgifter i ventetiden mot originale
kvitteringer. I tillegg ønsker Wizz Air å tilby klager 50 euro i reisegavekort, men kan dessverre
ikke imøtekomme klagers krav utover dette.

Det vises for øvrig til Wizz Airs brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Wizz Air har i dette tilfellet ikke underbygget sin anførsel om at kanselleringen skyldes
vanskelige værforhold på en tidligere flygning ut over en henvisning til en link med Metar-
rapport. Rapporten er ikke kommentert eller forklart. Wizz Air har ikke vedlagt operasjonell
log eller annen dokumentasjon som kan belyse situasjonen. Nemnda er etter en samlet
vurdering av den oppfatning at Wizz Air ikke har godtgjort at kanselleringen skyldtes en
ekstraordinær omstendighet som ikke kunne vært unngått selv om alle rimelige tiltak var
truffet. Kanselleringen gir således rett til standarderstatning etter EU-forordningen.

Nemnda anbefaler at Wizz Air utbetaler en erstatning på 250 euro per person.

Vedtak:

Transportklagenemnda - fly anbefaler at klagerne gis en erstatning på 250 euro per person.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Gøril Volden Berg, Widerøes Flyveselskap AS

Olav Grøttland, SAS