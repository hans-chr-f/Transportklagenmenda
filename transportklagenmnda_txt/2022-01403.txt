Vedtak i Pakkereisenemnda

Sammendrag

Krav om refusjon av avbestillingsgebyret da klager
avbestilte reisen før pilotene i SAS gikk ut i streik.

Dato
19.09.2022

Saksnummer
2022-01403

Tjenesteytere
Apollo Reiser AS

Klager har i det vesentlige anført

Klagen gjelder en pakkereise for to personer med innkvartering på Sitia Beach City
Resort & Spa, Sitia, Kreta i perioden 08.07.2022 - 22.07.2022. Totalpris 38 099 kroner.

Den 1. juni 2022 fikk klager følgende e-post fra Apollo etter at de spurte om deres reise
ville bli berørt av en eventuell streik i SAS: 
"Hei og takk for din e-post i forbindelse med usikkerhet rundt SAS og ev.endringer/
kanselleringer.

Din reise er en charterreise, der Apollo har chartret fly fra SAS for hele sesongen.
Disse vil derfor ikke være berørt slik SAS (og andre ruteflyselskapers) ruteflyninger kan
bli. Apollo har betalt for hele flyserien, og hvis ikke helt uforutsette hendelser skulle
inntreffe, vil disse gå etter programmet i sommer.

Hvis dere likevel vil avbestille er gebyret kr 4000,- så lenge den avbestilles mer enn 14
dager før avreise. Bekreft til oss om dere likevel vil avbestille deres reise."

Klager avbestilte reisen den 16. juni 2022 og mener de ble pålagt et urettmessig
avbestillingsgebyr på 2 000 kroner per person, totalt 4 000 kroner.

Klagers krav: Refusjon av avbestillingsgebyret på totalt 4 000 kroner.

Det vises for øvrig til korrespondanse fra klager.

Tjenesteyterne har i det vesentlige anført

Klager bestilte en pakkereise fra Oslo Lufthavn til Heraklion/Hellas 14 dager fra den
08. juli 2022, inkludert opphold på hotell Sitia Beach City Resort & Spa. Totalpris 38 099
kroner inkludert kortgebyr.

Klager kontaktet Apollos kundesenter den 01. juni 2022 med spørsmål om mulig
pilotstreik i SAS. Apollo oppga feil informasjon sitt første tilsvar om at deres avganger
ikke ville bli berørt dersom det skulle bli streik. Apollo anfører at klager i all kontakt ble
informert om at det ville tilkomme en avbestillingskostnad på 2 000 kroner dersom de
ønsket å avbestille på det tidspunktet, da det ikke var gjort noen endringer fra deres side
i forhold til reisen. På det tidspunktet pågikk det mekling mellom partene og for tidlig å si
om klagers reise ville bli berørt av en eventuell streik.

Apollo viser til deres svar til klager av 15. juni hvor de ba klager ta kontakt dersom hun
ønsket å avbestille mot tidligere oppgitt avbestillingskostnad. Apollo informerte samtidig
om at reisen ville bli stående som bestilt dersom de ikke hørte noe mer fra klager.

Reisen ble avbestilt den 16. juni etter at klager bekreftet avbestillingen. Apollo beholdt da
avbestillingskostnaden på 2 000 kroner per person, totalt 4 000 kroner. Det resterende
av klagers innbetalte beløp på 34 099 kroner inkludert kortgebyr ble refundert av Apollo
den 17. juni.

Klager valgte å avbestille sin reise før streiken var et faktum og Apollo anser derfor at
avbestillingsgebyr i henhold til Alminnelige vilkår for pakkereiser er gjeldene i dette
tilfellet. Dersom klager hadde beholdt sin reise og Apollo hadde blitt nødt til å innstille
denne grunnet pilotstreiken, ville klager fått hele reisens pris refundert av Apollo.
Apollo kan ikke se at feil informasjon som ble oppgitt i deres svar av den 01. juni
medfører at klager har rett til kostnadsfri avbestilling. 

Det vises for øvrig til korrespondanse fra Apollo Reiser AS.

Nemnda bemerker

Klagen gjelder en pakkereise for to personer med innkvartering på Sitia Beach City
Resort & Spa, Sitia, Kreta i perioden 08.07.2022 - 22.07.2022. Totalpris 38 099 kroner.

Klager avbestilte reisen den 16. juni 2022 og mener de ble pålagt et urettmessig
avbestillingsgebyr på 2 000 kroner per person, totalt 4 000 kroner.

Apollo beholdt da avbestillingskostnaden på 2 000 kroner per person, totalt 4 000
kroner. Det resterende av klagers innbetalte beløp på 34 099 kroner inkludert kortgebyr
ble refundert av Apollo den 17. juni.
Klagers krav: Refusjon av avbestillingsgebyret på totalt 4 000 kroner.

Det følger av pakkereiseloven § 21 at en reise kan avbestilles før avreise mot et rimelig
avbestillingsgebyr. Normalt er det fastsatt standardiserte satser etter avtalen mellom
partene. Etter avtalen mellom partene følger det at tjenesteyter kan kreve dekket et
administrasjonsgebyr på 2 000 kroner per person for avbestilling innen 42 dager før
avreise. Slik nemnda vurderer det er 4 000 kroner i avbestillingsgebyr å anse som et
rimelig avbestillingsgebyr sett opp mot reisens pris på 38 099 kroner. Pakkereisenemnda
anbefaler av klager ikke gis medhold.

Vedtak

Pakkereisenemnda anbefaler at klager ikke gis medhold.