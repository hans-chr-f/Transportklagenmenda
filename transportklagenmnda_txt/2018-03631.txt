Vedtak i Transportklagenemnda - Fly

Sammendrag

Krav om standardkompensasjon ved forsinkelse. Selskapet har ikke inngitt tilsvar.

Dato
20.08.2019

Saksnummer
2018-03631

Tjenesteytere
Air Cairo

Klager har i det vesentlige anført

Klager skulle reise med Air Cairos flyvning SM778 fra Oslo lufthavn (OSL) til Sharm el-
Sheikh (SHH) 23. juli 2017 kl. 19.10. Flyvningen ble imidlertid forsinket med 13 timer og
ti minutter, og klager har på denne bakgrunn fremsatt krav om standardkompensasjon i
henhold til EU-forordning 261/2004 på 600 euro.

Tjenesteyterne har i det vesentlige anført
Air Cairo har tross oppfordring ikke inngitt tilsvar til nemnda. Flyselskapet har heller ikke
besvart klagers reklamasjon.

Nemnda bemerker

Flyselskapet har tross oppfordring ikke avgitt uttalelse til nemnda. Nemnda treffer
da vedtak basert på opplysningene som er fremkommet tidligere i saken, jf.
transportklagenemndforskriften § 5-3 tredje ledd. 

Nemnda legger da til grunn at klager ankom Sharm el-Sheikh cirka 13 timer forsinket. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Air Cairo har ikke gitt noen redegjørelse eller fremlagt noe dokumentasjon for at
forsinkelsen skyldtes ekstraordinære omstendigheter som ikke kunne vært unngått.
Forsinkelsen gir etter dette rett til standarderstatning på 600 euro.

Vedtak

Transportklagenemnda - fly anbefaler at Air Cairo utbetaler til klager standarderstatning
på 600 euro.