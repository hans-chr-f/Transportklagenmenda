Vedtak i Pakkereisenemnda

Sammendrag

Krav om prisavslag for bagasje.

Dato
19.06.2018

Saksnummer
2018-00928

Tjenesteytere
Ticket

Klager har i det vesentlige anført

Klager har bestilte en pakkereise for fire personer med innkvartering i to standardrom på
Hotel St. Giles, London med avreise 02.08.2018 - 07.08.2018. Totalpris kr. 19.035.

De ikke var klar over at det er "vanlig" at billetter blir solgt uten bagasje, særlig da
dette ble spesielt oppgitt på andre nettsider. Dette ble først opplyst da billettene skulle
bekreftes på British Airways egne nettsider, men da var turen allerede betalt.

Klager krever at de får med en bagasje per person.

Det vises for øvrig til korrespondanse fra klager.

Tjenesteyterne har i det vesentlige anført
Klager har selv vært inne på Ticket.no og gjort en bestilling online den 21.03.2018.

I dag opererer de fleste flyselskap med billetter uten bagasje. I og med at det er
så forskjellige regler fra flyselskap til flyselskap har Ticket som formidler valgt å
kommunisere dette i bestillingsøyeblikket og i sine reisevilkår slik at kunden har mulighet
for å undersøke dette før betaling av reisen. 

Kunden kan velge å klikke seg inn på "Betingelser". I dette tilfellet valgte klager ikke å
klikke på "Betingelser" før bestilling. Dersom hun hadde hun gjort det, hadde hun vært
informert om bagasjeregler før bestilling/betaling av reisen. I Tickets reisevilkår fremgår
følgende. 5.0.2 "Ekstra kostnader som f.eks. bagasje, seating og innsjekking kan tilkomme
avhengig av flyselskap og priskategori." Da klager valgte å betale reisen, godkjente hun
også Tickets reisebetingelser. 

Klager kontaktet Ticket samme dag som hun bestilte reisen og fikk tilbud om å avbestille
billettene med British Airways mot et gebyr på kr. 595 per person, totalt kr. 2.380 og ev.
bestille nye billetter med Norwegian som hadde bagasje inkludert, mellomlegg kr. 2.000
eller fly med British Airways, mellomlegg kr. 1.500. Fristen for endring ble oppgitt til kl.
20.00 samme dag. Klager kontaktet ikke Ticket innenfor fristen. 

Klager kan kjøpe til bagasje på flyselskapets nettsider ved å logge seg inn. Dersom hun
velger å bestille bagasje på forhånd vil dette koste kr. 330 en vei per bagasje. De kan
også kjøpe til bagasje på flyplassen ved avreise til kr. 714 per bagasje per vei. Dersom
klager er usikker på hvordan man kjøper til bagasje online, ber Ticket klager ta kontakt
for hjelp.  

Ticket kan ikke se at det foreligger grunnlag for at de skal dekke kostnadene for bagasje.

Det vises for øvrig til korrespondanse fra Ticket.

Nemnda bemerker

I medhold av Alminnelige vilkår for pakkereiser punkt 1, anses avtalen mellom partene
inngått ved bekreftet bestilling. 

I medhold av punkt 2 omfatter avtalen pakkereisen slik den fremgår av bestilling og
bekreftelse og reisebevis eller lignende dokument. For øvrig omfatter avtalen også
arrangørens eventuelle individuelle betingelser. Videre er opplysninger arrangøren har
gitt i kataloger, brosjyrer eller lignende en del av avtalen med mindre de må antas å være
uten betydning for kundens kjøp av den aktuelle pakkereise. 

Pakkereiseloven § 3-3 første ledd inneholder regler om at arrangøren før avtalen inngås
skal gi kunden informasjon om avtalevilkårene. Det gjelder både en opplysningsplikt og
et opplysningsansvar ved markedsføring av tilbud som loven omfatter.  Informasjonen
skal være tydelig og forståelig. Avtalevilkårene kan rimelighetsprøves blant annet etter
avtaleloven § 36.

Arrangøren anfører at man i bestillingsøyeblikket kommuniserer regler om bagasje.
Disse reglene er forskjellige fra flyselskap til flyselskap.  Kunden må derfor, for å finne
frem til reglene, klikke seg inn på fanen ”betingelser”.  

Ved søk på forskjellige flyselskapet via Tickets nettsider finnes det flyselskaper som ikke
har bagasje inkludert, flyselskaper hvor bagasje er inkludert og flyselskaper hvor bagasje
er inkludert kun en av veiene ved bestilling av en tur/retur-reise.

Fanen ”betingelser” er etter nemndas syn gitt en svært lite fremtredende plass i
bestillingsbildet. Etter nemndas syn burde man heller hatt en uthevet fane hvor det
eksempelvis kunne stå: NB! Bagasjeregler – må leses før bestilling legges inn. 

Nemnda finner etter en samlet vurdering at bestillingsbildet slik det nå fremstår ikke
gir tilfredsstillende informasjon på en tydelig og forståelig måte.  Nemnda anbefaler at
klageren får refundert det de nå må betale for bagasje tur/retur London.

Vedtak

Pakkereisenemnda anbefaler at klageren får refundert det de må betale for bagasje tur/
retur London.