Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
10.02.2014

Saksnummer
510/13F

Tjenesteyter
Ryanair

Krav om standarderstatning grunnet kansellering.

Klager har i det vesentlige anført:

Klager skulle reise fra Rygge til Madrid den 12. juni 2013 kl. 16:50 med FR5423. Flyet ble
kansellert, og klager ble booket om til Reus Barcelona. Klager måtte ta tog fra Reus til Madrid.

Klager krever refusjon av togbilletter, matutgifter, samt standarderstatning 400 euro per
person.

Ryanair har i det vesentlige anført:

FR5423 ble dessverre kansellert som følge av streik, som førte til restriksjoner i fransk
luftrom, det vises til fremlagt logg. Hendelsen var utenfor Ryanairs kontroll, og er ikke
kompensasjonsberettiget i henhold til EU-forordning 261/2004.

Klager ble booket om kostnadsfritt til neste ledige avgang fra Rygge til Reus Barcelona den 13.
juni.

Ryanair ønsker å refundere klagers utgifter til mat og togbilletter, men kan dessverre ikke
imøtekomme krav om standarderstatning.

Det vises for øvrig til Ryanairs brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå innstillingen.

Nemnda legger på bakgrunn av de foreliggende opplysninger til grunn at kanselleringen
skyldtes flygelederstreik i Frankrike.

Nemnda er av den oppfatning at dette er å anse som en ekstraordinær omstendighet som
ikke kunne vært unngått selv om alle rimelige tiltak var truffet. Kanselleringen gir følgelig ikke
rett til standarderstatning etter EU-forordningen.

Ryanair har tilbudt å erstatte klagers utgifter til mat og togbilletter. Nemnda anbefaler at
klager oversender de etterspurte betalingsopplysninger til Ryanair slik at utbetaling kan finne
sted.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.