Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
02.10.2015

Saksnummer
0156/15F

Tjenesteyter
United Airlines

Klager har i det vesentlige anført:

Klager skulle reise fra Oslo til Phoenix via New York den 21. november 2014. UA39 fra Oslo til
New York ble forsinket slik at klager mistet sin videreforbindelse. Han ble booket om til neste
avgang fra New York og ankom bestemmelsesstedet over tre timer forsinket.

Klager krever standarderstatning 600 euro per person i henhold til EU-forordning 261/2004.

United Airlines har i det vesentlige anført:

UA39 ble forsinket som følge av ekstraordinære omstendigheter utenfor United Airlines
kontroll. Hendelsen er å anse som force majeure.

United Airlines er et ikke-europeisk flyselskap, og EU-forordningen gjelder kun for flygninger
fra EU. Forsinkelsen fra Oslo gir ikke rett til erstatning etter EU-forordningen. EU forordningen
kommer ikke til anvendelse for flygninger i USA.

United Airlines har av godvilje tilbudt klager et reisegavekort, men kan ikke imøtekomme hans
krav om standarderstatning.

Det vises for øvrig til United Airlines brev.

Nemnda bemerker:

EU-forordning 261/2004 får anvendelse på alle flygninger fra EU/EØS-område til en tredjestat
uavhengig av hvor flyselskapet er hjemmehørende, jf. forordningen artikkel nr. 1 bokstav a.

Klager hadde en sammenhengende billett fra Oslo til Phoenix via New York. Flygningen fra
Oslo ble forsinket med 71 minutter. Klager rakk ikke sin videreforbindelse fra New York og
kom mer enn tre timer forsinket til Phoenix.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Nemnda er av den oppfatning at forordningen får anvendelse i dette tilfellet selv om det
endelige bestemmelsesstedet ligger i USA. Nemnda viser til at årsaken til at klager ikke rakk
videreforbindelsen lå i Oslo, og at det ikke skjedde noe uregelmessig i USA.

United Airlines har ikke gitt noen forklaring på hva som var årsaken til forsinkelsen fra Oslo
eller dokumentert denne. Selskapet har følgelig ikke godtgjort at forsinkelsen skyldtes en
ekstraordinær omstendighet som ikke kunne vært unngått selv om alle rimelige tiltak var
truffet. Forsinkelsen gir etter dette rett til en standarderstatning på 600 euro per person.
Nemnda anbefaler at United Airlines utbetaler standarderstatningen.

Vedtak:

Transportklagenemnda-fly anbefaler at United Airlines utbetaler 600 euro per passasjer.

Vedtaket var enstemmig.