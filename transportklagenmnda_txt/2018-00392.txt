Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
12.02.2019

Saksnummer
2018-00392

Tjenesteytere
Air Mauritius

Klager har i det vesentlige anført

Klager skulle reise på følgende reiserute:

STAVANGER - LONDON BA747 20 MAY 2017 avg 1540 ank 1645
LONDON - MAURITIUS MK57 20 MAY 2017 avg 2100 ank 1155
MAURITIUS - LONDON MK42 03 JUNE 2017 avg 2200 ank 0730
LONDON - STAVANGER BA746 04 JUNE 2017 avg 1150 ank 1440

Air Mauritius flight MK57 fra London til Mauritius den 20. mai ble kansellert. Klager ble
booket om til neste dag og ankom endelig bestemmelsessted i overkant av ett døgn
forsinket. Han mistet en natts forhåndsbetalt hotell på Mauritius, kroner 1 254,23.

På returen ble klager på avreisedagen informert om at avgangstiden på flight MK42
fra Mauritius til London var endret fra kl 22.00 den 3. juni til kl 08.00 den 4. juni, slik at
han mistet sin videreforbindelse. Klager ble booket om og ankom Stavanger 24 timer
forsinket. 

Klager hadde planlagt å arbeide den 5. juni for å planlegge et større møte, men kan ikke
fremlegge dokumentasjon på tapt arbeidsinntekt da dagen ikke var formell arbeidsdag
(2. pinsedag).  

Klager opplevde begge uregelmessighetene som ødeleggende for hans ferie, og han
stiller seg kritisk til dårlig kundeservice fra flyselskapet.

Til nå har flyselskapet kun tilbudt 600 euro for hendelsen på utreisen. 

Klager krever også standarderstatning for ruteendringen på returen, samt refusjon av
en natt på hotell på Mauritius, kroner 1 254,23. Videre krever klager refusjon av tapt
arbeidsfortjeneste 5. juni, kroner 2 968.

Det vises for øvrig til klagers brev.

Tjenesteyterne har i det vesentlige anført
Air Mauritius beklager hendelsene, og har tilbudt klager 600 euro for kanselleringen av
MK57 den 20. mai 2017. 

Ruteendringen av MK42 den 3. juni 2017 er dessverre ikke kompensasjonsberettiget da
hendelsen oppstod på flyplass utenfor Europa med et ikke-europeisk flyselskap.

Klager mottok forpleining fra Air Mauritius ved begge hendelser. 

Air Mauritius kan ikke imøtekomme klagers krav utover det som allerede er tilbudt.  

Det vises for øvrig til Air Mauritius brev.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf EU-forordning 261/2004 artikkel 5 og 7. 

Nemnda legger til grunn at klagers flyvning MK57 ble kansellert og at han ankom endelig
bestemmelsessted Mauritius i overkant av ett døgn forsinket. Flyselskapet har tilbudt
klager standarderstatning 600 euro for denne hendelsen slik han har krav på. 

Klager mottok forpleining, men tapte en natt på forhåndsbetalt hotell.
Standarderstatningen er ment å dekke både økonomisk og ikke-økonomisk tap. Siden
tapet knyttet til forhåndsbetalt natt på hotell er oppgitt å være kroner 1 254,23, og
således under 600 euro, må dette tapet anses dekket av standarderstatningen. Det
er derfor ikke nødvendig for nemnda å se på om tapet kan kreves dekket på annet
grunnlag.

Nemnda legger videre til grunn at klager også på returreisen ankom endelig
bestemmelsessted ett døgn forsinket som følge av en ruteendring på MK42 fra Mauritius
til London.  

En ruteendring innebærer kansellering av en avtalt flygning. Kansellering gir grunnlag
for standarderstatning etter EU-forordning 261/2004 artikkel 5, jf artikkel 7, med mindre
flyselskapet har informert om endringen minst to uker før planlagt avgangstid.

Forordningen får imidlertid bare anvendelse for flygninger innen EU-/ EØS-området,
flygninger fra EU-/ EØS-området til en tredjestat og flygninger fra en tredjestat hvis det
"transporterende luftfartsselskap for flygningen er et EF-luftfartsselskap", jf artikkel
3 punkt 1 bokstav b. Det "transporterende luftfartsselskap" er i artikkel 2 bokstav b)
definert til "et lufttransportforetak som utfører eller har til hensikt å utføre en flygning i
henhold til en avtale med en passasjer eller på vegne av en annen person, juridisk eller
fysisk, som har en avtale med denne passasjeren".

Krav etter EU-forordningen faller etter dette bort, fordi forsinkelsen oppsto på en
flygning fra en tredjestat med det ikke-europeiske flyselskapet Air Mauritius. 

Klager krever tapt arbeidsfortjeneste kroner 2 968. Slike utgifter er ikke dekningsmessige
etter EU-forordningen. Tapet er heller ikke dokumentert. 

Nemnda mener at flyselskapet ikke kan holdes ansvarlig for tapt arbeidsfortjeneste i
medhold av Montrealkonvensjonen art 19/luftfartsloven § 10-20 heller, i det tapet ikke er
dokumentert.

Vedtak

Transportklagenemnda-fly anbefaler at Air Mauritius utbetaler 600 euro til klager dersom
dette ikke er gjort.