Vedtak i Transportklagenemnda - Fly

Sammendrag

Krav om erstatning grunnet kansellering.

Dato
12.02.2016

Saksnummer
0621/15F

Tjenesteyter
SAS

Krav om erstatning grunnet kansellering.

Klager har i det vesentlige anført:

Klager skulle reise fra Oslo til Evenes torsdag den 26. mars med retur søndag 29. mars 2015 i
forbindelse med jobb. SK4094 med avgang kl. 15:50 ble kansellert grunnet snøvær og mangel
på crew. Klager så andre fly lande og ta av, mens hans fly ikke ble prioritert.

SAS påberoper seg force majeure. Klager mener at det ikke stemmer i denne saken. Da
tidspunktet for flygningen kom, stod flyet klart, og rullebanen var delvis åpnet for trafikk.
Pga. mangel på crew fikk passasjerene beskjed om at det ville bli en forsinkelse. Etter lengre
ventetid fikk passasjerene derimot kontrabeskjed om at de var nedprioritert til fordel for
andre flygninger, og flyet ble kansellert.

Klager fikk beskjed om at første ledige avgang til Evenes var lørdag ettermiddag 28. mars.
Da klager skulle dekke NM i ski lørdag formiddag, var turens hensikt falt bort og han avbrøt
reisen. Klager hadde leid ut sin leilighet til søndag, og fikk derfor utgifter til overnatting i tre
dager.

Klager refusjon av tapt arbeidsfortjeneste, transport, kost og losji for tre dager, til sammen et
sted mellom kroner 10 - 15&nbsp;000.

Det vises for øvrig til klagers brev.

SAS har i det vesentlige anført:

Klager fikk ikke reist den 26. mars grunnet ekstreme værforhold på Gardermoen, det vises
til fremlagt dokumentasjon. Forholdene på Gardermoen var svært kaotiske den dagen, og
flyplassen var stengt i flere timer. Utover dagen var trafikken nede i fem flybevegelser i timen,
og ingen visste hvilke fly som ville gå eller ankomme Gardermoen.

På grunn av ovennevnte ble sikkerhetskontrollen stengt da brannvesenet nektet flere å
oppholde seg i gate-området. Det ble bestemt at man måtte få avgårde flest mulig passasjerer
på innsiden av sikkerhetskontrollen før man slapp inn flere.

Det er beklagelig at det ikke var mulig å få booket klager til Evenes samme dag. De neste
dagene var nesten alle fly fullbooket, da dette var en av årets største utfartshelger, påsken.
Klager fikk tilbud om å reise den 28. mars noe han avslo.

SAS mener hendelsen ikke er kompensasjonsberettiget i henhold til EU-forordning 261/2004
da årsaken til kanselleringen var ekstraordinære omstendigheter utenfor SAS kontroll.

SAS har refundert klagers flybillett t/r, samt tilbudt refusjon av transport til og fra flyplassen.
SAS kan ikke imøtekomme hans krav utover dette.

SAS kan ikke imøtekomme klagers krav.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda finner etter en samlet vurdering mest sannsynlig at kanselleringen skyldes
værforholdene på Gardermoen. Det hadde vært mange kanselleringer/forsinkelser tidligere
på dagen, og det var tidvis kaotiske forhold. Nemnda finner ikke sannsynliggjort at flygningen
til Evenes kunne ha blitt gjennomført slik at kansellering ikke var nødvendig. Kanselleringen
gir etter dette ikke rett til standarderstatning etter forordningen.

Kanselleringen påførte klager utgifter og tapte inntekter. Sett hen til at kanselleringer skyldtes
værforholdene på Gardermoen, er nemnda av den oppfatning at SAS ikke er ansvarlig for
klagers tap.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.