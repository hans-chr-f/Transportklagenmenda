Vedtak i Transportklagenemnda - Fly

Sammendrag

Krav om refusjon av ekstrautgifter grunnet misforståelse/feil opplysninger
angående hvilken dato flyet fra New York ville lande i Bergen.

Dato
21.08.2018

Saksnummer
2018-00182

Tjenesteytere
Norwegian

Klager har i det vesentlige anført

Klager og hans fem medreisende reiste med Norwegians flygning D81770 fra New York
(SWF) til Bergen (BGO) 28. desember 2017. Ankomsttidspunkt var oppgitt forskjellig i
"booking confirmation" og "travel document", hvor sistnevnte oppga "+1 day". Klager
tok kontakt med Norwegian på telefon, og fikk beskjed om at flyet landet i Bergen 28.
desember. Klager kansellerte dermed opprinnelige flybilletter med Widerøe fra Bergen
til Florø 29. desember, og kjøper nye billetter med Widerøe 28. desember. Det viser seg
at informasjonen klager fikk oppgitt over telefon var feil, slik at klager mister flyet med
Widerøe til Florø. 

Klager krever dekket alle ekstrautgifter som oppstod på grunn av de feilaktige
opplysningene som ble gitt. Klagers totale krav beløper seg til kroner 9 755.

Tjenesteyterne har i det vesentlige anført
Passasjerene har under hele bestillingsprosessen fått oppgitt "+1" ved ankomst i Norge.
"+1" er tilføyd ved bestilling og i alle reisedokument for å gjøre det klart for passasjerene
at man går over til ny dato ved ankomst. 

Klager har selv ansvar for å sjekke ankomst- og avgangstider, og at disse korresponderer.
Klager burde ha nok informasjon til å foreta en korrekt booking av flygning fra Bergen
til Florø med Widerøe. Norwegian kan ikke være ansvarlig for at klager gjør feil i
bestillingen. 

Norwegian avviser på ovennevnte grunnlag klagers krav om refusjon av utgifter. Klager
har heller ikke krav på kompensasjon etter EU-forordning 261/2004.

Nemnda bemerker

På klagers booking for reisen med Norwegian fra New York til Bergen den 28. desember
2017, var det oppført ankomst  "28. desember (+1 day)". Klager hadde allerede kjøpt
flybilletter med Widerøe videre fra Bergen til Florø med avreise 29. desember 2017, men
ble usikker på om dette var riktig dato. Han kontaktet derfor Norwegians kundeservice
på telefon. 

Klager anfører at han fikk opplyst av Norwegians kundeservice om at flyet landet den 28.
desember. Klager avbestilte derfor flyreisen med Widerøe den 29. desember 2017, og
bestilte nye billetter til den 28. desember. Det viste seg at dette var feil dato, da flyet fra
New York landet den 29. desember 2017.

Nemnda mener at det ikke er noen grunn til å tvile på at klager fikk uriktige opplysninger
hos Norwegians kundeservice. Det er på det rene at klager hadde en samtale med
kundeservice på rundt to og et halvt minutt. Videre er det på det rene at klager den
samme dagen avbestilte sin videreforbindelse den 29. desember, og kjøpte nye billetter
til den 28. desember. 

Nemnda mener at klagers tap i sin helhet skyldes feil begått av Norwegian. Selv om
passasjerene i utgangspunktet selv har ansvar for å ha korrekte reisedokumenter, må
en passasjer som kontakter Norwegians kundeservice kunne forvente og stole på at
det gis korrekte opplysninger der. Det var jo for å forsikre seg om at han hadde forstått
ankomsttidspunktet riktig at klager kontaktet Norwegian. 

Klager har derfor krav på å få erstattet sine utgifter til flybilletter med Widerøe på kroner
5 602, samt utgifter til buss og mat på reisedagen. Samlet tap som skal erstattes er totalt
kroner 9 755.

Vedtak

Transportklagenemnda - fly anbefaler at Norwegian erstatter klagers tap til  flybilletter,
buss og mat på kroner 9 755.