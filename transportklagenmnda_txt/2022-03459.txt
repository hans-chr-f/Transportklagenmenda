Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
21.06.2023

Saksnummer
2022-03459

Tjenesteytere
Widerøe

Klager har i det vesentlige anført

Klager hadde billett med Widerøe WF756 kl. 17:10 den 23. september 2022 fra Bodø til
Mosjøen. Samme ettermiddag får klager beskjed om at flyvningen er kansellert. Klager
ble ikke tilbudt noen alternativer, så klager kjøpte seg en togbillett for å komme hjem. 

Klager krever standarderstatning i henhold til EU-forordning 261/2004.

Tjenesteyterne har i det vesentlige anført
Widerøe har anført at WF755 fra Trondheim - Mo i Rana - Bodø ble omdirigert til Mo i
Rana – Mosjøen grunnet værforholdene i Mo. Det var planlagt crewbytte på Mo i Rana og
crewet måtte sendes med taxi til Mosjøen for å gjenoppta ruten derifra. 

Widerøe viser til at disse rutene ble kansellert grunnet værforhold og mangel på fly:
WF775 MQN – BOO
WF756 BOO – MJF

Klager har mottatt refusjon av flybilletten, samt taxi fra flyplassen til togstasjonen.

Widerøe kan ikke imøtekomme klagers krav om standarderstatning.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande/ta av, ved at
det oppstår overbelastning på flyplassen eller lignende, kan være en ekstraordinær
omstendighet i forordningens forstand som medfører at den reisende ikke har krav på
erstatning. Dette må vurderes konkret.

Klager skulle reise med WF756 fra Bodø til Mosjøen da flyet ble kansellert. Flymaskinen
LN-WSA som skulle operere WF756 den 23. september, var planlagt å fly følgende rute:

23. september WF755 Trondheim (TRD) - Mo i Rana (MQN)
23. september WF755 Mo i Rana (MQN) - Bodø (BOO)
23. september WF756 Bodø (BOO) - Mosjøen (MJF)

Widerøe har opplyst at WF755 (TRD - MQN) ble omdirigert til Mosjøen grunnet dårlig
vær i Mo i Rana. Flyselskapet har fremlagt utklipp fra operasjonslogg og logg for den
aktuelle flyvemaskinen, som dokumenterer at WF755 måtte endre kurs grunnet dårlig
vær. Det fremgår videre at ventende crew i Bodø måtte sendes med bakketransport til
Mosjøen. Dette resulterte i at flyvemaskinen LN-WSA, med planlagt rute fra Mosjøen til
Bodø (WF755) og påfølgende retur fra Bodø til Mosjøen (WF756), ble kansellert.

Nemnda mener at Widerøe i dette tilfellet har godtgjort at kansellering skyldes
ekstraordinære omstendigheter. Dokumentasjonen viser at kanselleringen av WF755 fikk
direkte konsekvenser for klagers flyvning, da flymaskinen LN-WSA skulle operere videre
avgang til Mosjøen etter ankomst i Bodø. 

Selskapet har imidlertid ikke gitt klager tilbud om omruting eller kommentert vilkåret
om at de har gjort alle rimelige tiltak for å unngå ulempen. Nemnda mener derfor at
selskapet ikke har sannsynliggjort at dette vilkåret er oppfylt, og klager har da rett på
standarderstatning med 250 euro
.

Det følger av EU-forordning 261/2004 artikkel 5 nr. 1 at det ved kansellering er det
«transporterende luftfartsselskapet» som skal tilby assistanse etter artikkel 8, altså
omruting eller refusjon. Klager har anført at det ikke ble tilbudt omruting av flyselskapet.
Widerøe har ikke kommentert dette, men flyselskapet har uttalt at de i ettertid har
refundert den ubenyttede flybilletten samt klagers utgift til drosje for reise mellom
flyplassen og togstasjonen. Nemnda legger dette til grunn.

Vedtak

Transportklagenemnda anbefaler at selskapet utbetaler standarderstatning med 250
euro.