Tjenesteyter følger ikke vedtaket i saken (29.11.2022)
Kommentar fra tjenesteyter:

Air Malta mener klager selv er ansvarlig for å ikke sjekke om hans bestilling ble gjennomført.

Vedtak i Transportklagenemnda - Fly

Sammendrag

Krav om standarderstatning grunnet nektet ombordstigning.

Dato
10.11.2022

Saksnummer
2022-00890

Tjenesteytere
Air Malta
SAS

Klager har i det vesentlige anført

Den 8. april 2022 bestilte klager (to personer) flybilletter med Air Malta for reise t/r Oslo
- Malta den 11. - 15. april 2022. Billettene ble bestilt direkte hos Air Malta, og reiseruten
var som følger:

11 APR SK4743 OSL BRU 08.20-10.15 
11 APR KM421   BRU MLA 19.50-22.35
15 APR KM308   MLA MUC 15.45-18.05
15 APR LH2456 MUC OSL 20.05-22.15

På avreisedagen møtte klager opp to timer før på Gardermoen. Da hun skulle sjekke inn
fikk hun beskjed om at bestillingen ikke eksisterte. Klager henvendte seg til Air Malta
kundeservice som kunne bekrefte at klagers bestilling ikke var blitt generert grunnet
dataproblemer hos Air Malta. 

Klager ble booket om kostnadsfritt til påfølgende dag (og med ny hjemreise):

12 APR KM2905 OSL MUC 07.15-09.30 
12 APR KM307   MUC MLA 12.10-14.20
15 APR KM306   MLA MUC 08.45-11.05
15 APR KM2904 MUC OSL 15.55-18.05

Klager krever standarderstatning 400 euro per person for utreisen, og 400 euro per
person for returen. Klager krever også refusjon for en ekstra tur til og fra Gardermoen.

Tjenesteyterne har i det vesentlige anført
Verken SAS eller Air Malta har avgitt uttalelse til nemnda angående saken.

Nemnda bemerker

Dersom passasjerer nektes ombordstigning mot sin vilje, skal flyselskapet i henhold
til EU-forordning 261/2004 artikkel 4 umiddelbart gi dem erstatning i samsvar med
forordningens artikkel 7, samt assistere dem i samsvar med artikkel 8 og 9, det vil si
tilby refusjon av billetter eller omruting snarest mulig til bestemmelsesstedet, samt
tilby passasjerene måltider og forfriskninger som står i rimelig forhold til ventetiden og
eventuelt hotellinnkvartering om nødvendig.

Det er ikke bestridt at klager ble nektet ombordstigning på Gardermoen grunnet feil i
flyselskapets datasystemer.  

Nemnda anbefaler etter dette at Air Malta utbetaler standarderstatning med 400 euro
per person til klager for hendelsen. 

Klager har videre fremsatt krav om standarderstatning også for returreisen. 

Klager ble ombooket både tur og retur av flyselskapet.  

Klager har også rett til standarderstatning for returreisen da den ble flyttet mer enn én
time frem, jf. C-146/20 m.fl. 

Klager krever videre refusjon av utgifter til transport til og fra Gardermoen i forbindelse
med at hun ble booket om til ny avreise den 12. april. Standarderstatningen er
ment å dekke både økonomisk og ikke-økonomisk tap. Standarderstatningen
overstiger utgiftene til transport t/r Gardermoen. Disse utgiftene må anses dekket av
standarderstatningen. 

Nemnda anbefaler at Air Malta utbetaler 400 euro per person for nektet ombordstigning
den 11. april 2022 samt for fremskutt returreise den 15. april 2022.

Vedtak

Nemnda anbefaler at Air Malta utbetaler 400 euro per person for nektet ombordstigning
den 11. april 2022, samt for fremskutt returreise den 15. april 2022, til sammen 1600
euro.