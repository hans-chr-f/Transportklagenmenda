Vedtak i Transportklagenemnda - Fly

Sammendrag

Krav om erstatning grunnet nektet ombordstigning.

Dato
15.05.2013

Saksnummer
038/13F

Tjenesteyter
Norwegian Air Shuttle ASA

Krav om erstatning grunnet nektet ombordstigning.

Klager har i det vesentlige anført:

Klager skulle reise fra Oslo til Ålesund den 4. desember 2012 med DY414 kl. 16:50. Klager
ankom Gardermoen med flytoget kl. 16:05.

I henhold til Norwegians vilkår må man være sjekket inn minst 30 minutter før avgang. Klager
sjekket inn bagasjen på automat kl. 16:17, og var ved baggage-drop like etterpå. Det var ikke
kø. Likevel fikk de beskjed om at de var for sent ute.

Klager måtte kjøpe nye billetter med et annet selskap med avgang kl. 19:10.

Klager krever refundert utgifter til nye billetter, 573,95 euro, med tillegg av forsinkelsesrenter
fra og med 4. desember 2012. Klager krever videre erstatning for ulempen de ble påført.

Det vises for øvrig til klagers brev.

Norwegian har i det vesentlige anført:

I henhold til Norwegians regler og vilkår må man være ferdig innsjekket minst 30 minutter før
avreise.

Klager sjekket inn på automat kl. 16:17, da gjenstod 3 minutter før bagasjen måtte være levert.
Man må møte opp i god tid før avreise og regne med at det kan være kø. Dessverre rakk ikke
klager å levere bagasjen innen fristen. Baggage-drop stenger automatisk. Kl. 16:37 ble klager
offloaded.

Norwegian kan dessverre ikke imøtekomme klagers krav.

Nemnda bemerker:

Det fremgår av Norwegians vilkår at passasjerene må være ferdig sjekket inn minst 30
minutter før avgang. Dersom passasjeren har med bagasje, må den være ferdig ekspedert
innen samme tidsfrist. Så vel innsjekk som bag drop stenger automatisk 30 minutter før
avgang.

Nemnda legger på bakgrunn av den fremlagte dokumentasjon til grunn at klagerne sjekket
inn 33 minutter før avgang. Klagerne sjekket således inn innen fristen.

Nemnda legger videre til grunn at klagerne ikke ekspederte bagasjen innen bag drop stengte
30 minutter før avgang. Ved vurderingen legger nemnda avgjørende vekt på at bag drop
stenger automatisk 30 minutter før avgang. Det er ikke sannsynliggjort at det var andre
grunner til at klagerne ikke fikk sjekke inn enn at bag drop var stengt fordi tidsfristen var ute.

Norwegian var etter dette berettiget til å nekte klagerne å ta med bagasjen på flyet. Nemnda
finner følgelig ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.