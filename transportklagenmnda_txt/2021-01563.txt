Vedtak i Transportklagenemnda - Fly

Sammendrag

Krav om refusjon av endringsgebyr grunnet ruteendring.

Dato
18.02.2022

Saksnummer
2021-01563

Tjenesteytere
Norwegian Air Shuttle

Klager har i det vesentlige anført

Klager hadde bestilt en reise med Norwegian fra Oslo til Stavanger for reise den 22.
september 2021 kl 07.00 med DY522. Den 26. august ble klager informert om at
flyvningen var endret til DY524 kl 08.00. Den nye tiden ville medført at klager ikke rakk
sin avtale i Stavanger. Hun ønsket derfor å endre til avgang dagen før, men måtte selv
betale endringsgebyret på kroner 400. Klager har senere mottatt refusjon fra Norwegian
på dette beløpet. 

Klager pådro seg også utgifter til hotell i Stavanger på kroner 1 290. 

Klager krever standarderstatning i henhold til EU-forordning 261/2004, samt refusjon av
hotellutgift med kroner 1 290.

Tjenesteyterne har i det vesentlige anført
Norwegian foretok en ruteendring på DY522 den 22. september 2021, og klager ble
informert om ruteendringen per epost den 12. august. Klager ble booket om til ny
flyvning en time senere med DY524. Denne flyvningen opererte som normalt. Det vises
til fremlagt dokumentasjon. 

I henhold til EU-forordning 261/2004 er en ruteendring ikke kompensasjonsberettiget i
de tilfeller hvor passasjeren ble informert mer enn 14 dager før, slik som i dette tilfellet.
Norwegian viser også til sine generelle vilkår, at flyselskapet forbeholder seg retten til å
endre rutetider.  

Ekstra kostnader som ikke er direkte knyttet til assistansen som er regulert i EU-
forordningen 261/2004, vil kun bli refundert dersom årsaken til forsinkelsen eller
kanselleringen er innenfor flyselskapets kontroll. I dette tilfellet ble kanselleringen
forårsaket av ekstraordinære omstendigheter, reiserestriksjoner forårsaket av nasjonale
retningslinjer som følge av covid-19 pandemien. 

Norwegian ønsker å refundere kroner 400 i endringsgebyr, men kan ikke imøtekomme
klagers krav utover dette.

Nemnda bemerker

En ruteendring innebærer kansellering av en avtalt flygning. Kansellering gir rett til
erstatning etter EU-forordning 261/2004 artikkel 5, jf. artikkel 7, med mindre flyselskapet
har informert om endringen minst to uker før planlagt avgangstid. 

Ved kansellering har passasjerene valget mellom refusjon av hele billettprisen eller
omruting snarest mulig, på tilsvarende transportvilkår. 

Flyselskapet Norwegian informerte klager om ruteendring på DY522 den 12. august
2021 som var mer enn to uker før avreise. Kanselleringen gir følgelig ingen rett til
standarderstatning.

Forordningen er imidlertid ikke til hinder for ansvar på annet grunnlag, jf. forordningen
artikkel 12. 

Norwegian har tilbudt seg å refundere endringsgebyret med kroner 400, og klager har
bekreftet at hun har mottatt beløpet.

Klager mener hun har krav på refusjon av hotellutgifter i Stavanger, da hun så seg nødt
til å reise en dag tidligere for å rekke sin avtale i Stavanger. Slike utgifter er det ikke
grunnlag for å kreve dekket etter EU-forordningen. Flyselskapet er imidlertid ansvarlig
etter luftfartsloven § 10-20 for tap som er en direkte følge av en forsinkelse, med mindre
selskapet godtgjør at det har tatt alle forholdsregler som med rimelighet kan kreves
for å unngå tapet. Etter flertallets (lederen og forbrukerrepresentantene) syn må dette
gjelde tilsvarende der et flyselskap påfører en passasjer et tap ved å endre en avgang.
Flertallet finner ikke grunnlag for å konkludere med at flyselskapet hadde gjort alt som
med rimelighet kunne kreves for å unngå tapet. Flertallet mener derfor at Norwegian
må dekke klagers utgifter til overnatting med kr 1290. Flertallet mener at dette tapet er
påregnelig for Norwegian.

Mindretallet – bransjerepresentantene – mener at klager selv må dekke kostnadene til
hotell. Norwegian booket om klager til en ny flyvning én time senere. All den tid klager
selv velger å dra dagen før, og dermed blir påført kostnader til hotell, mener mindretallet
at klager må dekke dette selv. Mindretallet er av den oppfatning at tapet ikke kan anses
påregnelig for Norwegian.

Forbrukerrepresentant Borgar Sandvik fikk uventet forfall, og de øvrige medlemmene
fant det forsvarlig å behandle saken med bare én forbrukerrepresentant, jf
transportklagenemndforskriften § 5-5, 5 ledd. Nemnda avsa deretter vedtak i tråd med
flertallets anbefaling, lederen har dobbeltstemme etter 6. ledd når 5. ledd fører til
stemmelikhet.

Vedtak

Transportklagenemnda anbefaler at Norwegian dekker klagers utgifter til overnatting
med kr 1290.