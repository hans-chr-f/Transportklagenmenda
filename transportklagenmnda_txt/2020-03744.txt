Vedtak i Pakkereisenemnda

Sammendrag

Krav om refusjon av avbestillingsgebyret grunnet Covid-19.

Dato
17.03.2021

Saksnummer
2020-03744

Tjenesteytere
Route 66 International

Klager har i det vesentlige anført

Klagen gjelder en pakkereise for to personer til Sør-Afrika fra 15.11.2020 - 02.12. 2020.
Totalpris 71 932 kroner. 

Klager anfører at de avbestilte reisen skriftlig via e-post kl. 08:35 den 16. mars 2020,
8 måneder før avreise som var innenfor fristen for avbestilling på 7 måneder som var
gjengitt på Route66 sine nettsider på daværende tidspunkt. Klager skriver at Route66
senere fjernet avsnittet om 7 måneder. Klager har sendt nemnda en kopi det som
fremgikk på nettsidene da klager avbestilte reisen.

Turen til Sør-Afrika ble betalt i sin helhet for 2 personer 15 måneder før avreise, totalt 71
932 kroner.

Etter at klager har mottatt tjenesteyters tilsvar i saken presiserer klager at reisen hans
ikke var til USA, men til Sør-Afrika.

Klager har søkt forsikringsselskapet Frende Forsikring om dekning/erstatning. Klager har
ikke blitt tilkjent dekning/erstatning.

Klagers krav: Tilbakebetaling av reisens pris på 71 932 kroner. 

Det vises for øvrig til korrespondanse fra klager.

Tjenesteyterne har i det vesentlige anført
Route 66 International anfører at klager valgte, ved telefonisk kontakt, å avbestille sin
reise på grunn av UD sine reiseråd. Reisearrangøren legger til at basert på deres notater
har tett opptil samtlige på denne turen valgt å avbooke sin reise av samme årsak. 

Reisearrangøren forklarer at de på bakgrunn av dette valgte å assistere klager og andre
reisende med dokumentasjon slik at de kunne sende dette til sine forsikringsselskap
siden alle innbetalinger hadde gått tapt for reisearrangør. Det vises til at reisearrangøren
gjør tidligere betalinger til samarbeidspartnere for å sikre best mulig opplevelse til best
pris. Andre kunder har bekreftet overfor reisearrangør at de har fått igjen alt fra sin
reiseforsikring. 

Route 66 International anfører at de gjentatte ganger har informert klager om at turen
ikke er kansellert, men at dersom klager ønsker reisearrangørens sin assistanse for å
bekrefte at de har avbooket reisen grunnet reiseråd fra UD, vil de være behjelpelige med
det. 

Reisearrangøren presiserer at reiserådet fra UD fraråder reise til USA og disse gjelder
per dags dato til 20. august 2020. Reisearrangør mener at forsikringsselskapet plikter å
betale til klager. 

Reisearrangør legger til at siste innbetaling for turen fortsatt ikke er utført og er relatert
til kraftig økning i valutakurs, slik at det er nødvendig med en økning på 8 % i henhold
til retningslinjene for pakkereiser. Reisearrangøren forklarer at dette beløpet ikke er
forsøkt inndrevet da de er av den forståelse at reisen ble kansellert fra klagers side før
påske. Reisearrangøren forklarer at det at klager ønsker å omgjøre sin beslutning om
avbooking, dessverre ikke er et reelt alternativ i dette tilfelle. 

På bakgrunn av at klager selv har valgt å avbooke sin reise, samt at reisearrangør ikke
har kansellert turen og at beløpet har gått tapt for reisearrangør, avviser reisearrangøren
samtlige krav i saken. 

Route 66 International ber om at saken avvises i Pakkereisenemnda, da den ikke egner
seg for Pakkereisenemnda ettersom det kreves omfattende vitneførsel og bevisførsel
fra norske vitner, fra Route 66 sine kontorer og fra deres leverandører utenlands, blant
annet på Malta og i USA.

Det vises for øvrig til korrespondanse fra Route 66 International.

Nemnda bemerker

Klagen gjelder en pakkereise for to personer til Sør-Afrika fra 15.11.2020 - 02.12. 2020.
Turen til Sør-Afrika ble betalt i sin helhet for 2 personer 15 måneder før avreise, totalt 71
932 kroner.

Klager avbestilte reisen skriftlig via e-post kl. 08:35 den 16. mars 2020, 8 måneder før
avreise. Det fremkommer av vedlagt avtalevilkår fra klager at ved avbestilling senere
enn 7 måneder før avreise vil ikke innbetalt beløp bli refundert. Som det fremkommer
av klagers anførsler hevdes det at Route66 har endret avtalevilkårene i ettertid. Dette
forhold er ikke bemerket av Route66 i deres svar til Pakkereisenemnda. Slik nemnda
vurderer det følger det av avtalen, slik som klager har dokumentert, at innbetalt beløp
ikke refunderes for avbestilling 7 måneder før avreise. I dette tilfellet hvor avbestillingen
skjer 8 måneder før avreise følger det da av avtalen mellom partene at innbetalt beløp
skal refunderes. Basert på at tjenesteyter har forpliktet seg til dette gjennom sine egne
avtalevilkår anbefales det at klager gis medhold i å få refundert innbetalt beløp på 71 932
kroner. Det følger av avtalen særlige avbestillingsregler om delbetaling. I dette tilfellet er
det ikke innbetalt delbetaling, men fullt oppgjør for reisen og da kommer ikke vilkårene
om delbetaling til anvendelse på denne saken. 
Pakkereisenemnda vil for øvrig bemerke at endrede vilkår som innkommer etter
avtaleinngåelsen ikke vil gjelde og at det derfor er uheldig at Route66 viser til nye vilkår.
Pakkereisenemnda anbefaler at klager gis medhold i tilbakebetaling av reisens pris på
71 932 kroner. Reisen ble avlyst 16.03.2020 og er dermed omfattet av den midlertidige
forskriften som forlenger pakkereiseselskapenes tilbakebetalingsfrist til 3 måneder. Den
nye fristen gjelder alle pakkereiser som ble avlyst eller avbestilt i perioden fra 1. mars
til 14. juni 2020. Klager tilkjennes renter fra dagen etter kravet forfalt, det vil si 90 dager
etter kanselleringstidspunktet. Den anbefales at beløpet utbetales senest innen 14 dager
for mottagelse av vedtak. 

Pakkereisenemnda anbefaler at klager gis medhold.

Vedtak

Pakkereisenemnda anbefaler at klager gis medhold.