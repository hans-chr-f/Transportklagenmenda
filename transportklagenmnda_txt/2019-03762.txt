Vedtak i Transportklagenemnda
- Kollektivreiser

Sammendrag

Billett kjøpt for sent / klagerett til selskapet

Dato
21.01.2020

Saksnummer
2019-03762

Tjenesteytere
Ruter

Klager har i det vesentlige anført

Klager reiste med buss fra Lindern til Oslo S den 30.august 2019 da han ble ilagt gebyr.
Klager forklarer at han kjøpte billetten idet han gikk om bord i bussen, men opplevde at
kontrolløren kom løpende imot ham og krevde at klager måtte vise billett. Klager viste
billetten han akkurat kjøpte, men fikk beskjed om at billetten var kjøpt for sent og derfor
ble han ilagt gebyr. 

Klager forklarer videre at han hadde vurdert å kjøpe billett hos føreren fordi han tidligere
har opplevd problemer med sitt utenlandske kredittkort i forbindelse med billettkjøp.
Klager stod ved siden av føreren da han ble sjekket. 

Klager hevder det var flere andre reisende som gjorde det samme som han uten at de
fikk gebyr og han mener derfor kontrolløren ga gebyr til han fordi han var utlending.
Klager forklarer at han opplevde dette som en rasistisk handling.

Klager krever frafall av gebyr.

Tjenesteyterne har i det vesentlige anført
Klager ble ilagt gebyr på bussen den 30.august 2019 fordi han kjøpte sin billett for sent.
Billetten må være bekreftet og nedtellingen startet før man går om bord. Klager sin billett
ble kjøpt mens kontrollen pågikk. 

Ruter ønsker å legge til at vi ikke har sanntid på avgangen. 

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble ilagt gebyr på buss den 30.august 2019 fordi han hadde kjøpt billett for sent.

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Nemnda legger til grunn opplysningene i gebyrrapporten om at kontrollen er notert
startet kl. 00.05 fra Lindern holdeplass og at inspeksjon av klager startet kort tid etter, kl.
00.06. Klagers billett er registrert bestilt kl. 00.08.21.

Nemnda bemerker at billetten var bestilt etter ombordstigning og at vilkårene for å
ilegge gebyr var til stede. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.