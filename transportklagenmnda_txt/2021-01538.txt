Vedtak i Transportklagenemnda - Fly

Sammendrag

Krav om standarderstatning grunnet forsinkelse samt refusjon av taxi utgifter.

Dato
11.02.2022

Saksnummer
2021-01538

Tjenesteytere
Widerøe

Klager har i det vesentlige anført

Klager reiste fra Stavanger til Bergen den 19. september 2021 med WF548 kl. 21:00.
Flyvningen ble forsinket fra Stavanger og klager ble booket om til en flyvning samme
dag kl. 23:30. Dette ble en forsinkelse på 2 timer og 30 minutter. Flyet landet midnatt på
Flesland og den siste bybanen går kl. 00:11 og denne rakk ikke klager. Det ble taxi for å
komme seg hjem.

Klager krever standarderstatning for forsinkelsen og refusjon mellom hva taxi kostet (kr.
597) og hva bybanen koster (39).

Tjenesteyterne har i det vesentlige anført
Widerøe har ikke avgitt uttalelse til nemnda.

Til klager har selskapet i det vesentlige anført:
Widerøe gjør sitt ytterste for å frakte våre passasjerer til bestemmelsessted som avtalt,
dessverre oppstår det enkelte ganger uforutsette ting som gjør en kansellering eller
forsinkelse unngåelig.

I henhold til EU domstolens avgjørelse i Sturgon-Condor av 19.11.2009 kan en tre timers
forsinkelse utløse krav om kompensasjon. I dette tilfellet var flyvningen mindre enn tre
timer forsinket, og du har da dessverre ikke krav på kompensasjon.

Nemnda bemerker

Widerøes flyvning WF548 fra Stavanger til Bergen 19. september 2021 ble forsinket med
to timer og 30 minutter. 

Klager har fremsatt krav om standarderstatning for forsinkelsen.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet, kan gi
rett til erstatning etter EU-forordning 261/2004. I dette tilfellet var forsinkelsen under tre
timer, og klager har etter nemndas syn derfor ikke krav på standarderstatning. 

Klager har fremsatt krav om refusjon av sine taxiutgifter ved sen ankomst til Bergen, da
det ikke var tilgjengelig kollektivtransport da flyet landet. 

Det følger av luftfartsloven § 10-20 at fraktføreren er ansvarlig for tap som følge av
forsinkelse ved lufttransport av passasjerer, reisegods og gods, med mindre han godtgjør
at han selv og hans folk har tatt alle forholdsregler som med rimelighet kan kreves for å
unngå tapet, eller at dette ikke har vært mulig for dem.

Widerøe har ikke opplyst hva som var årsaken til forsinkelsen. Nemnda kan derfor
ikke se at Widerøe har godtgjort at flyselskapet har tatt alle forholdsregler som med
rimelighet kan kreves for å unngå tapet, eller at dette ikke har vært mulig. 

Når passasjerene ankommer på dette tidspunktet av døgnet, kan det ikke forventes at
de skal vente på tilgjengelig offentlig transport. Nemnda mener at Widerøe må dekke
klagers utgifter til taxi på kr. 597, med fratrekk av utgifter til bybanen på kr. 39 som
klager uansett ville hatt.

Vedtak

Transportklagenemnda anbefaler at Widerøe betaler klagers taxiutgifter, fratrukket hva
bybanen koster.