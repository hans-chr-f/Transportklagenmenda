Vedtak i Transportklagenemnda
- Kollektivreiser

Sammendrag

Krav om frafallelse av kontrollgebyr

Dato
08.05.2020

Saksnummer
2020-00946

Tjenesteytere
Ruter

Klager har i det vesentlige anført

Den 27. februar 2020 ble klager ilagt et kontrollgebyr på T-banelinje 5 fordi han ikke
kunne fremvise gyldig billett ved kontroll.

Klager anfører at han hadde glemt billetten sin hjemme og derfor ikke kunne fremvise
gyldig billett ved kontroll. Klager viser videre til at han har vært kunde hos Ruter i over 5
år og alltid hatt billett. 

Klager krever at Ruter frafaller gebyret.

Tjenesteyterne har i det vesentlige anført
Ruter har i sitt tilsvar vist til at klager ble kontrollert om bord på linje 5 den 27. februar
2020. Klager hadde da ingen billett å fremvise til kontrolløren. Ruter viser til at alle deres
billetter er upersonlige og kan lånes bort når man selv ikke bruker den, og må derfor
medbringes på reisen.

Ruter ser ingen grunn til å frafalle gebyret.

Nemnda bemerker

Klager ble ilagt gebyr på T-banen den 27. februar 2020 fordi han ikke kunne vise gyldig
billett ved kontroll.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner. Det følger videre
av punkt 6.2 første avsnitt at passasjerer som ved kontroll ikke kan vise gyldig billett, vil
bli ilagt gebyr. Bestemmelsen er objektiv. Gebyr kan således ilegges selv om passasjeren
ikke har opptrådt klanderverdig.

Klager kunne ved kontrollen ikke vise billett og vilkårene for å ilegge gebyr var dermed til
stede.

Nemnda legger til grunn at klager hadde et glemt reisekort med gyldig billett hjemme.

Nemnda viser til at Ruter ikke har en praksis med at billetter kan vises i ettertid. Det er
den reisendes ansvar å sørge for gyldig billett ved reise med kollektiv transport

Av hensyn til reiseforetakenes behov er det nødvendig å ha en konsekvent praksis da det
er ulike årsaker til at reisende ikke kan vise gyldig billett, og at billettene er upersonlige.

Saken er behandlet med én forbrukerrepresentant i medhold av
transportklagenemndforskriften § 5-5 (5).

Vedtak

Transportklagenemnda Kollektivtransport finner ikke å kunne anbefale at klager gis
medhold.