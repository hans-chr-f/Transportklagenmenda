Vedtak i Transportklagenemnda
- Kollektivreiser

Sammendrag

Refusjon av utgiften til ny flybillett som følge av at bussjåføren kjørte forbi klager.

Dato
19.09.2017

Saksnummer
2017-00945

Tjenesteytere
Nor-way Bussekspress

Klager har i det vesentlige anført

Klager hadde den 13. april 2017 forhåndsbestilt billett til flybussen med avgang kl. 07.13. 

Bussjåføren stoppet ikke på klagers signal, og kjørte derfor forbi holdeplassen der klager
ventet. Klager måtte ta neste buss som gikk kl.07.50, og ankom derfor flyplassen klokken
08.25, og ikke klokken 07.50 som planlagt. Dette resulterte i at klager ble for sen til
innsjekk av bagasje, og måtte derfor kjøpe nye flybilletter til 2349 kroner. 

Klager hevder at busselskapet har opptrådt uaktsomt, og at de driver med villedende
reklame ved å annonsere om garantert plass. 

På grunnlag av overnevnte krever klager at Nor-way Bussekspress refunderer utgiften til
nye flybilletter, pålydende 2349 kroner.

Tjenesteyterne har i det vesentlige anført
Tjenesteyter viser til sin tidligere korrespondanse med klager. 

Selskapet beklager at klager ble frakjørt av Flybussen på linje FB3, den 13. april avgang
Vollebekk kl. 07.13. Bussen var 12 minutter forsinket til Vollebekk, og da bussen passerte
holdeplassen var det ingen reisende som ga tegn til at de skulle være med eller at bussen
skulle stoppe. Sjåføren har derfor kjørt forbi holdeplassen i god tro. Neste bussavgang
var ca.18 minutter forsinket, noe som kan forekomme når det begynner å nærme seg
den verste rush-tiden. 

Nor-way Bussekspress har en reisegaranti som dekker alternativ transport dersom
reisende er i fare for å miste flyet. Dette innebærer at selskapet dekker kostnadene til
annen transport, hvis klager har benyttet seg av dette. Reisegarantien omfatter ikke
følgeskader av en eventuell forsinkelse, f.eks. at reisende ikke rekker en tannlegetime,
forretningsavtale eller en flyavgang. Busselskapet dekker derfor ikke klagers ekstra utgift
til nye flybilletter. I dette tilfellet må klager kontakte sitt forsikringsselskap.

Nor-Way reiser også spørsmål om klager har overhold reglene om beregning av
tilstrekkelig overgangstid ved bytte til annet transportmiddel. 

Med grunnlag i informasjonen nevnt over er selskapet villig til å refundere
billettkostnaden i tråd med deres reisegaranti, og vil med dette utbetale kroner 825 for
forsinkelsen.

Nemnda bemerker

Nemnda legger til grunn at klager hadde forhåndsbestilt plass hos Nor-Way
bussekspress fra holdeplassen Vollebekk den 13. april 2017 med avgang kl. 07.13 med
ankomst kl. 07.50 for å ta fly fra Gardermoen med avgang kl. 08.55. 

Bussen kom ca 12 minutter forsinket, men stoppet ikke. Neste buss ankom også
forsinket og klager rakk ikke fram før innsjekkingen til flyet var stengt.  

Nor-Ways reisegaranti, som er gjengitt på busselskapets nettside, gir rett til å få dekket
utgifter til alternativ transport dersom forsinkelsen er av en viss varighet. Det ble ikke
benyttet alternativ transport i dette tilfellet.

Ved reiser som består av mer en delstrekning f.eks. ved bytte fra buss til fly, gjelder
regler om at passasjeren må ha beregnet tilstrekkelig overgangstid. Ved buss til fly må
det beregnes en overgangstid på 60 minutter regnet fram til stenging av innsjekking. I
reisegarantien er videre opplyst : "For reiser hvor det er beregnet kortere overgangstid,
kan det ikke gjøres krav på refusjon av kostnader til alternativ transport eller andre
påløpte utgifter som følge av tapt forbindelse".

Nemnda peker på at denne formuleringen på nettsiden isolert sett kan oppfattes slik at
Nor-Way bussekspress under visse forutsetninger også påtar seg å refundere utgifter
for følgeskader f.eks. ny flybillett. Dette er imidlertid ikke i samsvar med den nasjonale
bransjestandard som eksplisitt sier at følgeskader som for eksempel ny flybillett ikke
dekkes. Nemnda oppfordrer busselskapet å vurdere formuleringen på nettet nærmere.  

Nemnda legger imidlertid avgjørende vekt på at klager i dette tilfellet uansett hadde
planlagt reisen med for kort overgangstid i forhold til reisegarantien. Innsjekking
stenger vanligvis 30 minutter før avgang og det burde vært beregnet 90 minutters
overgangstid for å ha krav på refusjon. I dette tilfellet var reisen planlagt med 65
minutters overgangstid. Nemnda føyer til at Flytoget og NSB har lignende regler om
overgangstid.

Nemnda finner det ikke nødvendig å ta standpunkt til årsaken til at bussen ikke stoppet,
men bemerker at bussjåfører bør ha særlig oppmerksomhet i forhold til å få med
passasjerer med forhåndsbestilte billetter.

Nemnda finner følgelig ikke grunnlag for å anbefale at klagen tas til følge.

Forbrukernes representanter Faye-Lund og Sørlie finner grunn til å føye til at fakta i
saken er uklar mht. om bussen unnlot å stoppe til tross for at klager ga stoppesignal,
men understreker at dersom dette hadde vært tilfellet, ville dette ha representert et
kontraktsbrudd fra selskapets side med mulig erstatningsplikt ettersom klager hadde
kjøpt og betalt billett på forhånd.

Vedtak

Transportklagenemnda Kollektivtransport finner ikke å kunne anbefale at klager gis
medhold.