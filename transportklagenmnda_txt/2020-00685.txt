Vedtak i Transportklagenemnda
- Kollektivreiser

Sammendrag

Krav om frafallelse av kontrollgebyr.

Dato
08.05.2020

Saksnummer
2020-00685

Tjenesteytere
Ruter

Klager har i det vesentlige anført

Den 17. januar 2020 ble klager ilagt et kontrollgebyr på T-banelinje 2 fordi hun ikke kunne
fremvise gyldig billett ved kontroll.

Klager anfører at hun på tidspunktet for kontroll var gått tom for strøm på mobilen og at
hun derfor ikke fikk fremvist billett. Klager var ikke klar over at hun var tom for strøm før
kontrolløren kom. Klager opplyser om at kontrolløren informerte henne om at boten ville
bli slettet dersom hun klaget og fremla bevis på gyldig billett. Klager er av den oppfatning
at det er urimelig å bøtelegge betalende stamkunder på denne måten når man kan
bevise at man har gyldig billett. Etter Ruters første tilsvar har klager etterspurt hvilken
hjemmel Ruter har til å lagre personopplysninger om henne over lenger tid. Klager viser
også til at dersom Ruter har en oversikt over henne og hennes billetter, kan Ruter se
at billetten hennes ble kjøpt tidligere samme dag og betalt med Vipps tilknyttet hennes
telefonnummer. Etter Ruters andre tilsvar har klager vist til at det har vært vanlig praksis
at kontrollørene har med lader, slik at reisende uten strøm på mobilen får ladet mobilen
ved kontroll. Klager anfører videre at hensikten med Ruters gebyrer og kontrollpraksis
må være å sørge for at passasjerene betaler for billettene sine. Klager opplever at hun
i dette tilfellet blir straffet fordi hun ikke hadde batteri på telefonen. Videre etterspør
klager hvilke rutiner Ruter har for å sikre at riktig person ilegges bot.

Klager krever at gebyret frafalles og at hun får pengene refundert, samt at hun får
tilsendt personopplysningene Ruter har lagret i hennes navn og informasjon om
hjemmelsgrunnlaget for dette.

Tjenesteyterne har i det vesentlige anført
Ruter har vist til at klager ble ilagt et gebyr den 17. januar 2020 fordi hun ikke kunne
fremvise gyldig billett. Ruter viser til klagers forklaring om at mobilen hennes var tom for
strøm og at dette var årsaken til at hun ikke kunne vise frem noen billett. Det er kundens
ansvar å søre for at mobilen har tilstrekkelig med strøm, slik at billett kan fremvises.
Ruter har også lagt til rette for at man selv kan lade om bord på t-banen, trikken og
bussen, ved at de har installert USB-uttak som man fritt kan benytte. 
Ruter viser videre til at de ikke har noen ordning med at man kan fremvise billett i
ettertid. Billetten er ikke knyttet mot person, og er upersonlig. Den må derfor kunne
fremvises når man reiser. Ruter påpeker at klager har blitt ilagt gebyr tidligere, og av den
grunn bør være klar over viktigheten av å kunne fremvise gyldig billett. Ruter har i sitt
andre tilsvar vist til at de har anledning til å oppbevare gebyr som er betalt eller de som
er ettergitt av Ruter, enten i kontroll eller etter klage, i opptil et år. Ruter viser til at dette
blant annet er på bakgrunn av klagefristen til Transportklagenemnda. I sitt tredje tilsvar
har Ruter informert om at klager kan sende dem en henvendelse via kontaktskjema
dersom hun ønsker å få tilsendt alt de har lagret om henne.

Ruter ser ingen grunn til å frafalle gebyret.

Nemnda bemerker

Klager ble ved kontroll på T-banen den 17. januar 2020 ilagt gebyr da hun ikke kunne vise
billett ved kontroll.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner. Det følger videre
av punkt 6.2 første avsnitt at passasjerer som ved kontroll ikke kan vise gyldig billett, vil
bli ilagt gebyr. Bestemmelsen er objektiv. Gebyr kan således ilegges selv om passasjeren
ikke har opptrådt klanderverdig. 

Klager kunne ikke vise billett og vilkårene for å ilegge gebyr var dermed tilstede.

Klager har forklart at telefonen var tom strøm, og at hun var av den oppfatning at
kontrollørene hadde nødladere for bruk i slike tilfeller. Nemnda bemerker at den
reisende selv har ansvaret for at telefonen virker og har tilstrekkelig med strøm under
reisen.

Nemnda kan ikke se at det er grunnlag for å anbefale at gebyret frafalles.

Saken er behandlet med én forbrukerrepresentant i medhold av
transportklagenemndforskriften § 5-5 (5).

Vedtak

Transportklagenemnda for kollektivtransport finner ikke å kunne anbefale at klager gis
medhold.