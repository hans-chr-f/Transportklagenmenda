Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
13.11.2015

Saksnummer
0283/15F

Tjenesteyter
Lufthansa German Airlines

Klager har i det vesentlige anført:

Klager skulle reise fra Oslo til Lisboa via Frankfurt den 1. juli 2014. LH859 fra Oslo til Frankfurt
ble forsinket slik at klager mistet sin videreforbindelse. Hun ankom bestemmelsesstedet mer
enn 4 timer forsinket.

Klager krever standarderstatning i henhold til EU-forordning 261/2004.

Det vises for øvrig til klagers brev.

Lufthansa har i det vesentlige anført:

LH859 ble omtrent 20 minutter forsinket grunnet restriksjoner i luftrommet. Det vises til
fremlagt dokumentasjon. Klager ble booket om til neste ledige avgang via Barcelona.

Hendelsen er ikke kompensasjonsberettiget i henhold til EU-forordning 261/2004, da årsaken
til uregelmessigheten ble forårsaket av ekstraordinære omstendigheter utenfor Lufthansas
kontroll.

På samme måte som under Montreal-konvensjonen bør luftfartsselskapenes forpliktelser
være begrenset eller bortfalle i tilfeller der en hendelse er forårsaket av ekstraordinære
omstendigheter som ikke kunne vært unngått selv om alle rimelige tiltak var truffet. Slike
omstendigheter kan særlig inntreffe i tilfeller med politisk ustabilitet, værforhold som gjør det
umulig å gjennomføre flygingen, sikkerhetsrisiko, uforutsette mangler ved flysikkerheten og
streiker som påvirker driften til det transporterende selskap.

Lufthansa kan ikke imøtekomme klagers krav om standarderstatning.

Det vises for øvrig til Lufthansas brev.

Nemnda bemerker:

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Lufthansa anfører at flygningen Oslo - Frankfurt ble forsinket med 20 minutter grunner
trafikkrestriksjoner. Forsinkelsen medførte at klager ikke rakk sin videreforbindelse.

Trafikkrestriksjoner vil kunne være en ekstraordinær omstendighet i forordningens forstand.
Flyselskapet vil i så fall bli fritatt for ansvar dersom forsinkelsen ikke kunne vært unngått selv
om alle rimelige tiltak var truffet. Det er flyselskapet som må godtgjøre at det foreligger en
ekstraordinær omstendighet. Flyselskapet må videre godtgjøre at forsinkelsen ikke kunne
vært unngått selv om alle rimelige tiltak var truffet.

Nemnda kan ikke se at den fremlagte «Flight Irregularity Official Report» eller øvrig
dokumentasjon godtgjør at forsinkelsen skyldtes trafikkrestriksjoner. Nemnda finner heller
ikke godtgjort at forsinkelsen ikke kunne vært unngått selv om alle rimelige tiltak var truffet.
Forsinkelsen gir etter dette rett til en standarderstatning på 400 euro per person. Nemnda
anbefaler at Lufthansa utbetaler erstatningen.

Vedtak:

Transportklagenemnda-fly anbefaler at Lufthansa utbetaler 400 euro per person.

Vedtaket var enstemmig.