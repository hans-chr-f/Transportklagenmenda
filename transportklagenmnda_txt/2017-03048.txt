Vedtak i Pakkereisenemnda

Sammendrag

Krav om prisavslag grunnet lavsesong.

Dato
12.02.2018

Saksnummer
2017-03048

Tjenesteytere
Ving Norge AS

Klager har i det vesentlige anført

Klager bestilte reise med innkvartering i en to-romsleilighet på Ntinas Filoxenia i Golden
Beach, Kavala for to voksne og to barn på 12 og 15 år i perioden 30.09.3017 - 07.10.2017.
Totalpris kr. 25.104.

Etter klagerens syn var hele "byen" i realiteten lukket for sesongen, folketom og minnet
mest om en fraflyttet utpost. Ving har beskrevet følgende i sine vilkår: "I lavsesong kan
aktivitetsnivået på reisemålene og hotellene være begrenset. Opprydningsarbeider kan
foregå på strendene og tilbudet der kan også være begrenset".

Klager anfører at det er forskjell på begrenset og nesten helt stengt, det var tre
restauranter som var åpent på Golden Beach.

Klager ber om refusjon for 3 av 7 netter på reisen, kr. 10.300, samt mellomlegget de
måtte betale for nytt hotell (Euro 350 = kr. 3.464) og utlegget for taxitur (Euro 55, = kr.
544) fra første til andre hotell, totalt kr. 14.308.

Det vises for øvrig til korrespondanse fra klager.

Tjenesteyterne har i det vesentlige anført
I henhold til oversikten som viser avganger på ving.no var 30. 09.2017 Vings siste avgang
til Thassos for sesongen. Avgangen var sluttsolgt og Vings gjester hadde valgt bosteder
i Limenaria, Potos og Golden Beach. Ving hadde flest gjester på Alexandra Beach i
Potos og Ntinas Filoxenia i Golden Beach. Ving hadde 31 gjester på Ntinas Filoxenia den
aktuelle uken. Ving er ikke kjent med om hotellet hadde private gjester eller gjester fra
andre operatører den aktuelle uken. Beskrivelsen av hotell og reisemål på ving.no er en
del av avtalen mellom Ving og deres kunder. 

Ving anfører at Thassos beskrives som en relativt urørt øy sammenlignet med andre
feriemål i Hellas. I henhold til oversiktsbilde av Golden Beach på ving.no hvor Ntinas
Filoxenia ligger, er dette et mindre feriested med relativt spredt bebyggelse.  

Poros, som klager flyttet til, er omtalt som et reisemål med flere tilbud sammenlignet
med Golden Beach. Ving har lagt ved reisemålsfakta for de to aktuelle reisemålene. Ut i
fra omtalen og forbehold om lavsesong, før og etter-sesong, mener Ving at de reisende
bør være forberedt på rolige forhold på reisemålet. 

Da klager ønsket hjelp med tips og senere hjelp med bytte av bosted og feriested, ble
dette fulgt opp. Fordi hotellene krever betalt selv om gjester flytter fra hotellet, har Ving
ikke kunnet refundere hotellkostnaden for Ntinas Filoxenia.

Det vises for øvrig til korrespondanse fra Ving Norge AS.

Nemnda bemerker

I medhold av Alminnelige vilkår for pakkereiser punkt 1, anses avtalen mellom partene
inngått ved bekreftet bestilling. 

I medhold av punkt 2 omfatter avtalen pakkereisen slik den fremgår av bestilling og
bekreftelse og reisebevis eller lignende dokument. For øvrig omfatter avtalen også
arrangørens eventuelle individuelle betingelser. Videre er opplysninger arrangøren har
gitt i kataloger, brosjyrer eller lignende en del av avtalen med mindre de må antas å være
uten betydning for kundens kjøp av den aktuelle pakkereise.

På bakgrunn av opplysningene i de vedlagte dokumentene legger nemnda til grunn
at klageren i utgangspunktet fikk det som ble bestilt.  Det fremgår av opplysninger på
Vings hjemmesider, som er en del av avtalegrunnlaget, at september er lavsesong.  Flyet
klagerne reiste med var siste flyavgang til denne destinasjonen for sesongen.  Det er
opplyst at flyet var fullbooket, og at 31 passasjerer skulle til det hotellet hvor klagerne
hadde bestilt opphold.

Det er et kjent fenomen at mot slutten av sesongen lukker mange restauranter.  Typiske
sommerdestinasjoner bruker høst og vinter til utbedringer, ferie for ansatte etc. Dette
skjer alle steder i Syd-Europa, også i Italia og Frankrike.  Nemnda kan derfor ikke se at det
som ble levert er i strid med den inngåtte avtalen.  Den som bestiller en reise plikter å
sette seg inn i de opplysningene som gis om reisemålet. 

Klageren fikk etter nemndas syn god hjelp av arrangørens representanter på stedet,
blant annet til å bytte hotell.  Utgiftene til en slik frivillig endring må imidlertid bæres av
den som ønsker å flytte.

Slik denne saken ligger an kan nemnda ikke se at klageren har krav på å få erstattet
de ekstrautgiftene som påløp i forbindelse med hotellbytte. Nemnda har merket seg
at klagerne har fått et gavekort på kr. 1.500 som etter det som er opplyst er brukt i
forbindelse med betaling for en fremtidig reise.

Vedtak

Pakkereisenemnda kan ikke anbefale at det blir gitt noen refusjon i dette tilfellet.