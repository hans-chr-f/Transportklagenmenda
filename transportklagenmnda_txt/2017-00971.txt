Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
27.02.2018

Saksnummer
2017-00971

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY605 fra Bergen (BGO) til Oslo lufthavn
(OSL) 12. mars 2017 kl. 07.30. Han hadde videreforbindelse til Bardufoss (BDU) med
DY330 kl. 09.00. Flyvningen fra Bergen til Oslo ble kansellert, og klager mistet sin
videreforbindelse. Klager har fremsatt krav om standardkompensasjon i henhold til EU-
forordning 261/2004 på 250 euro.

Tjenesteyterne har i det vesentlige anført
Norwegians flyvning DY605 fra Bergen til Oslo lufthavn 12. mars 2017 ble kansellert som
følge av at flymaskinen som skulle operere denne flyvningen stod fast på Las Palmas.
Flymaskinen stod fast som følge av radarproblemer i Lisboa. Luftrommet ble stengt og
flymaskinen kunne ikke fly til Haugesund som planlagt. 

Norwegian anfører at luftromsrestriksjoner utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
kanselleringen ikke kunne vært unngått selv om alle rimelige tiltak ble truffet. Norwegian
avviser på dette grunnlag klagers krav.

Nemnda bemerker

Norwegians flyvning DY605 fra Bergen til Oslo lufthavn 12. mars 2017 ble kansellert. 

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

På bakgrunn av fremlagt dokumentasjon, legger nemnda til grunn at  kanselleringen
skyldtes at flymaskinen som skulle operere flyvningen stod fast på Las Palmas som følge
av radarproblemer i Lisboa. Dette må etter nemndas syn anses som ekstraordinære
forhold i forordningens forstand. Nemnda kan videre ikke se at kanselleringen som følge
av radarproblemene kunne vært unngått til tross for at alle rimelige tiltak var truffet. 

Nemnda mener på denne bakgrunn at klager ikke har krav på standarderstatning etter
forordningen.

Vedtak

Transportklagenemnda - fly anbefaler ikke at klager gis medhold.