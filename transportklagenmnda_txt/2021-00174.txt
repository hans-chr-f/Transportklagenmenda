Vedtak i Transportklagenemnda - Fly

Sammendrag

Krav om refusjon av alle skatter og avgifter, i
tillegg til eventuelle morarenter på beløpet.

Dato
20.08.2021

Saksnummer
2021-00174

Tjenesteytere
SAS

Klager har i det vesentlige anført

Klager hadde bestilt to tur-retur-reiser og én enveisreise med SAS mellom Stavanger og
Bergen i mars 2020. Klager og de to medpassasjerene valgte å ikke reise på grunn av
covid-19-situasjonen.

Klager krever full tilbakebetaling av skatter og avgifter på de ubrukte billettene. Han
anfører at han kun har fått tilbakebetalt 33 % av skattene og avgiftene, noe han anfører
at ikke kan stemme. Klager anfører i tillegg at dersom SAS' avvisning av kravet om full
refusjon av alle skatter og avgifter vurderes som usaklig, ønskes i tillegg morarenter på
beløpet.

Tjenesteyterne har i det vesentlige anført
Klagers krav gjelder de skattene og avgiftene som er refunderbare når kunden
selv kansellerer billettene sine. Klager legger til grunn at han ikke har krav på å få
tilbakebetalt billettprisen. Klager har allerede fått refundert skatter og avgifter. Imidlertid
mener klager at han ikke har fått refundert alle skatter og avgifter som han har rett på.

I og med at klager hadde kjøpt en ikke-refunderbar billett, bestrider SAS kravet og viser til
selskapets generelle befordringsvilkår og billettregler artikkel 4.1.3 og 4.1.4 a. Vilkårene
ble akseptert av klager da han kjøpte billettene.

I henhold til de nevnte artiklene plikter SAS å tilbakebetale refunderbare tilleggsavgifter,
som er myndighetspålagte, når passasjeren kansellerer en flybillett som ikke er
refunderbar.

På eget initiativ valgte klager den 11. mars 2020 å avbestille reisen. Det vises til fremlagt
dokumentasjon på dette. Flyvningene SK4176 og SK4189 gikk som planlagt, og klager har
derfor rett på refunderbare tilleggsavgifter. Det vises til fremlagt dokumentasjon som
viser de refunderbare avgiftene og skattene, i tillegg til selve utregningen, som stemmer
overens med det klager allerede har fått refundert.

På bakgrunn av dette har klager mottatt skatter og avgifter som han har rett på. Saken
anses dermed som opp- og avgjort fra SAS’ side.

Nemnda bemerker

Nemnda legger til grunn at klager selv kansellerte reisen den 11. mars 2020. Etter at
reisen var avbestilt, kan det dermed etter nemndas syn ikke sies at det lenger forelå
noen bekreftet reservasjon på flyvningene, slik at EU-forordning 261/2004 ikke kommer
til anvendelse, jf. artikkel 3 nummer 2 bokstav a. Klager har derfor ikke krav på refusjon
etter EU-forordningen.

Om klager har rett på refusjon av billettene, avhenger dermed av billettvilkårene som er
fastsatt av selskapet. I dette tilfellet er det ubestridt at klager ikke har rett på refusjon av
selve billettprisen. Klager anfører imidlertid at han ikke har fått refundert alle skattene og
avgiftene som han har rett på.

Nemnda bemerker at passasjeren på generelt grunnlag ikke har rett på full
tilbakebetaling av alle skattene og avgiftene når passasjeren selv kansellerer flyreisen, I
dette tilfellet har SAS forklart og fremlagt dokumentasjon på at klager har fått utbetalt de
refunderbare skattene og avgiftene som han har krav på. Nemnda kan ikke se at klager
har rett på refusjon utover dette.

Vedtak

Transportklagenemnda kan ikke anbefale at klager gis medhold i kravet om ytterligere
refusjon eller renter.