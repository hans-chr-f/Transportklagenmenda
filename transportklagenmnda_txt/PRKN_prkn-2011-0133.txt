Vedtak i Pakkereisenemnda

Sammendrag

Reise til Tyrkia, Side, Holiday Point Hotell, 3. - 24. januar 2011. Krav om
refusjon av reisens pris samt erstatning for tort og svie etter matforgiftning.

Dato
09.11.2011

Saksnummer
133/11

Tjenesteyter
Solfaktor Pluss AS

Klager: X

Turarrangør: Solfaktor Pluss AS

Antall reisende: 3

Reisens pris: kr 10.998

Saken gjelder:

Reise til Tyrkia, Side, Holiday Point Hotell, 3. - 24. januar 2011. Krav om refusjon av reisens pris
samt erstatning for tort og svie etter matforgiftning.

Klager har i det vesentlige anført:

Klagers kone ble matforgiftet på hotell et 14. januar. Hun fikk kraftig diaré som vedvarte i flere
dager.

Mangelen ble ikke meldt umiddelbart til SunHotels eller Solfaktor Pluss fordi klagerne først, i
henhold til Solfaktors prosedyrer, forsøkte å snakke med personalet på hotellet.

Etter kontakt med forsikringsselskapet reiste klagerne hjem den 21. januar.

Hele reisen ble spolert. Klagerne krever erstattet alle påløpte kostnader for turen, kr 28.888,
pluss kompensasjon for tort og svie kr 20.000.

Det vises for øvrig til klagers brev.

Solfaktor Pluss har i det vesentlige anført:

Når man blir syk under en reise er det viktig at man tar dette videre med sin reiseforsikring da
forsikringsselskapene dekker utgifter man har i forbindelse med sykdom og legebesøk.

Verken Solfaktor eller Sunhotels ble kontaktet av klager under oppholdet.

De fikk følgelig ikke mulighet til å hjelpe med for eksempel hotellbytte.

Solfaktor Pluss har utbetalt kr 2.000 for tort og svie.

Nemnda bemerker:

Sykdom oppstår fra tid til annen på reisemålet. Med mindre sykdommer skyldes forhold på
hotellet, vil sykdom ikke gir grunnlag for prisavslag, heving eller erstatning av reisen.

Nemnda legger på bakgrunn av de foreliggende opplysninger til grunn at klagers kone ble syk
under oppholdet. Klagerne er av den oppfatning at dette utvilsomt skyldtes matforgiftning
på hotellet. SunHotels opplyser på sin side at de ikke har mottatt noen tilsvarende klage fra
andre gjester på hotellet i denne perioden.

Nemnda finner på bakgrunn av de foreliggende opplysninger ikke mer sannsynlig at klagers
kone ble matforgiftet på hotellet enn at hun ble syk av annen smitte.

Sykdommen gir da ikke rett til prisavslag eller erstatning fra turarrangør.

Nemnda finner etter dette ikke å kunne anbefale at klager gis medhold.

Vedtak:

Reklamasjonsnemnda for pakkereiser finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, Formann

Pål Martin Andersen, Forbrukerrådet

Silje Østby Jystad, Forbrukerrådet

Unn Vestad, Tyrkiareiser AS

Helga G. Hermansen, Star Tour AS