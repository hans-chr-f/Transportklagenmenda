Vedtak i Transportklagenemnda - Fly

Sammendrag

Krav om refusjon av utgifter grunnet kansellering som følge av pilotstreik.

Dato
23.05.2023

Saksnummer
2023-00174

Tjenesteytere
SAS

Klager har i det vesentlige anført

Klager (to voksne og tre barn) hadde bestilt reise fra Kirkenes til Malaga t/r for reise
den 1. - 28. juli 2023 med SAS. Den 30. juni ble klager informert om at utreisen var
kansellert, og at han var booket om til den 7. juli, syv dager senere. Klager aksepterte ikke
ombookingen da dette ville medført et tap av seks feriedager. Han bestilte derfor nye
flybilletter for reise 5. juli en vei fra Ivalo til Malaga via Helsinki med Finnair den 5. juli til
EUR 629,79 per voksen og EUR 477,79 per barn, til sammen EUR 2 692,95 (NOK 28 620). 

Senere viste det seg at også flyvningen SAS booket klager om til den 7. juli også ble
kansellert. 

SAS har utbetalt standarderstatning med EUR 400 per person. 
Opprinnelige flybilletter med SAS kostet NOK 26 652. Av dette beløpet har klager mottatt
til sammen NOK 2 128 i skatter og avgifter.  
SAS har videre refundert NOK 15 630 i delvis refusjon for de nye flybillettene med
Finnair. 

Klager krever refusjon av utestående beløp for utgifter til nye flybilletter med NOK 10 862
(NOK 28 620 minus NOK 15 630 minus NOK 2 128).

Tjenesteyterne har i det vesentlige anført
Klager har fått refundert 26 579 kroner for billettene som aldri ble brukt, og er
kompensert med 15 630 kroner for de nye billettene.

De nye billettene koster totalt 30 530.
30 530 kr - 26 579 kr = 3 591 kr

Klager har mottatt EU-kompensasjon samt kr 15 630 som refererer til kundens utgifter til
de nye billettene, som betyr at summen som kunden krever allerede er refundert.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. 
SAS har ikke avgitt uttalelse til nemnda. 

Nemnda legger til grunn at klagers flybilletter ble kansellert mindre enn syv dager før
avreise, og at flyselskapet har utbetalt standarderstatning til klager jf. EU-forordning
261/2004 artikkel 5 punkt 1. bokstav c) underpunkt iii). 

Klager krever refusjon av utgifter til mellomlegget mellom opprinnelige og nye flybilletter
med til sammen NOK 10 862.

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf artikkel
8. 

I EU-kommisjonens veileder (2016/C 214/04) punkt 4.2 kommer det frem at omruting og
refusjon skal tilbys samtidig. Dersom flyselskapet ikke tilbyr valget mellom refusjon og
omruting, men flyselskapet alene bestemmer at det skal gis refusjon, har passasjeren
rett på dekning av mellomlegget med den nye billetten med et annet selskap.

SAS tilbød klager ny avreise syv dager senere enn opprinnelig avgang. 

Etter nemndas syn har SAS ikke oppfylt omrutingsplikten i dette tilfellet. Klager har
etter dette krav på refusjon av utgiftene han pådro seg ved kjøpt av nye flybilletter, med
fradrag av refusjonen han allerede har mottatt. 

Klager har etter nemndas syn derfor krav på refusjon av utgifter til nye flybilletter med
NOK 28 620. Allerede utbetalt beløp NOK 15 630 og NOK 2 128 kommer til fradrag.    

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at SAS refunderer klagers utgifter til nye flybilletter
med NOK 28 620. Allerede utbetalt beløp NOK 15 630 og NOK 2 128 kommer til fradrag.