Vedtak i Transportklagenemnda - Fly

Sammendrag

Krav om erstatning etter EU forordningen m.v. grunnet
kansellering som følge av streik hos flyselskapet.

Dato
04.01.2011

Saksnummer
115/10F

Tjenesteyter
Icelandair

Krav om erstatning etter EU forordningen m.v. grunnet kansellering som følge av streik hos
flyselskapet.

Klager har i det vesentlige anført:

Klager og hans kone skulle 22. mars 2010 reise fra Oslo til New York via Keflavik med FI319. På
grunn av streik blant mekanikerne i selskapet ble avgangen innstilt, og klagerne ble omrutet til
en avgang neste dag, da via London, Heathrow. Dette førte til at klager mistet to dager i New
York og en natt på forhåndsbestilt hotell.

På Gardermoen ble klager informert om at Icelandair ikke ville utbetale noen form for
kompensasjon for denne hendelsen. Klager måtte til og med ordne med overnatting selv, og
innfinne seg på flyplassen neste dag for å bli omrutet.

Klager er av den oppfatning at streik i Icelandair ikke er å anse som en ekstraordinær
omstendighet og krever en erstatning på 600 euro per person.

Icelandair har i det vesentlige anført:

Streik ligger utenfor flyselskapets kontroll, og selskapet er da ikke erstatningsansvarlig.

Klagerne ble omrutet snarest mulig.

Nemnda bemerker:

Flygningen ble i dette tilfellet innstilt grunnet streik hos flyselskapets handlingagent.

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf EU forordning 261/2004 artikkel 5.

Det er flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå innstillingen.

EU-forordningen nevner i sin fortale at streik kan være et eksempel på en ekstraordinær
omstendighet som medfører at flyselskapets forpliktelser bør være begrenset eller bortfalle.
Forordningen sier imidlertid ikke at enhver streik som rammer flyselskapets drift må anses
å ligge utenfor dettes kontroll. Forordningen sier heller ikke om det skal/bør skilles mellom
streik i eget selskap eller streik hos andre.

Nemnda er av den oppfatning at kanselleringer som følge av streik hos tredjemann, for
eksempel streik hos flygeledere, flyplassansatte eller handlingagenter, må anses som en
ekstraordinær omstendighet.

Nemnda legger på bakgrunn av de foreliggende opplysninger til grunn at innstillingen ikke
kunne vært unngått selv om alle rimelige tiltak var truffet. Klagerne ble omrutet til avgang
neste dag.

Klagerne har etter dette ikke rett til erstatning etter EU forordningen.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, leder

Elise Korsvik, Forbrukerrådet

Sverre Åril, Forbrukerombudet

Linda Olsen, Norwegian Air Shuttle ASA

Rolf Forsdahl, Reiselivsdirektør HSH