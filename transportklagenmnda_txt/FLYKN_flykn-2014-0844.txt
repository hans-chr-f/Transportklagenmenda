Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
16.02.2015

Saksnummer
844/14F

Tjenesteyter
SAS / American Airlines

Krav om standarderstatning grunnet forsinkelse.

Klager har i det vesentlige anført:

Klager skulle reise fra Los Angeles til Oslo via San Francisco og København den 25. juni 2014.
Klager hadde kjøpt separat billett videre til Molde.

AA209 fra Los Angeles til San Francisco ble forsinket slik at klager mistet sin videreforbindelse.

Klager krever standarderstatning 600 euro per person i henhold til EU-forordning 261/2004.
Videre krever klager erstatning for 1 dags tapt arbeidsfortjeneste, samt refusjon av utgifter til
mat.

Det vises for øvrig til klagers brev.

SAS har i det vesentlige anført:

Klager skulle reise med AA209 fra Los Angeles til San Francisco, og videre med SK936 til
København. SK936 gikk i rute fra San Francisco til København.

AA209 ble forsinket, og klager ble omrutet via Chicago og London. Detaljer rundt dette har
ikke SAS da endringen ble gjort av American Airlines.

Klager bes henvende seg til American Airlines.

Det vises for øvrig til SAS brev.

American Airlines har i det vesentlige anført:

Flight AA209 fra Los Angeles til San Francisco 25. juni 2014 ankom 61 minutter senere enn
planlagt ankomsttidspunkt. Forsinkelsen skyldtes ukontrollerbare problemer i lufttrafikken.

Nemnda bemerker:

Klager har kjøpt en sammenhengende reise med forskjellige flyselskap. Nemnda viser
til billetten, der det fremkommer at flygningene skulle foretas med SAS, United Airlines
og American Airlines. At billetten er utstedt av SAS endrer ikke dette. Det følger av

Montrealkonvensjonen artikkel 36 nr. 2 at det er det enkelte selskap som er ansvarlig for sine
flygninger.

American Airlines flygning fra Los Angeles til San Francisco ble forsinket slik at klager ikke
rakk sin videreforbindelse. Et eventuelt ansvar for forsinkelsen påligger American Airlines.
Flygningen fant sted i USA. EU-forordning 261/2004 får ikke anvendelse på en slik flygning.

I henhold til Montrealkonvensjonen artikkel 19 er flyselskapet ansvarlig for skade som skyldes
forsinkelse, med mindre det godtgjør at det har tatt alle forholdsregler som med rimelighet
kan forlanges for å unngå skaden, eller at dette ikke har vært mulig for dem. Nemnda legger
på bakgrunn av de foreliggende opplysninger til grunn at forsinkelsen skyldtes restriksjoner
i luftrommet. American Airlines kunne således ikke unngå forsinkelsen. Forsinkelsen gir etter
dette ikke rett til erstatning.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.