Vedtak i Transportklagenemnda - Fly

Sammendrag

Krav om standardkompensasjon og refusjon av ny flybillett ved kansellering.

Dato
21.08.2018

Saksnummer
2017-02855

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY769 fra Trondheim (TRD) til Oslo lufthavn
(OSL) 26. oktober 2017 kl. 17.40. Flyvningen ble kansellert, og klager kjøpte nye billetter
med SAS med avgangstid kl. 17.40. Hun har fremsatt krav om standardkompensasjon
i henhold til EU-forordning 261/2004 på 250 euro, samt refusjon av sine nye flybilletter
med SAS til kroner 1 999.

Tjenesteyterne har i det vesentlige anført
Norwegians flyvning DY769 fra Trondheim til Oslo 26. oktober 2017 ble kansellert
på grunn av dårlige værforhold i Oslo. Det var tett tåke ved Oslo lufthavn denne
ettermiddagen. Klagers flyvning ble kansellert, da det mottok så sen avgangstid på grunn
av kødannelse over Oslo lufthavn. 

Det fremgår av værhistorikken at det var regn ved Oslo lufthavn denne dagen. Det var
i tillegg mye tåke, som ikke nødvendigvis fremgår av METAR og andre værrapporter.
Tåke er ofte svært lokalt og oppfattes ikke på vanlige målere. Det vises til e-post fra
operasjonssentralen samt en Twitter-melding fra Oslo lufthavns egen konto. 

Selv om de fleste flymaskiner har systemer som tillater landing og avgang i tåke,
medfører tåke likevel større kødannelse. I fint vær kan maskiner lande med cirka 90
sekunders mellomrom ved Oslo lufthavn. Ved tåke forlenges dette til tre minutter. Med
hundrevis av landinger hver dag, vil dette påvirke flyselskapene og medføre forsinkelser
og kanselleringer. Forsinkelser vil videre medføre at mannskapet må overholde sin
hviletid. 

For å unngå at mange fly ligger i vent over Oslo lufthavn, kan det være mest
hensiktsmessig å tildele nye avgangstider til flyene som skal inn til Oslo. Så og si alle
flyvninger i det aktuelle tidsrommet var forsinket, og noen ble kansellert. 

Klagers flyvning mottok så sene avgangstider for innflyvning at flyvningen til slutt ble
kansellert. Det er på det rene at flyselskapene ikke kan påvirke disse avgangstidene,
da dette blir styrt av flyvelederne. Klager kjøpte seg billett med SAS med avgangstid
kl. 17.40. Denne ble også forsinket og fikk avgangstid kl. 18.14. At SAS fikk en bedre
avgangstid enn Norwegian er kun tilfeldig og basert på flyveledernes utdeling av
avgangstider. Norwegian kan ikke heftes for at avgangstiden til DY769 ble så sen som
den ble. 

Mannskapet om bord på DY769 hadde ikke nok arbeidstid igjen til å fortsette til Oslo
på planlagt avgangstid. Denne dagen hadde selskapet to piloter i reserve, men når
DY769 ble kansellert var begge disse kalt ut i arbeid. I tillegg var det sykdom blant syv
besetningsmedlemmer denne dagen. Dette er svært uvanlig, og selskapet hadde ikke
nok mannskap til å gjennomføre en eventuell senere avgang til Oslo. 

Norwegian anfører at tåke og påfølgende mangel på personale utgjør en slik
ekstraordinær omstendighet som fritar flyselskapene for sitt erstatningsansvar etter
EU-forordning 261/2004. Tiltak som leie av fly og mannskap var ikke hensiktsmessig, da
dette er svært tidkrevende prosesser. Det samme gjelder kjøp av flybilletter med andre
flyselskaper, da disse også var påvirket av værforholdene i Oslo denne dagen. Selskapet
anfører derfor at kanselleringen ikke kunne vært unngått selv om alle rimelige tiltak ble
truffet. 

Klager kjøpte nye billetter med SAS. Norwegian kunne tilby omruting med 13 avganger
til Oslo neste dag, med første ledige avgang kl. 06.40. Selskapet anfører derfor at de har
gitt et tilstrekkelig omrutingstilbud, og at klager pådro seg unødvendige kostnader ved å
kjøpe billetter med SAS. Selskapet avviser på dette grunnlag klagers krav om refusjon av
utgifter til ny flybillett. 

Nemnda bemerker

Norwegians flyvning DY769 fra Trondheim til Oslo 26. oktober 2017 ble kansellert. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 
I dette tilfellet skyldtes forsinkelsen tåke ved Oslo lufthavn, som påvirket avgangstidene
til flyene ut av Oslo lufthavn. Klagers flyvning ble til slutt kansellert på grunn av
mannskapsmangel. 

Nemnda mener at de ovennevnte forhold må anses som en ekstraordinær omstendighet
i forordningens forstand. 
Nemnda legger til grunn at kanselleringen ikke kunne vært unngått selv om alle rimelige
tiltak ble truffet. Kanselleringen gir etter dette ikke rett til standarderstatning

Klager ble tilbudt omruting neste dag fra kl. 06.40. Nemnda mener at Norwegian burde
ha omrutet passasjerene med andre flyselskap på et tidligere tidspunkt. Det ble besluttet
kansellering allerede en time før opprinnelig planlagt avgang. SAS hadde flyvninger
samme ettermiddag. 

Nemnda anbefaler derfor at Norwegian refunderer klagers mellomlegg til billetter med
SAS til kroner 1 700, i tillegg til refunderte ubenyttede Norwegian-billetter.

Vedtak

Transportklagenemnda - fly anbefaler at Norwegian utbetaler erstatning til klager med
kroner 1 700.