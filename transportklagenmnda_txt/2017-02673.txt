Vedtak i Transportklagenemnda
- Kollektivreiser

Sammendrag

Krav om refusjon av ekstra utgifter som påløp ved uteblitt buss

Dato
16.10.2018

Saksnummer
2017-02673

Tjenesteytere
Flixbus

Klager har i det vesentlige anført

Klager med et reisefølge på ni andre personer hadde bestilt bussreise med Flixbus fra
Ås til Lund i Sverige den 26. september 2017 kl. 09.30, med retur fra Lund til Oslo 30.
september 2017. 

Klager og reisefølget var ved holdeplassen i Ås 20 minutter før avgang. Klokken 09.30
var det fremdeles ingen buss fra Flixbus. Reisefølget tok høyde for at veiarbeidet mellom
Ås og Oslo ville forsinket bussen, og ventet derfor litt til. Etter å ha ventet i 30 minutter
var det fremdeles ingen buss, og de tok derfor kontakt med selskapets kundeservice
kl.10.10. Etter flere forsøk kom de omsider i kontakt med en engelsktalende
kundebehandler. Vedkommende informerte om at bussen allerede hadde kjørt forbi
Ås uten å kjøre innom holdeplassen ved Universitetet, og at bussen nå befant seg i
Sarpsborg. 

Videre informerte kundebehandlere om at dette var en feil av bussjåføren og at
reisefølget hadde to valg: 

1. Ta neste buss med avgang kl.15.00.
2. Finne alternativ transport 

Reisefølget hadde en avtale i Lund kl.18.00 og kunne derfor ikke ta neste buss som
ville hatt ankomst i Lund kl.21.15. Første mulige avgang med andre tog/busselskap ville
også medføre at de ankom Lund for sent. For at de skulle rekke avtalen kl.18.00 ble det
besluttet at reisefølget skulle kjøre egne biler til Lund. For at all bagasjen skulle få plass
måtte de kjøre tre biler. 

Klager og reisefølget har derfor fremsatt krav om at Flixbus refunderer de ubrukte
billettene, samt utgiftene som påløp ved biltransport basert på statens sats for
kjøregodtgjørelse, totalt 20 562,40 kroner.

Tjenesteyterne har i det vesentlige anført
Flixbus har ikke kommet med uttalelse til nemnda i denne saken. 

Nemnda bemerker

Nemnda bemerker innledningsvis at Flixbus etter det opplyste har hovedkontor i
Tyskland. Nemnda anser likevel å ha kompetanse til å behandle klagen da selskapet
driver transporttjenester i Norge og annonserer på norsk nettside. 

Klager og hans reisefølge hadde bestilt billetter med Flixbus fra Ås (universitetet) til Lund
26. september 2017 kl. 09.30. 

Klager har opplyst at bussen ikke kom og at det ved kontakt med kundeservice ble
opplyst at bussen ved en feil fra sjåførens side ikke hadde kjørt innom Universitetet.

Klage med krav om erstatning for utgifter til egen transport med bil ble sendt Flixbus
20. oktober 2017. Selskapet avslo søknaden 21. oktober 2017. Avslaget synes å være et
standardsvar ved krav om dekning av utgifter ved forsinkelser og kommenterer ikke at
bussen ikke kjørte innom stoppestedet. 

Etter at klage ble sendt til Transportklagenemnda, har nemndas sekretariat tre
ganger sendt e-post og en gang brev til adresse oppgitt av tyske myndigheter for å få
tjenesteyters kommentar. Flixbus har gitt tilbakemelding en gang og ble gitt ytterligere
frist for uttalelse til 8. oktober 2018. Nemnda har ikke mottatt noe svar. 

I medhold av forskrift om klagenemnd for passasjertransport § 5-3 (3) kan nemnda
likevel behandle saken på grunnlag av de opplysninger som tidligere er innkommet.

Nemnda viser til at det fremgår av bookingen at holdeplassen var Universitetet i Ås.
Nemnda legger til grunn klagernes opplysninger om at bussen ikke kom til denne
holdeplassen og at de ved kontakt med kundeservice fikk opplyst at sjåføren ved en feil
ikke hadde kjørt innom universitetet.

I EU-forordning 181/2011, som Flixbus henviser til på sin nettside, og som også er basis
for norske regler, er det i kap. IV gitt regler om passasjerers rettigheter ved innstillinger
eller forsinkelser.

Etter artikkel 19 nr. 1 er hovedregelen at passasjerer skal kunne velge få refundert
billettprisen eller tilbud om ny reise. I samsvar med dette bør klagerne få refundert
bussbilletten også for returreisen som ikke ble aktuell, til sammen kr. 198 pr person.

Etter artikkel 19 nr. 2 har klagerne i tillegg til refusjon etter nr 1 b, krav på erstatning med
50 % av billettprisen dersom transportselskapet ikke har tilbudt refusjon etter nr. 1 b. 

Etter nemndas syn bør artikkel 19 nr. 1 b og nr. 2 komme til anvendelse også i dette
tilfellet hvor frakjøringen skyldes feil fra sjåførens side.

Erstatningsansvar kan også utledes av alminnelige kontraktsmessige
erstatningsprinsipper da klagerne ikke har fått den tjenesten de bestilte.

Passasjerer har imidlertid ikke krav på både refusjon av billettpriser og erstatning for
utgifter til alternativ transport. 

Nemnda kan uansett ikke se at det er grunnlag for å kreve erstatning etter satser i det
offentlige reiseregulativ. En eventuell erstatning må begrenses til det økonomiske tap.
Etter de opplysninger som er gitt, synes drivstoffutgiftene å ha beløpt til i underkant av
kr. 2.800, dvs. tilnærmet lik refusjon etter artikkel 19 nr. 1 og 2.

Nemnda finner etter dette grunn til å anbefale at billettprisen refunderes i sin helhet
med tillegg av 50 %. Dette utgjør kr. 297 pr person.

Vedtak

Transportklagenemnda Kollektivtransport anbefaler at klagerne gis medhold slik at hver
av dem refunderes kr. 297. 

Vedtaket er enstemmig.