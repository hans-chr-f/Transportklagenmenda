Vedtak i Transportklagenemnda - Fly

Sammendrag

Krav om standardkompensasjon ved kansellering. Flyselskapet har ikke inngitt tilsvar.

Dato
27.08.2019

Saksnummer
2019-00132

Tjenesteytere
Widerøe

Klager har i det vesentlige anført

Klager skulle reise med Widerøes flyvning WF568 fra Stavanger (SVG) til Bergen (BGO)
9. november 2018. Flyvningen ble kansellert, og klager ble booket om til WF544
samme ettermiddag. På bakgrunn av det ovennevnte har klager fremsatt krav om
standardkompensasjon i henhold til EU-forordning 261/2004 på 250 euro.

Tjenesteyterne har i det vesentlige anført
Widerøe har tross oppfordring ikke inngitt tilsvar til nemnda. I en tekstmelding til klager
skriver selskapet at kanselleringen skyldtes mangel på besetning.

Nemnda bemerker

Flyselskapet har tross oppfordring ikke avgitt uttalelse til nemnda. Nemnda treffer
da vedtak basert på opplysningene som er fremkommet tidligere i saken, jf.
transportklagenemndforskriften § 5-3 tredje ledd. 

Nemnda legger da til grunn at flyvning WF568 fra Stavanger til Bergen ble kansellert, og
at klager ankom sin endelige destinasjon cirka tre og en halv time forsinket. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Widerøe har ikke gitt noen redegjørelse eller fremlagt noen dokumentasjon for at
kanselleringen skyldtes ekstraordinære omstendigheter som ikke kunne vært unngått.
Kanselleringen gir etter dette rett til standarderstatning på 250 euro.

Vedtak

Transportklagenemnda - fly anbefaler at Widerøe utbetaler til klager
standardkompensasjon på 250 euro.