Vedtak i Transportklagenemnda - Fly

Sammendrag

Krav om refusjon av flybillett ved forsinkelse. Snøvær i Oslo 24. april 2017.

Dato
31.01.2018

Saksnummer
2017-01127

Tjenesteytere
Norwegian

Klager har i det vesentlige anført

Klager hadde bestilt reise med Norwegians flyvning DY747 fra Trondheim (TRD) til
Oslo lufthavn (OSL) og videre til Nice (NCE) med DY1404 24. april 2017. Flyvningen fra
Trondheim ble forsinket flere ganger, og klager fikk beskjed om at billettene kunne
kanselleres og at han skulle motta full refusjon. Klager valgte dette, og kjøpte nye
billetter med et annet flyselskap. 

Klager har på ovennevnte bakgrunn fremsatt krav om refusjon av  billettene.

Tjenesteyterne har i det vesentlige anført
Norwegians flyvning DY747 fra Trondheim til Oslo 24. april 2017 ble forsinket med fire
timer og 28 minutter som følge av værforholdene i Oslo. Denne dagen kom det store
mengder snø rundt Oslo lufthavn, og samtlige avganger ble forsinket og mer enn femti
avganger ble kansellert. I dette tilfellet medførte værforholdene at ventetiden ble for
lang for planlagt kabinpersonale. 

Full refusjon eller endring til senere tidspunkt gis kun i tilfeller hvor forsinkelsen
overstiger fem timer. Klager hadde videreforbindelse som ville medført at forsinkelsen
ble enda lenger ved ankomst. I dette tilfellet valgte klager å ikke benytte seg av billettene
overhodet, og klagers Norwegian-billetter er i sin helhet refundert. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-
forordning 261/2004, og at forsinkelsen ikke kunne vært unngått selv om alle
rimelige tiltak ble truffet. Norwegian avviser på dette grunnlag et eventuelt krav om
standardkompensasjon.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7 jf. artikkel 5 nummer 3 og
EU-domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

Værforhold som påvirker flytrafikken ved at det ikke er mulig å lande eller ta av, ved at
det oppstår store forsinkelser mv., kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 

I dette tilfellet skyldtes forsinkelsen det kraftige snøværet i Oslo 24. april 2017. Nemnda
mener at snøværet må anses som en ekstraordinær omstendighet i forordningens
forstand. Samtlige flyvninger ble forsinket denne dagen. Nemnda mener at en
forsinkelse på mer enn tre timer som følge av værforholdene ikke kunne vært
unngått selv om alle rimelige tiltak ble truffet. Forsinkelsen gir etter dette ikke rett til
standarderstatning.  

Nemnda kan heller ikke se at klager har krav på erstatning på annet grunnlag. Klager
valgte å få billettene med Norwegian refundert, og må da selv bære utgiftene til billetter
med annet flyselskap. I den grad Norwegian-billettene ikke er refundert, må dette gjøres.

Vedtak

Transportklagenemnda - fly anbefaler ikke at klager gis medhold.