Vedtak i Pakkereisenemnda

Sammendrag

Klager krever standarderstatning grunnet forsinkelse.

Dato
26.05.2020

Saksnummer
2019-03784

Tjenesteytere
Apollo Reiser AS

Klager har i det vesentlige anført

Klagen gjelder en pakkereise for to voksne og to barn med innkvartering i et familierom
på Hotel Aquila Rithymna Beach, Rethymnon, Kreta i perioden 11.07.2019 - 18.07.2019.
Totalpris 48 387 kroner.

Hjemreisen skulle gå fra Chania kl. 13:25 til Oslo med ankomst kl. 16:30 den 18. juli 2019
med NVR258. Flyvningen ble kansellert og klager ble booket om til ny avgang samme
kveld kl 21.52 Chania – Oslo via Stockholm, med ankomst Oslo 19. juli kl. 08:35. Denne
løsningen ønsket ikke klager for sin familie med tre små barn. Familien hadde på det
tidspunktet allerede hatt en lang dag, uten mulighet til ordentlig mat eller søvn for sine
barn. Klager ba om å bli booket om til neste dag, men fikk avslag. Klager booket selv sin
familie med Norwegian den 20. juli kl. 21:20. 

Klager krever totalt 36 636,75 kroner og inkluderer standarderstatning på 400 euro per
person i henhold til EU-forordning 261/2004.

Det vises for øvrig til korrespondanse fra klager.

Tjenesteyterne har i det vesentlige anført
Novairs rute NVR258 ble forsinket pga. en teknisk feil. Klager ble tilbudt å reise via
Stockholm, med hotellovernatting på Arlanda, og videre til Oslo neste morgen. Avgang
fra Chania var kl. 22.00 18.7 med ankomst Arlanda kl. 00.55. Videre fra Arlanda kl. 07.35
med ankomst Oslo kl. 08.35. Til informasjon er forsinkelsesbeviset klager har mottatt
dessverre feil, og ikke relevant i denne saken.

Klager mente at denne reisen ble for slitsom og valgte å kjøpe egne billetter fra Kreta
til Oslo med Norwegian. Disse kostet totalt 13 706 kroner og Apollo har refundert dette
beløpet. Videre har Apollo refundert 53 euro for taxi til flyplassen i Chania, og parkering
på Oslo Lufthavn med kr 880. Total refusjon 15 102 kroner.

Klager har videre krevd erstatning etter EU-forordning 261/04 med 400 euro pr. person.
Kravet er etterkommet. Apollo er av den oppfatning at de har funnet den beste løsningen
for klagers hjemreise, og at flybillettene de selv kjøpte derfor må gå til fratrekk på
erstatningen etter EU-261/04. Det samme gjelder for ekstra utgifter til parkering (taxi til
flyplassen er ikke trukket fra). Med disse fratrekkene er det utbetalt et beløp på 5 314
kroner.

Klager har totalt mottatt 20 416 kroner, og Apollo mener det ikke er grunnlag for
ytterligere erstatning/kompensasjon.

Det vises for øvrig til korrespondanse fra Apollo Reiser AS.

Nemnda bemerker

Klager med familie skulle reise fra Chania kl. 13:25 til Oslo med ankomst kl. 16:30 den 18.
juli 2019 med NVR258. Flyvningen ble kansellert pga. teknisk feil og klager ble booket om
til ny avgang samme kveld fra Chania kl. 22.00 med ankomst Arlanda kl. 00.55.  Deretter
med hotellovernatting på Arlanda, og så videre til Oslo neste morgen kl. 07.35 med
ankomst Oslo den 19.7 kl. 08.35.  Denne løsningen ønsket ikke klager for sin familie med
to små barn. Klager booket selv sin familie på et fly direkte til Oslo med Norwegian den
20. juli kl. 21:20.

Klager mente at denne reisen ble for slitsom og valgte å kjøpe egne billetter fra Kreta
til Oslo med Norwegian. Disse kostet totalt 13 706 kroner og Apollo har refundert dette
beløpet. Videre har Apollo refundert 53 euro for taxi til flyplassen i Chania, og parkering
på Oslo Lufthavn med kr 880. Total refusjon 15 102 kroner.

Klager har mottatt standarderstatning og Apollo er av den oppfatning at de fant den
beste løsningen for klagers hjemreise, og at flybillettene de selv kjøpte derfor må gå
til fratrekk på erstatningen etter EU-261/04. Det samme gjelder for ekstra utgifter til
parkering.

Etter alminnelige vilkår § 6-2 tredje avsnitt skal omruting gi klager minst mulig ulempe.
Etter nemndas vurdering er det forståelse for at klager i dette konkrete tilfellet
selv bestilte direktefly særlig da hun reiste med små barn og omrutingen omfattet
mellomlanding og reise sent på kvelden og tidlig om morgningen. Etter nemndas
vurdering reguleres det påberopte forholdet av pakkereiseloven § 34 annet ledd hvor
erstatningen etter transport og pakkereiselovgivningen skal samordnes, noe som
innebærer i realiteten at det skal gjøres fradrag for utlegg ved standarderstatningen slik
som Apollo her har gjort. Klager har totalt mottatt 20 416 kroner, og Pakkereisenemnda
anbefaler ikke at tjenesteyter utbetaler ytterligere erstatning.

Vedtak

Pakkereisenemnda anbefaler at klager ikke gis medhold.