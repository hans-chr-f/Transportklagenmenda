Vedtak i Transportklagenemnda - Fly

Sammendrag

Krav om refusjon av flybilletter grunnet ruteendring.

Dato
15.11.2022

Saksnummer
2022-01856

Tjenesteytere
Lufthansa German Airlines

Klager har i det vesentlige anført

Klager (to personer) hadde bestilt en reise hos Lufthansa for reise t/r Bergen - Firenze 26.
- 30. september 2022. Pris kroner 6 856.

Den 29. juli mottok klager informasjon fra Lufthansa om at flyvningen fra Bergen til
Frankfurt var endret fra kl 12.45 til kl 06.05. Klager hadde ikke mulighet til å reise så
tidlig fra Bergen, og kontaktet derfor Lufthansa per telefon. Klager fikk hjelp til å endre
avreisen til dagen før, altså den 25. september. Men i stedet for å endre klagers billett
til den 25. september, endret reisekonsulenten hos Lufthansa klagers utreise til den 25.
august.  

Klager stiller seg sterkt kritisk til at Lufthansa kunne begå en slik feil. Lufthansa hevder
klager sa 25. august i telefonsamtalen, men klager mener bestemt han sa 25. september.
Klager mener uansett at Lufthansa burde ha forstått at klager ikke ville reise 25. august,
når opprinnelig reise var 26. september. 

Klager krever full refusjon kroner 6 856, samt gebyr for bagasje kroner 252, totalt kroner
7 108. Klager har kun mottatt 202,46 euro fra Lufthansa.

Tjenesteyterne har i det vesentlige anført
Lufthansa har ikke avgitt uttalelse til nemnda. Til klager har flyselskapet i det vesentlige
uttalt at det var klager selv som sa i telefonsamtalen at han ønsket å endre til den 25.
august.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til

å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3.

En ruteendring innebærer kansellering av en avtalt flygning. Kansellering gir grunnlag for
standarderstatning etter EU-forordning 261/2004 artikkel 5 og 7 med mindre flyselskapet
kan bevise at passasjeren har fått informasjon om endringen minst 2 uker før planlagt
avgangstid. Basert på sakens opplysninger legger nemnda til grunn at klagers flyvninger
mellom Bergen og Firenze ble kansellert mer enn 14 dager i forveien. Klager har derfor
ikke rett på standarderstatning i henhold til EU-forordning 261/2004 artikkel 5 nummer 1
bokstav c punkt i). Dette er heller ikke krevet. 

Klager krever refusjon av flybilletten, kroner 7 108.  

Klager hevder Lufthansa endret hans flybillett til feil dato. Lufthansa har til klager uttalt
at klager selv oppgav 25. august som ny avreisedato. Det står ord mot ord hva som ble
sagt i telefonsamtalen. Lufthansa har tross oppfordring ikke avgitt uttalelse til nemnda.
Nemnda legger etter dette klagers anførsler til grunn. 

Nemnda vurderer om Lufthansa er ansvarlig overfor klager på erstatningsrettslig
grunnlag.

Vilkårene for erstatning er: 

a) ansvarsgrunnlag 
b) et økonomisk tap 
c) adekvat årsakssammenheng

I dette tilfellet mener nemnda at det foreligger ansvarsgrunnlag i form av uaktsomhet. I
vurderingen har nemnda lagt til grunn at Lufthansa har feilregistrert avreisetidspunktet.
Selskapet burde som den profesjonelle part dobbeltsjekket med klager om han virkelig
ønsket å reise den 25. august, når hans opprinnelige reise var den 26. september og
han beholdt den opprinnelige datoen for retur, 30. september. Nemnda finner det
usannsynlig at klager faktisk ønsket å reise en hel måned tidligere enn opprinnelig
avreisedato. Klager tok opp feilen med Lufthansa da han oppdaget feilregistreringen,
uten at selskapet ville korrigere den registrerte bestillingen, før klager til slutt valgte å
kansellere reisen den 20. august. 

Nemnda mener videre at klager har lidt et økonomisk tap tilsvarende billettprisen
på reisen med Lufthansa som han ikke fikk gjennomført, og at det er adekvat
årsakssammenheng mellom Lufthansas handlinger og klagers tap. 

Nemnda anbefaler derfor at Lufthansa refunderer klagers flybillett i sin helhet, inkludert
gebyr for bagasje.

Vedtak

Transportklagenemnda anbefaler at Lufthansa refunderer klagers flybillett i sin helhet,
inkludert gebyr for bagasje.