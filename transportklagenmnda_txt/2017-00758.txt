Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
21.11.2017

Saksnummer
2017-00758

Tjenesteytere
Norwegian

Klager har i det vesentlige anført

Klager skulle reise med Norwegians flyvning D81041 fra Oslo lufthavn (OSL) til Roma
(FCO) 5. april 2017 kl. 18.00. Flyvningen ble forsinket med fire timer og 58 minutter. 
Klager har fremsatt krav om standardkompensasjon i henhold til EU-forordning 261/2004
på 600 euro pr. passasjer, totalt 2 400 euro for fire reisende.

Tjenesteyterne har i det vesentlige anført
Norwegians flyvning D81041 fra Oslo lufthavn til Roma 5. april 2017 ble forsinket med
fire timer og 58 minutter som følge av sent innkommet fly. Forutgående avgang, D81040,
ble forsinket som følge av streik blant bakkearbeidere fra Alitalia ved flyplassen i Roma.
Flyselskapene kan ikke forutse konsekvensene av en streik, og det er derfor svært
vanskelig å gjøre tiltak i den forbindelse. 

Selskapet anfører at streik blant bakkepersonalet og påfølgende forsinkelse er en slik
ekstraordinær omstendighet som fritar flyselskapene for sitt erstatningsansvar etter EU-
forordning 261/2004, og at forsinkelsen ikke kunne vært unngått selv om alle rimelige
tiltak ble truffet. 

Norwegian avviser på ovennevnte bakgrunn klagers krav om standardkompensasjon.

Nemnda bemerker

Nemnda vil innledningsvis påpeke at korrekt erstatningsbeløp etter EU-forordning
261/2004 for distansen Oslo - Roma er 400 euro pr. passasjer, jf. forordningens artikkel 7
nummer 1 bokstav b. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7 jf. artikkel 5 nummer 3 og
EU-domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

EU-forordningen nevner i sin fortale at streik kan være et eksempel på en ekstraordinær
omstendighet som medfører at flyselskapets forpliktelser bør være begrenset eller
bortfalle. Forordningen sier imidlertid ikke at enhver streik som rammer flyselskapets
drift må anses å ligge utenfor dettes kontroll. 

Nemnda er av den oppfatning at streik hos tredjemann, for eksempel streik blant
flyveledere eller flyplassansatte, i utgangspunktet faller utenfor flyselskapets
ansvarsområde. Forsinkelse som følge av slik streik, gir etter nemndas oppfatning i
utgangspunktet ikke rett til erstatning etter EU-forordningen. 

I dette tilfellet var det tale om streik blant bakkearbeidere hos Alitalia på Fiumicino.
Nemnda mener at Norwegian har godtgjort at forsinkelsen skyldes ekstraordinære
omstendigheter. Nemnda kan heller ikke se at forsinkelsen kunne vært unngått til tross
for at alle rimelige tiltak var truffet. Klager har derfor ikke krav på standardkompensasjon
i henhold til EU-forordning 261/2004.

Vedtak

Transportklagenemnda - fly anbefaler ikke at klager gis medhold.