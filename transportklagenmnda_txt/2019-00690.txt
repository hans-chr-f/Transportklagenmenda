Vedtak i Transportklagenemnda - Fly

Sammendrag

Krav om at bestilling av flybillett betales med CashPoints.

Dato
25.09.2019

Saksnummer
2019-00690

Tjenesteytere
Norwegian Air Shuttle

Klager har i det vesentlige anført

Den 1. februar 2019 bestilte klager en reise til Las Palmas (LPA) fra Trondheim (TRD) tur/
retur for to passasjerer med avreise i oktober 2019 og retur i november 2019. Klager har
vist til at da han betalte, krysset han for bruk av CashPoints, og det opprinnelige beløpet
ble krysset over. Nytt beløp ble deretter synlig, og klager betalte. 

Senere oppdaget han at hadde blitt belastet uten fratrekk for CashPoints. Dette var hans
siste sjanse til å bruke poengene før de gikk ut. På bakgrunn av det ovennevnte, at det
har skjedd noe feil i Norwegians systemer, har klager fremsatt krav om å få benytte sine
oppsparte CashPoints til betaling av reisen.

Tjenesteyterne har i det vesentlige anført
Klager har fremsatt krav om å få benytte sine CashPoints på en eksisterende bestilling,
da de ikke ble brukt som delbetaling under bestilling av billettene 1. februar 2019. 

Ved bestilling på Norwegians nettsider har kunden anledning til å benytte tilgjengelige
CashPoints som hel- eller delbetaling av billettene. Dette kan gjøres ved at kunden
bestiller via en kundeprofil hvor disse er tilgjengelige, og at man ved steget for betaling
huker av for at man ønsker å benytte CashPoints. Hvis kunden velger dette, vil prisen
reduseres i henhold til tilgjengelige poeng. 

Det fremgår at klager mener at dette ble gjort, men at prisen ikke bli redusert. 

På tidspunktet billettene ble bestilt har det ikke vært registrerte feil i Norwegians
systemer. Skulle det likevel være tilfellet, fremgår det av artikkel 7.6 i Norwegians
medlemsbetingelser at Norwegian ikke er ansvarlig for feil med datasystemer
som forhindrer eller vanskeliggjør opptjening, uttak eller bruk av CashPoints. I
bestillingens logg er det videre ikke registrert at betaling med CashPoints er valgt i
bestillingsprosessen. 

Selskapet kan ikke se at klager har fremlagt dokumentasjon som viser at han huket av
for å benytte CashPoints ved bestilling, og reisens pris har ikke blitt redusert. Norwegian
legger derfor til grunn at klager ikke har gjennomført bestillingen med valg av bruk av
CashPoints som betalingsmiddel. 

En kunde som bestiller på nettsiden er selv ansvarlig for å kontrollere at korrekt
informasjon er lagt inn, og dette gjelder også å sørge for at korrekt betalingsinformasjon
er lagt inn. Hvis man oppdager feil ved bestillingen, anbefaler Norwegian at kundene tar
kontakt med selskapets døgnåpne supportsenter på telefon eller chat. 

Norwegian har videre vist til medlemsbetingelsene artikkel 4.2.: 

"Det er ingen spesielle forhold eller restriksjoner knyttet til reiser, varer eller tjenester
som er betalt med CashPoints, eller hvor Rewards brukes ved kjøp. De generelle reglene
som gjelder kjøp (inkludert billettype), gjelder likeledes for reiser betalt helt eller delvis
med CashPoints". At dette fremgår at det på lik linje som ved andre bestillinger ikke
kan endres betalingsmiddel etter at reisen er bestilt. Norwegian er ikke å belaste for feil
bestilling gjort av klager, og selskapet har på dette grunnlag avvist klagers krav.

Nemnda bemerker

Nemnda legger til grunn at klager hadde 894 CashPoints som han ønsket å benytte som
delbetaling ved bestilling av reisen til Las Palmas. Klager har anført at han gjennomførte
bestillingen på riktig måte, og at det fremgikk ny pris på skjermen, fratrukket CashPoints
som ble innløst. 

Norwegian har opplyst at det ikke er registrert noen feil ved systemet. 

Det er ikke mulig for nemnda å ta stilling til hvorvidt det var noen feil med Norwegians
system ved billettbestillingen. Saken reiser bevisspørsmål som ikke kan klargjøres
under saksbehandlingen. Saken avvises derfor, jf. transportklagenemndforskriften § 6-2
bokstav d.

Vedtak

Saken avvises.