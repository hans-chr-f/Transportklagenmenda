Vedtak i Transportklagenemnda - Fly

Sammendrag

Krav om dekning av utgifter grunnet forsinket bagasje.

Dato
14.01.2020

Saksnummer
2019-01117

Tjenesteytere
China Southern Airlines Amsterdam Office

Klager har i det vesentlige anført

Klager reiste fra Stavanger til Melbourne via Amsterdam og Guangzhou den 29.
november 2018. 

Da klager ankom flyplassen i Melbourne ble hun ropt opp på høyttaleranlegget med
beskjed om å henvende seg til ankomstservice. Her fikk hun beskjed om at bagasjen
hennes ikke hadde dukket opp, men at de ikke visste hvorfor. Klager fikk beskjed om at
den skulle komme neste dag. Det samme ble fortalt frem til dag nr. 5. På denne dagen
fikk klager beskjed om at flyselskapet ikke visste hvor bagasjen hennes var.

Klager tok kontakt med flyselskapene hun hadde fløyet med. Etter dag nr. 8 fikk klager
beskjed fra China Southern Airlines om at hennes bagasje befant seg i Kina, og at den
var blitt stoppet i en sikkerhetskontroll. Det hadde blitt funnet en lighter i bagasjen
som måtte fjernes før den kunne sendes videre. Klager fikk beskjed om at hun måtte
oppgi koden til låsen på kofferten. Klager reagerer på at flyselskapet ikke hadde utstyr
til å åpne en TSA-godkjent bagasjelås. Koden ble likevel oppgitt. Bagasjen ble sendt til
Melbourne én dag før klagers hjemreise. Ettersom klager på dette tidspunktet befant seg
et annet sted (Cairns) ble det avtalt at bagasjen skulle sendes tilbake til Norge.

Tilbake i Norge fikk klager beskjed om at hun skulle motta bagasjen innen tre dager.
Det gikk en uke, og klager hadde fortsatt ikke mottatt bagasjen. Klager kontaktet
ankomstservice/bagasjeservice i Melbourne, og fikk beskjed om at bagasjen hadde blitt
stoppet enda en gang i Kina. Etter stoppet i Kina ble den sendt tilbake til Melbourne.
Bagasjen måtte deretter sendes tilbake til Norge enda en gang. Klager mottok bagasjen
to uker etter hjemkomst.

Klager var uten bagasjen hele ferien, samt to uker etter hjemkomst. I forbindelse med
dette måtte hun foreta mange innkjøp, på til sammen litt over 9000 NOK. Klager har
mottatt 6000 NOK fra sitt forsikringsselskap, og tilbud om 200 AUD (ca. 1200 NOK) fra
China Southern Airlines. Klager lurer på om hun kan ha krav på ytterligere erstatning.

Tjenesteyterne har i det vesentlige anført
China Southern Airlines forklarer at forsinkelsen av bagasjen skyldtes at den ble holdt
igjen i sikkerhetskontrollen i Guangzhou grunnet funn av en lighter i bagasjen. Dette er
det forbudt å ha med i innsjekket bagasje. Forsinkelsen oppstod således på grunn av
forhold på klagers side.

Uavhengig av dette har flyselskapet kompensert klager med 200 AUD i henhold til sine
retningslinjer for kompensasjon og ansvarsgrense ved Melbourne.

Nemnda bemerker

Flyselskapet er i henhold til luftfartsloven § 10-20/Montrealkonvensjonen artikkel 19
ansvarlig for tap som følge av forsinket bagasje. 

Utlegg til for eksempel klær og toalettartikler som skyldes nødvendige behov kan klager
kreve erstattet, men klager har et ansvar for å begrense utgiftene. 

Etter nemndas syn må klagers innkjøp anses rimelige og nødvendige i betraktning av den
lange forsinkelsen som skjedde på vei til en lengre feriereise. Klager har til sammen fått
utbetalt cirka 7200 NOK for den forsinkede bagasjen; 6000 fra sitt forsikringsselskap, og
200 AUD fra flyselskapet. Totalsummen for dokumenterte utgifter var på 1360, 82 AUD
(ca. 8547 NOK). Nemnda anbefaler etter dette at China Southern Airlines bør erstatte
resterende sum som konvertert er cirka 1347 NOK.

Vedtak

Transportklagenemnda-fly anbefaler at China Southern Airlines erstatter klager med
ytterligere 1347 NOK.