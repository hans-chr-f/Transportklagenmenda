Vedtak i Transportklagenemnda - Fly

Sammendrag

Krav om refusjon av ikke gjennomført reise som følge
av at bestilling gikk gjennom på tross av feilmelding.

Dato
03.03.2020

Saksnummer
2019-02275

Tjenesteytere
Norwegian Air Shuttle

Klager har i det vesentlige anført

Klager anfører at han ønsket å bestille en reise fra Oslo til Tromsø med Norwegian.
Klager anfører at han først forsøkte å bestille en reise med avgang kl. 17.15 den 28. april
2019. Dette forsøket endte imidlertid med en feilmelding og beskjed om at bestillingen
var blitt godkjent dersom han fikk en bekreftelse på e-post innen 20 minutter. En slik
bekreftelse kom ikke innen 20 minutter, og klager bestilte dermed en ny reise som
var mest mulig lik den første reisen han hadde forsøkt å bestille. Denne reisen hadde
avgang kl. 08.30 den 29. april 2019. Senere samme dag viste det seg imidlertid at begge
bestillingene var blitt godkjent, slik at klager satt igjen med to bestillinger for reisen fra
Oslo til Tromsø.

Klager anfører at han først forsøkte å få kontakt med flyselskapet på telefon, men det var
umulig å komme gjennom. Deretter prøvde han å få hjelp på flyplassen før reisen, men
han ble da henvist til Norwegians nettsider.

Klager har bedt om refusjon av den andre reisen som ble bestilt, siden det etter hans
oppfatning ikke er hans feil at Norwegians nettløsning for bestilling av reiser ikke
fungerte slik den skulle. Reisene er etter klagers syn så like som det lar seg gjøre: De har
samme avreisested og ankomststed og ligger så nært i tid som det var mulig å bestille.
Prisen for de to reisene er dessuten helt lik: 3067 kroner.

Klager krever refusjon av reisen som ikke ble benyttet, som var flyvningen fra Oslo til
Tromsø med avgang 29. april 2019.

Tjenesteyterne har i det vesentlige anført
Ifølge Norwegians interne logg kjøpte klager to billetter med Norwegian i kategorien
LowFare den 26. april 2019. Den første flyreisen hadde avgang 28. april 2019, mens den
andre hadde avgang 29. april 2019. Begge gikk mellom Oslo og Tromsø. I henhold til
Norwegians vilkår for LowFare-billetter kan billettene dessverre ikke refunderes. Disse
vilkårene finnes for øvrig på Norwegians nettsider.

Passasjeren får full refusjon dersom vedkommende avbestiller billetten innen fire timer
etter at kjøpet er gjort. Etter dette vil bestillingen normalt ikke kunne refunderes.

Det er registrert i Norwegians systemer at en forespørsel om kansellering av bestillingen
ble mottatt kl. 13.37 den 28. april 2019, altså mer enn to dager etter at reisen ble bestilt.
På det tidspunktet var ikke bestillingen lenger refunderbar, og klager har dermed kun
fått refusjon av skatter og avgifter på 205 kroner i forbindelse med den ubrukte billetten.

Det vises til Norwegians nettsider angående informasjon om passasjerenes
kontaktmuligheter: Passasjerene kan kontakte Norwegian via telefon, chat og
klageskjema.

Klager kontaktet Norwegian først to dager etter at feilen var gjort, og Norwegian anser
dette som for sent. Klagers krav om refusjon av billetten kan dermed ikke imøtekommes
i dette tilfellet.

Nemnda bemerker

Nemnda legger til grunn at klager fikk en feilmelding da han bestilte den første billetten,
da Norwegian ikke har kommentert dette.

På grunn av feilmeldingen bestilte klager en ny billett. Han oppdaget samme dag at den
opprinnelige bestillingen likevel hadde gått gjennom. Nemnda mener at klager selv har
ansvar for at han ikke forsøkte å kontakte flyselskapet på andre måter da han ikke kom
gjennom på telefon, og valgte å vente til han kom på flyplassen to dager senere.

Klager har i henhold til billettens vilkår fått refundert skatter og avgifter for sin
ubenyttede billett.

Nemnda anbefaler ikke at klager gis medhold i dette tilfellet.

Vedtak

Transportklagenemnda - fly anbefaler ikke at klager gis medhold.