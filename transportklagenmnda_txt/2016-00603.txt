Vedtak i Transportklagenemnda - Fly

Sammendrag

Krav om standarderstatning samt refusjon av utgifter grunnet kansellering.

Dato
22.09.2017

Saksnummer
2016-00603

Tjenesteytere
Germanwings
Bravofly

Klager har i det vesentlige anført

Klageren og hennes reisefølge skulle reise fra Budapest til Oslo via Hamburg den 31.
juli kl 14.45 med Germanwings. Samme morgen kl 09.05 fikk de beskjed om at flyet var
kansellert. I ettertid har klageren fått informasjon fra flyselskapet om at kanselleringen
skyldtes sykdom blant crewet. 

Klageren og følget måtte ta inn på hotell og ordne nye billetter hjem selv. De fikk plass
via Helsinki med overnatting underveis. De ankom Oslo 2 døgn senere enn opprinnelig
reiserute. 

Klager krever standarderstatning 400 euro per person i henhold til EU-forordning
261/2004. Videre krever hun refusjon av utgiftene til nye flybilletter med kroner 24 876,
hotell med kroner 3 059, og mat i ventetiden.

Tjenesteyterne har i det vesentlige anført
Germanwings har ikke avgitt uttalelse til nemnda. Til klager har selskapet sendt et
automatisk svar på at de har mottatt hennes henvendelse.

Nemnda bemerker

Flyselskapet Germanwings har tross oppfordring ikke avgitt uttalelse til nemnda.
Nemnda treffer derfor vedtaket på grunnlag av opplysningene som er fremkommet
tidligere i saken, jf transportklagenemndforskriften § 5-3 tredje ledd.

Nemnda legger således til grunn at klageren og reisefølget (til sammen 5 personer) fikk
informasjon om at flygningen deres med Germanwings fra Budapest 31.07.2016 kl 14.45
var kansellert, bare timer før avgang.  

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artikkel 5 og 7.

Germanwings har som nevnt ikke avgitt uttalelse til nemnda og kan da ikke sies å ha
godtgjort at kanselleringen skyldtes en ekstraordinær omstendighet som ikke kunne
vært unngått. Klageren og følget har således rett til standarderstatning.  Siden avstanden
mellom Budapest og Oslo målt etter storsirkelmetoden er mindre enn 1 500 kilometer,
jf artikkel 7 nr 1 og 4, EU-domstolens dom av 07.09.2017 i saken Bossen med flere mot
Brussels Airlines (C-559/16) og gcmap.com / gc.kls2.com, utgjør erstatningen 400 euro
per person . 

Germanwings pliktet i den foreliggende situasjon å gi klageren og følget valget mellom
refusjon eller omruting etter forordningen artikkel 8, samt forpleining etter artikkel 9.

Germanwings har heller ikke opplyst hva selskapet gjorde for å oppfylle disse pliktene.
Nemnda legger da klagerens fremstilling om at hun ble overlatt til å ordne omruting og
forpleining selv, til grunn, og mener at Germanwings plikter å refundere disse utgiftene
så langt de er dokumentert, det vil si med 27 935 kroner.

Vedtak

Transportklagenemnda - fly anbefaler at Germanwings betaler standarderstatning til
klageren med 400 euro person og refunderer utgifter til omruting og forpleining med 27
935 kroner.