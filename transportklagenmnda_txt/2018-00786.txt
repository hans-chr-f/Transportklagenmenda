Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
26.10.2018

Saksnummer
2018-00786

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY998 fra Oslo lufthavn (OSL) til Billund
(BLL) 22. november 2017 kl. 20.00. Flyvningen ble kansellert, og klager har på denne
bakgrunn fremsatt krav om standardkompensasjon i henhold til EU-forordning 261/2004
på 250 euro.

Tjenesteyterne har i det vesentlige anført
Norwegians flyvning DY998 fra Oslo til Billund 22. november 2017 ble kansellert som
følge av værforholdene i Oslo denne dagen. Kraftig snø og regn rammet luftrommet i
Sør-Norge hele dagen. Flere avganger i Norge ble kansellert eller forsinket som følge av
været eller senere begrensninger i flytrafikken. DY998 ble gjennomført med flymaskin
LN-DYB som hele dagen hadde flyvninger til og fra Oslo. Samtlige av disse flyvningene ble
påvirket av været denne dagen. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav om standardkompensasjon.

Nemnda bemerker

Norwegians flyvning DY998 fra Oslo til Billund 22. november 2017 ble kansellert. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken ved at det ikke er mulig å lande/ta av, kan være
en slik ekstraordinær omstendighet som medfører at den reisende ikke har krav på
erstatning. Dette må vurderes konkret. 

I dette tilfellet skyldtes forsinkelsen kraftig snøvær i hele Sør-Norge 22. november. En
rekke flyvninger ble forsinket eller kansellert som følge av værforholdene. Det vises til
fremlagt dokumentasjon. 
Nemnda mener at værforholdene i dette tilfellet må anses som ekstraordinære
omstendigheter. De ekstraordinære omstendighetene kunne ikke vært unngått eller
overvunnet, til tross for at alle rimelige tiltak var truffet.

Kanselleringen gir etter dette ikke rett til standarderstatning, og nemnda anbefaler ikke
at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.