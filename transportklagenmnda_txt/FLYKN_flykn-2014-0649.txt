Vedtak i Transportklagenemnda - Fly

Sammendrag

Krav om standarderstatning grunnet kansellering samt prisavslag.

Dato
12.06.2015

Saksnummer
649/14F

Tjenesteyter
Norwegian Air Shuttle ASA

Krav om standarderstatning grunnet kansellering samt prisavslag.

Klager har i det vesentlige anført:

Klager skulle reise fra Oslo til Los Angeles via København den 24. mai 2014, og retur med
direkte fly den 8. juni 2014 kl. 18:35.

DY7091 fra København til Los Angeles den 24. mai ble forsinket over fem timer, og returen
med DY7084 den 8. juni ble kansellert, og det ble satt inn ny maskin til dagen etter kl. 12:30.
Klagers ferie ble delvis ødelagt som følge av disse hendelsene.

Klager krever standarderstatning 600 euro per person per strekning i henhold til EU-
forordning 261/2004. Videre krever klager erstatning for tapt arbeidsfortjeneste, refusjon for
utgifter til mat i ventetiden, samt erstatning for at flymaskinen mellom København og Los
Angeles ikke var med Dreamliner.

Det vises for øvrig til klagers brev.

Norwegian har i det vesentlige anført:

DY7091 ble forsinket 4 timer og 21 minutter grunnet dårlige værforhold, det vises til fremlagt
dokumentasjon. Hendelsen er ikke kompensasjonsberettiget i henhold til EU-forordning
261/2004, da årsaken til forsinkelsen ble forårsaket av ekstraordinære omstendigheter
utenfor Norwegians kontroll.

Den 16. april fikk klager sms med informasjon om at DY7091 mellom København og Los
Angeles ville bli operert av en annen flytype enn Dreamliner, Euroatlantic. Endring av flytype
er ikke uvanlig i luftfart. Norwegians forpliktelse er å frakte passasjeren fra A til B, og det er
en del av befordringsavtalen mellom selskapet og passasjeren at selskapet har anledning til å
endre flytype på grunn av årsaker utenfor flyselskapets kontroll.

DY7084 ble kansellert grunnet uforutsett teknisk problem, det vises til fremlagt teknisk
rapport. Hendelsen var ekstraordinær og utenfor Norwegians kontroll. Maskinen fikk
nytt flightnummer, DY7984, og tok av neste dag kl. 12:30. Passasjerene ville ikke kommet
tidligere frem om det hadde blitt satt inn et erstatningsfly, da dette tar lang tid å klargjøre og
posisjonere.

I henhold til dom C-402/07 i EU-domstolen (Sturgeon-dommen), er flyselskapene unntatt fra
videre kompensasjon hvis årsaken til forsinkelsen er ekstraordinære omstendigheter utenfor
flyselskapets kontroll som forhindrer flyvningen. En omstendighet som er utenfor Norwegians
kontroll er hendelser som ikke er forårsaket av en handling eller unnlatelse av flyselskapet.

På samme måte som under Montreal-konvensjonen bør luftfartsselskapenes forpliktelser
være begrenset eller bortfalle i tilfeller der en hendelse er forårsaket av ekstraordinære
omstendigheter som ikke kunne vært unngått selv om alle rimelige tiltak var truffet. Slike
omstendigheter kan særlig inntreffe i tilfeller med politisk ustabilitet, værforhold som gjør det
umulig å gjennomføre flygingen, sikkerhetsrisiko, uforutsette mangler ved flysikkerheten og
streiker som påvirker driften til det transporterende selskap.

I de tilfeller hvor en uregelmessighet er forårsaket av en ekstraordinær omstendighet, er
flyselskapet unntatt fra forpliktelse til å utbetale kompensasjon. I henhold til EU-forordning
261/2004 artikkel 5(3) skal et transporterende flyselskap ikke være pålagt å betale erstatning
i samsvar med artikkel 7, dersom det kan godtgjøre at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Omstendigheter som er utenfor flyselskapets kontroll er hendelser som ikke er forårsaket av
en handling eller unnlatelse av flyselskapet.

Dom C-549/07, Wallentin-Hermann v Alitalia, prøver å definere ekstraordinære
omstendigheter, og i henhold til dommen kan tekniske problemer som oppdages under
vedlikehold ikke defineres som ekstraordinære omstendigheter. I dette tilfellet ble feilen
oppdaget under drift. Videre fremkommer det at man ikke kan utelukke at tekniske feil
utgjør ekstraordinære omstendigheter dersom den stammer fra hendelser som er utenfor
flyselskapets normale virksomhet og ligger utenfor deres faktiske kontroll. Hendelser som ikke
er en del av Norwegians normale virksomhet er hendelser som ikke forekommer gjentagende
ved drift av flymaskinen.

Norwegian kan bekrefte at flyselskapet følger alle vedlikeholdsprogram pålagt av
myndighetene og flyprodusenten, og at det tekniske problemet oppstod under drift og
utenfor planlagt vedlikehold.

Norwegian har av godvilje tilbudt klager kroner 1 000 per person, men kan på grunnlag av
ovennevnte ikke imøtekomme hans krav utover dette.

Nemnda bemerker:

Nemnda legger på bakgrunn av de foreliggende opplysninger til grunn at flygningen til Los
Angeles ble forsinket med 4 timer og 21 minutter.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda legger på bakgrunn av de fremlagte værrapporter til grunn at forsinkelsen skyldtes
værforholdene på tidligere flygninger. Nemnda er av den oppfatning at dette er å anse som
en ekstraordinær omstendighet, og at forsinkelsen ikke kunne unngås selv om alle rimelige
tiltak var truffet. Forsinkelsen gir således ikke rett til standarderstatning etter forordningen.

Flygningen fra Los Angeles ble kansellert, og klager ble omrutet neste. (Den ble vel egentlig
forsinket, men forvansker ikke med dette). Kansellering gir rett til erstatning med mindre
flyselskapet godtgjør at innstillingen skyldes ekstraordinære omstendigheter som ikke kunne
vært unngått selv om alle rimelige tiltak var truffet, jf. EU-forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

Nemndas flertall, samtlige medlemmer unntatt forbrukerrepresentant Hanne Beth
Takvam Borge, er av den oppfatning at en teknisk svikt likevel kan komme så uventet
at flyselskapet ikke har reelle muligheter til å forhindre feilen eller overvinne følgene
av den uten at det går ut over passasjerene. I slike tilfelle er ikke flyselskapet pliktig
til å betale erstatning til den reisende. Det er flyselskapet som må godtgjøre at det
foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå forsinkelsen.

Nemndas mindretall, forbrukerrepresentant Hanne Beth Takvam-Borge, er av en
annen oppfatning. Slik mindretallet ser det ligger det innen flyselskapets sedvanlige
aktivitetsutøvelse å måtte løse tekniske feil, uavhengig av når feilen oppdages. Om
feilen er uforutsett eller ikke, er av liten betydning, da det ikke er unormalt at tekniske
feil kan oppstå. Mindretallet legger derfor til grunn at det som hovedregel vil være
flyselskapet som må bære ansvar for teknisk svikt, også når teknisk svikt oppstår
uventet. I slike tilfeller er flyselskapet som hovedregel pliktig å betale erstatning til de
reisende. Unntak kan tenkes, i tilfeller som ligger utenfor flyselskapets kontrollsfære,
eksempelvis ved streik, kollisjon med fugl, terrorhandlinger eller værforhold. Det
er flyselskapet som må godtgjøre at de har truffet alle rimelig tiltak for å unngå
forsinkelsen.

En samlet nemd viser førøvrig til nemndas generelle uttalelse om tekniske feil av 26.
januar 2015. Uttalelsen er vedlagt.

Kanselleringen skyldtes i dette tilfellet feil på motorstarter.

Saken er forelagt Luftfartstilsynet som ikke har noe å bemerke til flyselskapets beskrivelse av
den tekniske feilen eller den fremlagte dokumentasjon.

Nemndas flertall legger på bakgrunn av de foreliggende opplysninger til grunn at feilen
oppsto uten forvarsel til tross for at rutinemessig teknisk vedlikehold var gjennomført.

I den foreliggende situasjon var det etter flertallets vurdering ikke praktisk mulig å treffe
tiltak for å unngå feilen eller kanselleringen. Kanselleringen en gir derfor ikke rett til
standarderstatning etter EU-forordningen.

Mindretallet har kommet til at flyselskapet ikke har godtgjort at feilen er utenfor
flyselskapets kontrollsfære. Mindretallet er følgelig av den oppfatning at klager har rett
til standarderstatning.

Anvendelse av EU-forordningen berører ikke en passasjers rett til erstatning på annet
grunnlag. Flyselskapet er i henhold til luftfartsloven § 10-20/Montrealkonvensjonen artikkel
19 ansvarlig for tap som følge av forsinkelse, med mindre selskapet godtgjør at det har tatt
alle forholdsregler som med rimelighet kan kreves for å unngå tapet, eller dette ikke har vært
mulig for dem.

Nemndas flertall er av den oppfatning at flyselskapet i dette tilfellet ikke hadde mulighet
til å unngå forsinkelsen. Forsinkelsen gir således ikke rett til erstatning etter luftfartsloven/
Montrealkonvensjonen. Nemndas mindretall er av den oppfatning at forsinkelsen gir rett til
erstatning.

Ved lengre forsinkelser plikter flyselskapet å tilby måltider og forfriskninger som står i rimelig
forhold til ventetiden. Dersom dette ikke ble gjort, og klagerne ble påført utgifter, anbefaler
nemnda at sannsynliggjorte utgifter erstattes.

Norwegian hadde opprinnelig planlagt å benytte et av sine nye Dreamlinerfly på flygningen.
Flygningen fra København til Los Angeles ble gjennomført med en annen flytype enn
Dreamlineren.

Nemnda behandlet på møte 27. januar 2014 flere klager over flygninger som var operert med
et innleid fly fra Hi-Fly i stedet for Dreamliner som planlagt. Nemnda var av den oppfatning
at de som hadde kjøpt billetter med Dreamlineren før Norwegian besluttet ikke å benytte
Dreamlineren på flygningen, hadde rett til prisavslag.

Asker og Bærum tingrett kom i dom av 19. desember 2014 til motsatt resultat. Dommen er
anket.

Transportklagenemnda-fly utsetter behandlingen av kravet om prisavslag til det foreligger en
rettskraftig avgjørelse. Nemnda vil ta saken opp på nytt på eget initiativ.

Vedtak:

Transportklagenemnda-fly finner ikke å kunne anbefale at klager gis rett til
standarderstatning. Nemnda anbefaler at Norwegian erstatter eventuelle utgifter til mat og
drikke i ventetiden.

Behandlingen av spørsmålet om prisavslag utsettes.