Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
04.09.2013

Saksnummer
031/13F

Tjenesteyter
Thai Airways

Krav om standarderstatning grunnet forsinkelse.

Klager har i det vesentlige anført:

Klager skulle reise fra Oslo til Phuket via Bangkok den 9. desember 2012 kl. 13:30. Noen timer
etter oppsatt avgang ble det informert om at TG955 fra Oslo til Bangkok kom til å bli forsinket
til dagen etter. Det var dårlig med informasjon i ventetiden. Klager ble innlosjert på hotell.

Da klager ankom Bangkok over et døgn forsinket, måtte hun vente i flere timer på sin
videreforbindelse til Phuket. Da klager ankom bestemmelsesstedet manglet den ene
kofferten. Da kofferten ble levert hotellet samme natt manglet den et hjul. Kofferten var altså
blitt ødelagt i Thai Airways varetekt.

Klager krever standarderstatning 600 euro per person i henhold til EU-forordning 261/2004.

Det vises for øvrig til klagers brev.

Thai Airways har i det vesentlige anført:

TG954 ble forsinket litt over et døgn grunnet uforutsett teknisk feil, som ikke kunne vært
unngått selv om alle rimelige tiltak var truffet. Det vises til teknisk rapport.

Den ekstraordinære hendelsen oppstod uforutsett, og var utenfor Thai Airways kontroll. I
henhold til EU-forordning 261/2004 er ikke flyselskapene erstatningspliktige dersom årsaken
til forsinkelsen er teknisk feil.

Klager ble innlosjert på hotell og fikk forpleining, Thai Airways har oppfylt sine forpliktelser.

Thai Airways beklager forsinkelsen, men kan ikke se at de plikter å utbetale
standarderstatning. Thai Airways kan på grunnlag av ovennevnte ikke imøtekomme klagers
krav.

Det vises for øvrig til Thai Airways brev.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med mer enn tre timer.

Forsinkelse som medfører at passasjerene kommer frem til det endelige bestemmelsesstedet
tre timer eller mer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU- domstolens avgjørelser i sak Sturgeon-Condor av 19.
november 2009 og i sak Nelson m.fl. av 23. oktober 2012.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå forsinkelsen.

Forsinkelsen skyldtes i dette tilfellet en hydraulikklekkasje.

Saken er forelagt Luftfartstilsynets tekniske avdeling som ikke har noen bemerkninger til
flyselskapets beskrivelse av den tekniske feilen eller den fremlagte dokumentasjonen.

Nemnda legger på bakgrunn av de foreliggende opplysninger til grunn at feilen oppsto uten
forvarsel til tross for at rutinemessig teknisk vedlikehold var gjennomført.

I den foreliggende situasjon var det etter nemndas vurdering ikke praktisk mulig å treffe tiltak
for å unngå feilen eller forsinkelsen. Forsinkelsen gir derfor ikke rett til standarderstatning
etter EU-forordningen.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.