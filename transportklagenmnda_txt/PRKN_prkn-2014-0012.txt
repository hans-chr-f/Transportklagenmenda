Vedtak i Pakkereisenemnda

Sammendrag

Saken gjelder manglende oppfølgning fra reiseleder på en seniortur til Kroatia.

Dato
..

Saksnummer
12/14P

Tjenesteyter
HagaNor Reiser

Sakens dokumenter ble lagt frem.

Klager: X

Turarrangør: HagaNor Reiser

Reisemål: Dubrovnik, Kroatia

Antall reisende: Ca. 40

Reisens pris: 13.000,- pr. person.

Tidsrom: 280913 - 081013

Saken gjelder:

Saken gjelder manglende oppfølgning fra reiseleder på en seniortur til Kroatia.

Klager anfører:

Datteren har på klagerens vegne tatt saken opp med arrangøren. Klageren deltok på en
seniortur sammen med ca. 40 andre mellom 75 - 90 år. Turen var lagt opp slik at det var svært
kort transfertid på Gardermoen. Klageren, som selv er 78 år, ble løpt ned av en medpassasjer,
slik at hun falt i gulvet. Hun fikk umiddelbart smerter i armen, men følte at reiselederen
avfeide det hele fordi reisefølget som nevnt hadde svært knapp tid på mellomlandingen fra
Sola.

Klageren fikk is til å legge på armen av flyvertinnen, men ble ikke kontaktet av reiselederen
under flyturen. Hun ble heller ikke kontaktet etter ankomst i Kroatia. Klageren var også nede
i gulvet med ansiktet da hun falt, og fikk slått av en bit av en tann. Også dette ble avfeid av
reiselederen.

Dagen etter ankomst ba klageren om å få armen kontrollert og gjorde avtale med reiselederen
om å oppsøke lege på ettermiddagen. Reiselederen dukket imidlertid ikke opp, og da hun
endelig kom var det blitt så sent og klageren var så sliten at legebesøket måtte utsettes til
dagen etter.

Reiselederen prioriterte imidlertid andre gjøremål også neste formiddag, slik at det gikk to
dager fra fallet og til røntgenundersøkelse. Det viste seg at armen var brukket og at bruddet
måtte dras på plass før det kunne gipses.

Klageren hadde mye smerter og ubehag under oppholdet.

Hun tok opp med reiselederen problemet med håndtering av håndbagasje etc på hjemturen.
Hun følte seg igjen avfeid. Ved ankomst Gardermoen var det ikke arrangert noe, men
personalet på Gardermoen var behjelpelige. Ved ankomst Sola måtte hun selv finne seg en
drosje.

Bruddet har medført at klager fremdeles har smerter og nedsatt bevegelighet etter skaden.

Etter klagers syn bør arrangøren beklage hendelsen samt betale klager en kompensasjon.
Klager er forundret over at arrangøren kunne påta seg et slikt oppdrag uten å ha rutiner
for hvordan man håndterer ulykker etc. I dette tilfelle var de reisende ca. 40 personer i
en seniorgruppe mellom 75 - 90 år og da bør arrangøren ha retningslinjer for hvordan
uforutsette hendelser skal håndteres.

Innklagede anfører:

Innklagede innrømmer at de kunne vært behjelpelig med å få klager til lege tidligere, samt at
dialogen mellom reiseleder og klager kunne vært bedre.

Etter informasjonsmøte søndag ble klager kontakten av reiseleder og slik reiselederen forsto
det, ble de enige om å kontakte lege, men tidspunktet ble ikke bestemt. Tidlig neste morgen
kontaktet reiseleder legekontoret som igjen henviste til røntgen, der ble det fastslått at klager
hadde brukket et lite bein i hånden.

Hånden ble gipset. Reiselederen fulgte med klager til kontroll noen dager senere.

Nemnda bemerker:

Det fremgår av prospektet for reisen at det skulle delta norsk reiseleder på hele turen og at
det på utfluktene deltok en lokal, skandinavisktalende guide.

Nemnda legger etter dette til grunn at reiselederens hovedoppgave var å sørge for
deltakernes velferdsmessige behov.

Etter nemnda syn er det på grensen til det uforsvarlige at kun en reiseleder deltar sammen
med en gruppe på ca. 40 personer i høy alder. Det er i tillegg opplyst at reiselederen var
opptatt med andre gjøremål, delvis private, under oppholdet.

At reiselederfunksjonen ikke var adekvat er etter nemndas syn en mangel ved reisen, jfr.
pakkereiseloven § 6-1.

Etter nemnda syn ble den ulykken klageren var utsatt for på Gardermoen ikke forsvarlig
håndtert av arrangøren. En dame i så høy alder som klager over smerter i en hånd som
hovner opp og skifter farge, bør umiddelbart sendes til sykehus for kontroll. Klageren hadde
reiseforsikring som ville ha tatt hånd om både det økonomiske og praktiske hvis dette hadde
skjedd. I stedet ble hun gående med et smertefullt brudd i to døgn. Hun fikk heller ikke hjelp
og oppfølgning på hjemreisen.

Hvis en pakkereise er mangelfull, kan kunden, selv om det ikke er lidt noe økonomisk
tap, tilkjennes en godtgjørelse såfremt mangelen har voldt kunden vesentlig ulempe, jfr.
pakkereiseloven § 6-4 tredje ledd. Det finner nemnda er tilfelle her.

Reklamasjonsnemnda for pakkereiser finner etter omstendighetene at klageren i bør
tilkjennes en godtgjørelse for ikke-økonomisk tap, og finner at beløpet bør tilsvare halve
reisens pris, kr 6.500,-.

Vedtak:

Reklamasjonsnemnda for pakkereiser anbefaler at det gis en godtgjørelse på kr 6.500,-.

Vedtaket var enstemmig.