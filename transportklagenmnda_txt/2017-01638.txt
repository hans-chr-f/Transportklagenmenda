Vedtak i Transportklagenemnda - Fly

Sammendrag

Krav om refusjon grunnet nektet ombordstigning.

Dato
16.08.2018

Saksnummer
2017-01638

Tjenesteytere
Widerøe
Wizz Air

Klager har i det vesentlige anført

Klager skulle reise fra Sandefjord Torp til Wroclaw den 24. mai 2017 kl. 21:55 med
W6 1880. Da klager ankom Torp hadde han allerede sjekket inn på Internett og gikk
derfor rett til sikkerhetskontrollen. Boardingkort og håndbagasjen ble sjekket av en
ansatt i Widerøe. Ved ombordstigning var det også en ansatt fra Widerøe som sjekket
reisedokumentene og her ble klager også bedt om å fremvise pass. Siden Polen er et
Schengenland så hadde ikke klager med seg sitt pass, men på grunn av dette ble klager
nektet ombordstigning. 

Klager har reist mange ganger til Polen med SAS og det har aldri vært et krav om å
fremvise pass hverken ved innsjekking eller ombordstigning. Klager reiste med SAS til
Krakow dagen etter, 25. mai, og ble ikke avkrevd pass.

Det fremkommer ikke på Wizz Air-billetten til klager noe krav om pass for reise med
selskapet. På Wizz Airs  hjemmesider står det kun at passasjerer må ha reisedokumenter
i henhold til kravene i landene man reiser fra og til. Klager påpeker at det ikke er krav om
pass for reise mellom Schengenland. 

Klager krever som følge av nektet ombordstigning på Torp:
Refusjon av ny flybillett med SAS til kroner 1.656. 
Togreise Torp – Oslo 24. mai: kr. 273
Togreise Oslo – Gardermoen 25. mai: kr. 180
Taxi Krakow – Wroclaw (3t): kr. 535
Totalt: kr. 2 644
Utover flybilletten har ikke klager kvitteringer for sine utlegg.

Tjenesteyterne har i det vesentlige anført

Widerøe har i det vesentlige anført: 

I dette tilfellet er det Widerøe Ground Handling AS som har håndtert innsjekking /
boarding på vegne av Wizz Air. Widerøe Ground Handling skal da handle i tråd med Wizz
Airs gitte prosedyrer og krav til service.

Det er Wizz Airs oppgave å følge opp sin handlingagent hvis deres prosedyrer ikke
er fulgt. Det er alltid opererende flyselskap (Wizz Air) som er ansvarlig for eventuelle
økonomiske krav.
Widerøe Flyveselskap AS har i dette tilfellet ikke vært involvert i denne hendelsen.

Wizz Air har i det vesentlige anført:

Wizz Air viser til sin hjemmeside: «If you are travelling within the Schengen area you don’t
need to fill in the travel document details during the online check-in procedure, since you
are not required to provide such details.»

Videre anbefaler Wizz Air å ta med pass eller ID kort når man reiser til et annet land.
Dette for å bevise sin identitet om man blir stoppet av politiet eller ved ombordstigning
på flyet, da førerkort ikke er akseptert som godkjent dokument / bevis på identitet. 
Wizz Air er ikke direkte involvert i innsjekkingen på flyplassen og de kan ikke påvirke
deres beslutning. 

Klager ble nektet ombordstigning da han kun hadde førerkort som bevis. Ved bestilling
må den reisende akseptere Wizz Air sine «General Conditions of Carriage». Wizz Air
henviser til artikkel 11 nr. 11.1 til 11.4 om Travel Documents:

Article 11. TRAVEL DOCUMENTS

11.1 You must have all necessary entry, exit, medical and other documents required
by the Countries Affected by Carriage and to comply with the relevant rules and
regulations of the Countries Affected by Carriage. The Travel Document You use for
border control and boarding must be the same You used for check-in. We are not liable
for the existence, propriety and validity of Your Travel Documents. If You fail to meet
these requirements or should Your Travel documents be improper or incomplete, We
disclaim any and all liability for any damages arising as a result.

Wizz Air kan ikke imøtekomme klagers krav.

Nemnda bemerker

Saken gjelder at klager ved ombordstigning ble bedt om å vise sitt pass. Han hadde ikke
pass med seg og ble derfor nektet ombordstigning. 

Da klager bestilte billetten på Wizz Airs hjemmeside bekreftet han at han aksepterte
selskapets General Conditions of Carriage, hvor følgende fremgår:

Article 11. TRAVEL DOCUMENTS
11.1 You must have all necessary entry, exit, medical and other
documents required by the Countries Affected by Carriage and to
comply with the relevant rules and regulations of the Countries
Affected by Carriage. The Travel Document You use for border control
and boarding must be the same You used for check-in. We are not
liable for the existence, propriety and validity of Your Travel
Documents. If You fail to meet these requirements or should Your
Travel documents be improper or incomplete, We disclaim any and all
liability for any damages arising as a result.

Passet er det eneste internasjonalt godkjente norske identifikasjonsbevis. Det er etter
nemndas oppfatning helt normalt at man blir bedt om å identifisere seg ved innsjekk
eller ombordstigning, selv om dette ikke alltid skjer.

Fra UDs hjemmeside fremgår:
Det er ikke visumplikt for nordmenn i Polen. Mange land i Europa har innført
grensekontroll der man tidligere kunne reise uten pass, dette gjelder også i Norden.
Gyldig pass som reisedokument er nødvendig. Pass er også det eneste gyldige
identifikasjonsdokument for norske borgere.

Passasjerene plikter selv å sørge for å ha nødvendige reisedokumenter. Flyselskapet er
ansvarlig for å kontrollere at passasjerene har nødvendige reisedokumenter. Dersom
selskapet tar med passasjerer som ikke har papirene i orden, kan selskapet bli ilagt en
bot av vedkommende land. Selskapet må videre eventuelt besørge retur av passasjeren.
Da handling agenten kontrollerte reisedokumentene ved ombordstigning og fant at
klager manglet pass, var det korrekt å nekte han ombordstigning. 

Det er det «transporterende luftfartsselskap» som er ansvarlig etter EU-forordningen.
I henhold til artikkel 2 bokstav b, er et «transporterende luftfartsselskap» et
«lufttransportforetak som utfører eller har til hensikt å utføre en flygning i henhold til en
avtale med en passasjer eller på vegne av en annen person, juridisk eller fysisk, som har
avtale med denne passasjeren». 
Klager kjøpte billetten på Wizz Air sin hjemmeside, og det var Wizz Air som utførte
flygningen og følgelig var transporterende luftfartsselskap. 

Widerøe Ground Handling AS tok seg bare av check-in og boarding på vegne av Wizz Air
og opptrådte etter nemndas syn korrekt. Widerøe flyselskap AS har ikke vært involvert i
denne saken.

Etter dette kan ikke nemnda anbefale at klager gis medhold.

Vedtak

Transportklagenemnda - fly anbefaler ikke at klager gis medhold.