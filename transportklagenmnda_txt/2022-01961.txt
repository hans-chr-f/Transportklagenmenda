Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
23.03.2023

Saksnummer
2022-01961

Tjenesteytere
Wizz Air

Klager har i det vesentlige anført

Klager skulle reise med Wizz Air W61220 den 14. mai 2022 fra Bergen til Katowice. Det
ble først mottatt beskjed samme dag at flyvningen var forsinket, senere på kvelden kom
det ny beskjed om hun var booket om til dagen etter kl. 18:20. 

Til slutt ble klager booket om til Bergen til Krakow den 15. mai, hvor hun ble hentet med
bil fra Katowice da det ikke noen mulighet til komme med offentlig transport denne
dagen.

Klager krever standarderstatning i henhold til EU-forordning 261/2004, samt utlegg for
bensin PLN 379,53 da hun ble hentet i Krakow.

Tjenesteyterne har i det vesentlige anført
Wizz Air har ikke inngitt tilsvar til nemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. 
Wizz Air har tross oppfordring ikke avgitt uttalelse til nemnda. Nemnda legger etter dette
klagers anførsler til grunn.

Det fremstår noe uklart for nemnda om flyvningen W61220 fra Bergen til Katowice den
14. mai 2022 ble kansellert eller forsinket. Klager har opplyst at flyvningen ble kansellert,
men Wizz Air har omtalt det som en forsinkelse. Wizz Air har ikke svart nemnda og basert
på klagers anførsel og at flyet klager tok fikk nytt flynummer (W65042) og gikk til en
annen destinasjon (Krakow) legger nemnda til grunn at flyvningen ble kansellert og at
klager ble ombooket.

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. Wizz Air har ikke
fremmet tilsvar, og har således ikke godtgjort at kanselleringen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Klager har dermed krav på standarderstatning med 250 EUR.

Ved kansellering har passasjeren også valget mellom omruting eller refusjon av
flybillettene, jf. EU-forordning 261/2004 artikkel 8. 

Det følger av fast nemndpraksis og av EU-kommisjonens tolkningsveileder til
forordningen at klager kan kreve refusjon av utgifter til omruting gjort på egenhånd
dersom selskapets tilbud og assistanse ikke kan regnes som tilstrekkelig etter
forordningen. Klager ble ikke omrutet til endelig bestemmelsessted Katowice, men til
Krakow. Klager har derfor krav på å få dekket omrutingskostnadene hun hadde for å
komme til sitt endelige bestemmelsessted. Nemnda anbefaler derfor at Wizz Air erstatter
klagers utgifter til drivstoff med 379,53 PLN.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at Wizz Air utbetaler standarderstatning med 250 EUR
og erstatter klagers utgifter til drivstoff, 379,53 PLN.