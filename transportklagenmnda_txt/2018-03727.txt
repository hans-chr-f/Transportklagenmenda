Vedtak i Transportklagenemnda
- Kollektivreiser

Sammendrag

Kunne ikke vise billett under kontroll

Dato
18.01.2019

Saksnummer
2018-03727

Tjenesteytere
Ruter

Klager har i det vesentlige anført

Klager reiste med bussen fra Sannergata til Solli da han ble stoppet i billettkontroll. 

Tidligere på dagen hadde klager kjøpt et nytt månedskort på Narvesen ved Ringnes Park,
men da han kom om bord i bussen oppdager han at papirbilletten er borte. Ettersom
klager fremdeles har kvitteringen på billettkjøpet viser han den til kontrolløren og
forklarer situasjonen. Kontrolløren ser ut til å akseptere dette og gir klager en kvittering
på stedet. Klager tolker denne kvitteringen som et bevis på gyldig billett, men det han
ikke har får fortalt er at kvitteringen er et gebyr. Det blir heller ikke informert at gebyret
må betales innen 14 dager og at han har mulighet til å klage på ruter.no. 

Dette resulterer i at klager noen uker senere får et inkassovarsel på en faktura han ikke
visste eksisterte. Det ble da gjort forsøk på å kontakte Ruter, men selskapet har avslått
klagen. 

Klager ber Ruter frafalle gebyret.

Tjenesteyterne har i det vesentlige anført
Klager ble ilagt gebyr på buss 21 den 25. september 2018 fordi han ikke hadde noen
gyldig billett. 

Det er kundens ansvar å passe på at man har gyldig billett. Dette innebærer også at man
forsikrer seg om at billetten er med når man reiser. Alle Ruters billetter er upersonlig og
kan ikke fremvises i ettertid. En kvittering kan ikke benyttes som billett. 

Ifølge kontrolløren ble klager informert om hvordan han kunne klage på gebyret han ble
ilagt. Ruter mener derfor at klager burde oppfattet at han fikk et gebyr. 

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble ved kontroll på busslinje 21 den 25. september 2018 ilagt gebyr som følge av
manglende gyldig billett.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager kunne ved kontroll ikke vise gyldig billett og vilkårene for å ilegge gebyr var
dermed til stede.

Klager hevder at han må ha mistet billetten, men at han viste kvittering for kjøp av 30
dagers billett. 

Nemnda kan ikke se at det er grunnlag for å anbefale at gebyret frafalles. Den
kvitteringen han viste anses ikke gyldig som billett.

For øvrig bemerkes at det i kontrollrapporten er notert at klager ble informert å
klagemuligheten. På gebyrslippen  - som klager oppfatter som en kvittering - fremgår
også frist for betaling. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.