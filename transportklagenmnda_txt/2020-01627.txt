Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
14.01.2021

Saksnummer
2020-01627

Tjenesteytere
Widerøe

Klager har i det vesentlige anført

Klager skulle reise fra Kristiansund til Bergen den 9. mars 2020 med Widerøe sin flyvning
WF561. Planlagt avgangstid var kl. 06.00, med ankomst i Bergen kl. 07.05. Klager har
oppgitt og fremlagt dokumentasjon på at det ble gitt informasjon om at flyvningen
var kansellert kvelden før, den 8. mars kl. 22.38. Klager ble ombooket til ny planlagt
avgangstid kl. 06.30, med ankomst i Bergen kl. 08.55.

Det er i utgangspunktet fremsatt krav om at Widerøe utbetaler standarderstatning på
250 euro i henhold til EU-forordning 261/2004. Klager ser imidlertid at han trolig ikke har
krav på mer enn 50% grunnet ankomsttiden på den nye flyvningen.

Klager har fått avslag fra Widerøe med den begrunnelse at han ble under to timer
forsinket.

Tjenesteyterne har i det vesentlige anført
Klager skulle reist med WF561 fra KSU (Kristiansund) til BGO (Bergen) med avgang
kl 0600 og landing kl. 0705. Denne flyvningen ble kansellert og han ble booket om til
SK2302 KSU-OSL avgang kl. 0630, ankomst kl. 0725 og SK251 OSL-BGO, avgang kl.  0800
ankomst kl. 0855.

Klager reiste dermed 30 min senere enn planlagt og landet under to timer forsinket
i Bergen. Han har dermed ikke krav på kompensasjon: "1.If a flight is cancelled, the
passengers concerned shall: (c) be entitled to compensation from the carrier in
accordance with Article 7, unless: (iii) they are informed of the setting less than seven
days before scheduled departure time and are offered routing so that they can travel no
more than one hour before scheduled departure time and arrive at their final destination
no later than two hours before scheduled arrival time. "

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5 og 7. Widerøe
har ikke oppgitt årsaken til kanselleringen overfor nemnda og således ikke godtgjort at
innstillingen skyldtes ekstraordinære omstendigheter.

Widerøe har påberopt seg EU-forordningens artikkel 5 nummer 1 bokstav c) punkt
iii) om at retten til standarderstatning bortfaller dersom passasjerene opplyses om
innstillingen mindre enn syv dager før opprinnelig planlagt avgang og tilbys omruting slik
at de kan reise høyst én time før opprinnelig planlagt avgang og ankomme det endelige
bestemmelsesstedet senest to timer etter opprinnelig planlagt ankomst.

I dette tilfellet ble klager informert om kanselleringen kvelden før avgang. Han ble
tilbudt omruting som gjorde at han ikke måtte reise mer enn én time før opprinnelig
planlagt, og slik at han ankom endelig bestemmelsessted under to timer etter planlagt
ankomsttid. Nemnda finner at vilkårene i EU-forordning 261/2004 artikkel 5 nummer 1
bokstav c punkt iii) er oppfylt, og at klagers rett til standarderstatning faller bort.

Klager har vist til regelen om reduksjon av erstatningen jf. forordningens artikkel 7
punkt 2 bokstav a) og mener denne tilsier at han bør ha 50% av erstatningsbeløpet.
Nemnda poengterer at denne bestemmelsen er en utmålingsregel som først kommer til
anvendelse dersom standarderstatning er aktuelt.  

Nemnda kan basert på ovenstående ikke anbefale at klager gis medhold i kravet om
standarderstatning.

Vedtak

Transportklagenemnda-fly anbefaler ikke at klager gis medhold.