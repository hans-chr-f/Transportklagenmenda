Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
27.04.2012

Saksnummer
505/11F

Tjenesteyter
Austrian Airlines

Krav om standarderstatning grunnet kansellering.

Klager har i det vesentlige anført:

Klager skulle reise fra Oslo til Donetsk via Wien den 4. september 2011.

Om bord i bussen som skulle frakte passasjerene til flyet, fikk de beskjed om å gå ut av
bussen igjen da flyet var kansellert. Klager fikk opplyst at en høyttalerfeil var årsaken til
kanselleringen.

Austrian Airlines hevder klager ikke er kompensasjonsberettiget da årsaken til kanselleringen
var ekstraordinær omstendighet, teknisk feil. Klager er uenig i begrunnelsen, og viser til
dommen C-549/07 i sak Wallentin-Hermann § 34, hvor det kommer frem at en teknisk feil ikke
nødvendigvis er en ekstraordinær omstendighet.

AustrianAirlines har i det vesentlige anført:

OS332 ble kansellert som følge av et uforutsett teknisk problem, det vises til teknisk rapport.

Da hendelsen var ekstraordinær og utenfor flyselskapets kontroll, er flyselskapet unntatt fra
videre kompensasjon i henhold til EU forordning 261/2004.

Austrian Airlines kan dessverre ikke imøtekomme klagers krav.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

Innstillingen skyldtes i dette tilfellet en feil ved flyets høyttaleranlegg. Det er ikke anledning til
å fly med en slik feil. Nemnda legger på bakgrunn av de foreliggende opplysninger til grunn at
feilen oppsto uten forvarsel til tross for at rutinemessig teknisk vedlikehold var gjennomført.

I den foreliggende situasjon var det etter nemndas vurdering ikke praktisk mulig å treffe tiltak
for å unngå feilen eller kanselleringen. Kanselleringen gir derfor ikke rett til erstatning.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Gøril Volden Berg, Widerøes Flyveselskap AS

Olav Grøttland, SAS