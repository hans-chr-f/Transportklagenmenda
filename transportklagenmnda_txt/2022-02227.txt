Vedtak i Transportklagenemnda - Fly

Sammendrag

Krav om refusjon av utgifter grunnet kansellering.

Dato
03.04.2023

Saksnummer
2022-02227

Tjenesteytere
SAS

Klager har i det vesentlige anført

Klager skulle reise fra Oslo til Tromsø den 4. juli 2022 kl 21.55 med SAS, pris kroner 569.
Flyvningen ble kansellert samme dag. 
Klager hadde separat flybillett videre fra Tromsø til Hammerfest.

Klager ble ikke tilbudt ombooking, og måtte kjøpte følgende nye billetter:

kroner 379 - tog Oslo S - Skien 7. juli 2022
kroner 2399 - fly Torp - Evenes 8. juli 2022 kl 07.55
kroner 210 - flybuss Evenes lufthavn - Harstad 8. juli 2022
kroner 441 - hurtigbåt Harstad - Tromsø 8. juli 2022
kroner 1949 - fly Widerøe Tromsø - Hammerfest 8. juli 2022 kl 17.00 
+ forsinkelsesrente.  

Klager har mottatt standarderstatning fra SAS med 250 euro, samt refusjon av den
ubenyttede flybilletten med kroner 569.  
SAS har i tillegg refundert kroner 589 (kroner 379 - tog Oslo S - Skien 7. juli og kroner 210
- flybuss Evenes lufthavn - Harstad 8. juli). 

Gjenstående beløp som klager krever refundert er da kroner 4 220, samt
forsinkelsesrente.

Tjenesteyterne har i det vesentlige anført
SAS har ikke avgitt uttalelse til nemnda. Til klager har flyselskapet i det vesentlige uttalt: 

Siden SAS i dette tilfellet ikke kunne tilby ombooking, vil flyselskapet refundere
prisdifferansen mellom opprinnelig og ny billett. SAS har utbetalt 250 euro til klager,
samt refundert hennes utgifter til transport med kroner 589.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. SAS har tross
oppfordring ikke avgitt uttalelse til nemnda. 

Nemnda legger til grunn at klagers flyvning med SAS fra Oslo til Tromsø den 4. juli
2022 ble kansellert, og at SAS har utbetalt standarderstatning til klager med 250 euro i
henhold til EU-forordning 261/2004 artikkel 5 og artikkel 7. 

Klager ble ikke tilbudt ombooking og krever refusjon av utgifter til nye billetter til Tromsø
for til sammen kroner 3 429:
kroner 379 - tog Oslo S - Skien 7. juli 2022
kroner 2399 - fly Torp - Evenes 8. juli 2022 kl 07.55
kroner 210 - flybuss Evenes lufthavn - Harstad 8. juli 2022
kroner 441 - hurtigbåt Harstad - Tromsø 8. juli 2022 

Av disse utgiftene har SAS refundert kr 589 (kr 379 og kr 210), samt 569 for ubenyttet
billett. Gjenstående krav er da kr 2 271. 

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf artikkel
8. 

I EU-kommisjonens veileder (2016/C 214/04) punkt 4.2 kommer det frem at omruting og
refusjon skal tilbys samtidig. Dersom flyselskapet ikke tilbyr valget mellom refusjon og
omruting, men flyselskapet alene bestemmer at det skal gis refusjon, har passasjeren
rett på dekning av mellomlegget med den nye billetten med et annet selskap. 

Nemnda anbefaler etter dette at SAS refunderer klagers resterende utgifter til nye
billetter til Tromsø med kroner 2 271.

Klager krever videre refusjon av ny flybillett mellom Tromsø og Hammerfest på separat
billett med kroner 1 949.

Nemnda legger til grunn at klager hadde separate billetter, det vil si to ulike kontrakter
med to forskjellige flyselskap. Etter nemndas syn kan SAS kun svare for strekningen
Oslo - Tromsø. Nemnda viser til tidligere nemndspraksis, eksempel FLYKN-2020-3588,
og kan ikke anbefale at klager gis medhold i refusjon av ny flybillett mellom Tromsø og
Hammerfest.   

Klager har videre krevet forsinkelsesrente. 

I henhold til forsinkelsesrenteloven § 2 kan en fordringshaver kreve rente etter
forsinkelsesrenteloven når kravet ikke innfris ved forfall. Renten løper fra forfallsdag
når denne er fastsatt i forveien, og ellers fra 30 dager etter at fordringshaveren har
sendt skyldneren skriftlig påkrav med oppfordring om å betale. Nemnda kan basert på
fremlagt dokumentasjon ikke se at det er fastsatt noen forfallsdato i forveien, og mener
at rentene må beregnes 30 dager etter kravet ble fremsatt. Kravet ble fremsatt den 15.
juli 2022. Forsinkelsesrenter løper derfor fra 15. august 2022.

Vedtak

Transportklagenemnda anbefaler at SAS utbetaler kroner 2 271 til klager, samt
forsinkelsesrente.