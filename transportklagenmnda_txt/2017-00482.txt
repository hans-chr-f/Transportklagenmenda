Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
27.10.2017

Saksnummer
2017-00482

Tjenesteytere
KLM

Klager har i det vesentlige anført

Klager skulle reise fra Kristiansand til Alicante via Amsterdam den 9. januar 2017 kl 14.05.
Flight KL1210 fra Kristiansand ble 43 minutter forsinket, men han rakk likevel frem til
gate før neste flyavgang. Klager hadde en connection på 1 time og 20 minutter. Gaten
var fortsatt åpen da han ankom denne, men klager ble likevel nektet ombordstigning,
han stiller seg kritisk til dette. Klager mener flyet var overbooket. 

Klager ble booket om og ankom endelig bestemmelsessted mer enn tre timer forsinket.

Klager krever standarderstatning 400 euro per person i henhold til EU-forordning
261/2004.

Tjenesteyterne har i det vesentlige anført
KL1210 ble 43 minutter forsinket som følge av tåke i Amsterdam. Dette førte til
at klager kun hadde 37 minutter i Amsterdam til å rekke sin videreforbindelse.
Minimum connection time i Amsterdam er 50 minutter. Klager kunne fint rukket sin
videreforbindelsen, men hans bagasje ville ikke rukket å bli lastet opp før avgang. Av den
grunn ble klager booket om til neste avgang. I henhold til gjeldende regler tillates det ikke
at en passasjer ikke reiser sammen med sin innsjekkede bagasje.

Hendelsen er ikke kompensasjonsberettiget i henhold til EU-forordning 261/2004 da
årsaken var ekstraordinære omstendigheter utenfor KLMs kontroll. 

KLM kan ikke imøtekomme klagers krav.

Nemnda bemerker

Forsinkelse som fører til at passasjerene kommer mer enn 3 timer forsinket frem
til det endelige bestemmelsesstedet, utløser en plikt for flyselskapet til å utbetale
standarderstatning med mindre selskapet godtgjør at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf EU-forordning 261 / 2004 artiklene 5, 6 og 7 og EU-domstolens avgjørelser
i sak Sturgeon-Condor av 19.11.2009 (C-402/07) og Nelson med flere av 23.10.2012
(C-581/10).

Værforhold som påvirker flytrafikken ved at det ikke er mulig å lande / ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Slik nemnda ser det har flyselskapet KLM godtgjort at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet:

Flyselskapet har fremlagt dokumentasjon i form av METAR- og værrapporter som viser
at var vanskelige værforhold som forårsaket at flyet fra Kristiansand landet 43 minutter
forsinket i Amsterdam slik at klageren og reisefølget (til sammen 2 personer) med
bagasje, ikke greide å oppfylle kravet til minimum connection time i Amsterdam på 50
minutter slik at de mistet sin videre forbindelse til Alicante. Dokumentasjonen viser at
forsinkelsen ikke kunne vært unngått selv om alle rimelige tiltak var truffet. Nemnda
stiller ikke spørsmål ved flyselskapets vurdering av at passasjerene og bagasjen måtte
reise sammen av sikkerhetshensyn. 

Om flygningen videre til Alicante var overbooket eller ikke, blir da av underordnet
betydning. 

Forsinkelsen gir etter dette ikke rett til standarderstatning.

Vedtak

Transportklagenemnda - fly anbefaler ikke at klageren gis medhold.