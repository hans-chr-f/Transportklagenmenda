Vedtak i Transportklagenemnda
- Kollektivreiser

Sammendrag

Krav om frafallelse av kontrollgebyr. Covid-19

Dato
24.08.2020

Saksnummer
2020-01373

Tjenesteytere
Vy

Klager har i det vesentlige anført

Klager har vist til at han ble ilagt gebyr på toget den 10. mars 2020. Klager opplyser om at
han pådro seg lungeskader i 2017 og er derfor i risikogruppen i tilknytning til Covid-19.

Klager anfører at på reisetidspunktet anser han enhver bruk av Vys billettautomater på
stasjoner som forbundet med smittefare pga. Covid-19, og viser til Vys egne oppslag
på disse betalingsautomatene som fraråder kunder å benytte seg av automatene.
Klager anfører at billettautomatene på reisetidspunktet ikke hadde gjennomgått
tilstrekkelig rengjøring. Klager konkluderer med at han derfor ikke kunne benytte seg av
betalingsautomatene.

Klager forklarer videre at han gjentatte ganger forsøkte å kjøpe en billett for reisen både
før og etter påstigning med Vys app uten at kjøp kunne gjennomføres. Klager opplyser
om at appen krasjet konsekvent. Klager opplyser videre om at han feilen ikke skyldtes
feil med hans telefon da den fungerer utmerket. Klager viser for øvrig til at han også har
opplevd tilsvarende problemer med Ruter-appen. Klager konkluderer derfor med at han
ikke kunne kjøpe billett fra Vys eller andre tilbyderes app.

Klager har opplyst at han gikk om bord på en betjent vogn. Klager anfører videre at
det fysiske miljøet om bord på toget anses som en vesentlig mangel ved reisen. Klager
opplyser om at han observerte Vys personale foreta billettsalg og at passasjerer satt tett
opp til hverandre, samt at det ble utført billettkontroll. Klager anfører at hans avgjørelse
om å la være å oppsøke konduktør i den betjente vognen for å kjøpe billett var berettiget,
grunnet smittefaren det fysiske miljøet om bord utgjorde.
Klager anfører at han på grunnlag av det ovennevnte har gyldig grunnlag for å
kreve at vederlaget for reisen, kr. 37, faller bort. Klager opplyser for øvrig om at han
vurderte å forlate toget på grunn av situasjonen, men at han ikke fikk gjort dette pga.
billettkontrollen, samt at reisen hans var nødvendig.

Klager opplyser videre om at utførelsen av billettkontrollen medførte smittefare for
han, da kontrollørene ikke holdt seg på 1 meters avstand. Klager ba også kontrolløren
om å ordne en billett til han, noe kontrolløren ikke gjorde. Kontrollørene ville ilegge
klager gebyr og ba om å få se legitimasjon, noe klager nektet å gjøre da klager mener
at kontrollørene tvilsomt har et rettmessig grunnlag for å be han legitimere seg og for
å ilegge han gebyr. På Oslo S møtte det opp to vektere, som heller ikke overholdt 1
meters avstand. Klager ga til slutt fra seg legitimasjonen, og billettkontrolløren holdt
det i nærmere fem minutter og returnerte legitimasjonen uten å desinfisere den. Klager
opplyser om at han følte seg mobbet og tvunget til å vise frem ID på falskt grunnlag

Klager har i ettertid anført at setningen «Du kan kjøpe billett i vognen som er merket
billettsalg», som finnes på et skilt i ubetjente vogner, kan tolkes slik at passasjerer i
ubetjente vogner uten gyldig billett kan kjøpe billett fra konduktøren i betjent vogn.
Klager anfører at det er utydelighet i skiltingen, da det anvises til både at man må ha
forhåndskjøpt billett før ombordstigning, samt at man kan kjøpe billett i betjent vogn selv
om man befinner seg i en ubetjent vogn.

Klager viser til at han har gjort alt som med rimelighet kan kreves av han i denne
sammenheng. Ansvaret for at Covid-19 har forårsaket/fremhevet feil og mangler ved Vys
billettsalgsystemer og billettsalgsrutiner påhviler ikke klager, det gjør heller ikke mangler
med Vys app. Ansvaret for manglene med det fysiske miljøet om bord påhviler heller ikke
klager.

Klager krever at gebyret frafalles.

Tjenesteyterne har i det vesentlige anført
Vy har vist til at tog 2758 den 10. mars 2020 opererte fra Ski til Høvik. Klager ble påtruffet
i billettkontroll etter avgang fra Nordstrand i en ubetjent vogn. Klager kunne ikke
fremvise gyldig billett for reisen han benyttet seg av og ble korrekt ilagt gebyr.

Reisende kan kjøpe billett ved Entur eller Ruter sine billettautomater, ved betjente
skranker hos Entur og Ruter eller i kiosker. Man kan benytte forhåndsbetalt Entur eller
Ruter reisekort hvor man kun validerer før avgang – eller man kan kjøpe billett via Vy,
Ruter eller Entur sin app. Vy påpeker at det er mange muligheter til å kjøpe billett på
forhånd. Man kan også kjøpe billett om bord i toget – man må da velge vogn merket
«billettsalg/betjent».

Vy har ikke registrert noen feil i sin app og har vært i kontakt med Ruter som heller
ikke har registrert noen feil i sin app. Vy kan ikke se at klager noen gang har kjøpt
billett via deres app i løpet av 2020. Vy informerer videre om at først fra 12. mars at
billettsalget om bord ble stoppet som følge av Covid-19. Fra den 16. mars var det tekst
på billettautomater at det ble anbefalt å benytte for eksempel app til kjøp av billett, men
fullt mulig å kjøpe på automat.

Klager er imidlertid ene og alene ansvarlig for å ha gyldig billett for hele reisen når han
valgte en ubetjent vogn på toget som er tydelig merket ut og innvendig med «kun gyldig
billett». Klager valgte ikke bare å gå om bord i en slik vogn, klager tok også plass i sete
om bord. Innvendig er det også opplyst at du kan bli ilagt kontrollgebyr om du ikke har
gyldig billett, og at du kan kjøpe billett i vogn merket «billettsalg».

Har man valgt å påstige en vogn merket «kun gyldig billett» uten å ha gyldig billett – må
man selv sørge for å ta seg til vogn merket «billettsalg» før avgang dersom man har til
hensikt å kjøpe billett. Risiko påhviler den reisende. Det er en retning å bevege seg når
man er i bakerste vogn hvor klager ble påtruffet – fremover mot vogn som er merket
«billettsalg» Vi vil presisere at dørene på toget stenger ca. 15 – 20 sekunder før toget
faktisk avgår. Klager hadde imidlertid tatt plass i sete om bord i vognen og hadde således
ikke til hensikt å ta seg til annen vogn. Konseptet med betjente/ubetjente vogner har
eksistert i ca. 30. år. 

Vi må stille krav til at man har kjøpt billett på forhånd når man har valgt en vogn merket
«kun gyldig billett». Ellers vil passasjerer i utgangspunktet kunne reise uten å betale
for transporten, for så i ettertid å kunne påberope seg særskilte individuelle årsaker til
hvorfor man ikke hadde billett.

I våre vilkår § 4C fremgår: Passasjerer som ved kontroll ikke fremviser gyldig billett,
og som heller ikke betaler gebyret på stedet, skal oppgi korrekt navn, adresse og
fødselsdato og avvente verifisering av identitetsopplysningene, slik at Vy senere kan
innkreve betalingen av gebyret. Å utstede gebyr går normalt raskt dersom den som
er påtruffet vil samarbeide, noe klager ikke ønsket, og hvor mange personer som ble
involvert i kontrollen fremgår i melding fra kontrolløren, hvor det for øvrig kommer frem
at virus ikke var noe tema under kontrollen. 

Vi må legge til grunn at den som er påtruffet i kontroll i en ubetjent vogn og ikke kan
fremvise gyldig billett for reisen man benytter seg av, ikke hadde til hensikt å kjøpe billett.
Gebyr ble her ilagt på det objektive kriterium og faktum at klager ikke kunne presentere
gyldig billett for reisen han benyttet seg av. 

Hjemmel for å ilegge gebyr fremgår av våre Transportvilkår § 4 C – "Passasjerer som
ved kontroll ikke har stemplet eller på annen måte gyldig kontrollert billett vil bli ilagt et
gebyr fastsatt av Samferdselsdepartementet” – som er jf. Jernbaneloven §7 første ledd.
Vi opprettholder krav om betaling av kontrollgebyret kr 1150 samt purregebyr kr 70 da
klage var fremsatt 30 dager etter betalingsfrist.

Vy krever at gebyret og purregebyret opprettholdes.

Nemnda bemerker

Klager ble ilagt gebyr på toget den 10. mars 2020 fordi han ikke kunne fremvise gyldig
billett ved kontroll.

Det fremgår av Vys transportvilkår § 4 at passasjerer som ved kontroll ikke kan vise gyldig
billett, vil bli ilagt et gebyr. Bestemmelsen er objektiv og gebyr kan således ilegges selv
om passasjeren ikke har opptrådt klanderverdig.

Klager kunne ikke fremvise gyldig billett ved kontroll og vilkårene for å ilegge gebyr var
dermed til stede.

Nemnda bemerker at det er den reisende selv som har ansvaret for å sørge for ha gyldig
billett ved bruk av offentlig transport. Nemnda viser for øvrig til at det finnes en rekke
mulige måter å kjøpe billett på, og at Covid-19 i seg selv ikke er en grunn til å unnlate å
kjøpe billett, dersom man skal benytte seg av rutetilbudet. 

Nemnda har forståelse for at reaksjonen med gebyr kan oppleves streng. Av hensyn
til reiseforetakenes behov er det imidlertid behov for en streng praksis da det er ulike
årsaker til at reisende ikke har gyldig billett.

Det er ikke registrert feil ved appen, slik klager anfører, og det er heller ikke tidligere
registrert kjøp i app fra klager. 

Nemnda finner ikke grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.