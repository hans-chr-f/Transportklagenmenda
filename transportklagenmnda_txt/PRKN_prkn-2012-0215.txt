Vedtak i Pakkereisenemnda

Sammendrag

Saken gjelder sykdom på hotell, Bulgaria.

Dato
21.05.2013

Saksnummer
215/12

Tjenesteyter
Star Tour AS

Sakens dokumenter ble lagt frem.

Klager: X

Turarrangør: Star Tour AS

Antall reisende: 4

Reisens pris: 29.847

Saken gjelder:

Saken gjelder sykdom på hotell, Bulgaria.

Klager anfører at de ankom onsdag kveld, 25/7, og allerede torsdag morgen ble hun
syk. Hun hadde ikke vært i kontakt med andre gjester og må ha blitt smittet av flater/
møblement på hotellet. Dagen etter ble mannen og datteren syke.

Hun mener sykdommen skyldes dårlig hygiene på hotellet. Rett ved hotellet var det et
elveutslipp, og der kom det vann fra rør som kom fra hotellet.

Dette rant ut i sjøen hvor folk badet. Det luktet forferdelig. Hele ferieuken ble tragisk og ferien
amputert. Hun krever kompensasjon for ødelagt ferie - i det minste tilbakebetaling for all
inklusive.

Star Tour mener at verken de eller hotellet kan holdes ansvarlig for sykdommen.

I sommer var det mye sykdom etter et sommervirus i Bulgaria. På hotellene er det streng
hygiene. Fordi noen av gjestene ble syke, ble det tatt tester av mat, drikkevarer, bassenget og
elven ved dette hotellet. Elven blir også ellers testet i gang i måneden. Testene har ikke vist
unormale bakterieforekomster. Star Tour kan ikke tilby kompensasjon.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for prisavslag.

Hvis gjester blir syke på grunn av uhygieniske forhold på et hotell, kan det etter
omstendighetene utgjøre en mangel ved reisen som berettiger til prisavslag.

I dette tilfelle foreligger det etter reklamasjonsnemndas oppfatning ikke opplysninger som
sannsynliggjør at familiens sykdom hadde noe med forholdene på hotellet å gjøre.

Vedtak:

Reklamasjonsnemnda for pakkereiser kan ikke anbefale at det gis prisavslag.

Vedtaket var enstemmig.