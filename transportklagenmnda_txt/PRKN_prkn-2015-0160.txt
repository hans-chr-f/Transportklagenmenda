Vedtak i Pakkereisenemnda

Sammendrag

Krav om refusjon av reisens pris og utgifter til lege
pga. barnas sykdom etter hennatatovering på hotellet.

Dato
19.02.2016

Saksnummer
160/15P

Tjenesteyter
Nazar Nordic AB

Saken gjelder:

Krav om refusjon av reisens pris og utgifter til lege pga. barnas sykdom etter hennatatovering
på hotellet.

Klager har i det vesentlige anført:

Klager bestilte en ukes reise for seg og familien, totalt 5 personer med innkvartering i et
«dobbeltrom connection» på Pegasos Resort, Incekum i perioden 16.05.15 - 24.05.15.

De tre barna tok hennatatovering på hotellet. Klager fikk opplyst av de ansatte på hotellet at
dette var helt trygt og derfor var dette et tilbud til hotellets gjester.

Det var ikke noe skriv eller advarsel om at dette var farlig. I etterkant har klager fått svar
fra Nazar om at de mener at det var et skilt på hotellet som advarte mot tilbudet om
hennatatovering.

Klager er både redd og sint fordi de etter hjemkomst har fått informasjon fra legen om at
barna kommer til å få plager i flere måneder etter disse tatoveringene. Hvis de først har
utviklet allergi mot stoffene i slike tatoveringer, blir de aldri kvitt dem. De har følgelig fått en
livsvarig skade pga. tatovering som tilbys inne på hotellområdet av reisearrangøren.

Klager har blitt påført utgifter til medisiner og de måtte kanskje avbestille sommerens
planlagte ferie til Hellas, da eldstemann på 14 som var hardest rammet og som har fått utslett
i hele ansiktet og på hele kroppen som følge av dette, trolig ikke kan reise.

Klager krever å få refundert hele reisens pris, i tillegg til de utgiftene de har hatt til lege.

Det vises for øvrig til klagers brev.

Nazar Nordic ABhar i det vesentlige anført:

Nazar informerer om at butikkene og standen der hennatatovering tilbys, ikke er drevet av
hotellet og personene er ikke ansatte hos hotellet. Kjøpet og utførelsen av hennatatovering er
via et privat firma som driver sin forretning innenfor hotellområdet.

Ved disken/standen for tatoveringene står det et skilt hvor informasjon om risikoen for
allergier ved bruk av sort henna farge fremgår. Det anbefales derfor å ta en test på huden før
selve tatoveringen og barn bør ikke bli tatovert.

I og med at hotellets personale er klar over risikoen for å utvikle allergi, har de tatt sine
forholdsregler ved å henge opp skilt med informasjon om hennatatovering i resepsjonen,
tekstet på engelsk, tysk og russisk.

Klager har ikke vært i kontakt med Nazars guider i løpet av ferien. De har derfor ikke hatt
mulighet til å informere klager om henna farge, allergitester eller tatoveringer. I Nazars
hotellperm som ligger tilgjengelig på servicedisken i resepsjonsområdet advarer de mot å
bruke sort henna farge da den kan inneholde kjemiske stoffer som kan fremkalle allergi. På
hotellet har de ca. 1.000 gjester i uken og per år har de ca. 1 tilfelle som har rapportert om
allergi.

Nazar kan ikke se at det foreligger grunnlag for prisavslag.

Det vises for øvrig til brev fra Nazar Nordic AB.

Nemnda bemerker:

Aktiviteter man deltar i i løpet av en ferietur som ikke direkte er arrangert av turarrangøren,
foretar man på eget ansvar.

Når det gjelder hennatatoveringer legger nemnda til grunn - på bakgrunn av bildematerialet
- at det henger oppslag både på kiosken hvor man kan bestille tatovering og i resepsjonen på
hotellet som advarer mot slike tatoveringer fordi de kan føre til allergiske reaksjoner. Det er
også inntatt en side om dette i TUI-s hotellperm.

Nemnda finner at disse opplysningene gir tilstrekkelig informasjon om faren ved
hennatatovering. Deretter blir det gjestenes eget valg om de likevel vil la seg tatovere.

Sykdom som oppstår på reisen eller i umiddelbar tilknytning til reisen er en forsikringssak.

Nemnda kan etter dette ikke se at klageren har krav på erstatning.

Vedtak:

Pakkereisenemnda kan ikke anbefale at klageren gis erstatning i dette tilfellet.

Vedtaket er enstemmig.