Vedtak i Transportklagenemnda
- Kollektivreiser

Sammendrag

Billett kjøpt for sent / klagerett til selskapet

Dato
17.01.2020

Saksnummer
2019-04254

Tjenesteytere
Ruter

Klager har i det vesentlige anført

Klager reiste med T-banen fra Majorstuen til Nationaltheatret den 21.oktober 2019
da hun ble ilagt gebyr. Klager forklarer at hun er fra Sør-Afrika og der bruker de aldri
offentlig transport. Hun forklarer videre at hun ikke visste at hun måtte ha billett før
reisen startet, samt at hun ikke har sett noen informasjon om dette noe sted. Klager
mener at dersom dette er nødvendig bør det være bedre skiltet. Klager anfører at hun
hadde gyldig billett da hun ble stoppet og derfor hadde betalt for reisen. 

Klager krever frafall av gebyret.

Tjenesteyterne har i det vesentlige anført
Klager ble ilagt gebyr på T-banen den 21.oktober 2019 fordi hun hadde kjøpt sin billett
for sent. Billetten må være bekreftet og nedtellingen startet før man går om bord.
Billetten ble kjøpt mens kontrollen pågikk. Fra kjøpet ble satt i gang til billetten ble
bekreftet tok det kun 26 sekunder. Kontrollen klager ble stoppet i var en stasjonskontroll,
slik at siste holdeplass hun kan ha gått på var Majorstuen, slik at reisen må ha startet ved
denne stasjonen eller tidligere. 

Ruter ønsker å legge til at klager også ble stoppet i kontroll den 6.april 2019 og ilagt
gebyr fordi hun hadde billett med feil sone. Dette gebyret ble slettet av kontrolløren og
registrert som en advarsel med beskjed om at hun må lære seg billettsystemet. 

Ruter kan på bakgrunn at dette ikke se noen grunn til å endre standpunkt i denne saken.

Nemnda bemerker

Klager ble ilagt gebyr på T-banen 21.oktober 2019 fordi hun hadde kjøpt billett for sent.

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Nemnda viser til at klager kom fra Majorstua og ble stoppet i en ut-kontroll ved
Nationaltheatret  stasjon kl. 12.04. Gebyret ble ilagt kl. 12.12.

Klagers billett er registrert bestilt kl. 12.11.32 og eksportert 12.11.34.

Etter dette må klager ha kjøpt billett etter a hun gikk om bord på T-banen. 

Etter Ruters opplysninger ble klager stoppet i kontroll også i april og fikk da en advarsel
og beskjed om å sette seg inn i billettsystemet. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport kan ikke anbefale at klager gis medhold.