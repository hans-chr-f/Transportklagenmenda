Vedtak i Transportklagenemnda
- Kollektivreiser

Sammendrag

Ilagt gebyr for manglende eller ufullstendig billett

Dato
22.08.2017

Saksnummer
2017-00995

Tjenesteytere
Ruter

Klager har i det vesentlige anført

Den 13. mars ble klager stoppet uten billett på trikken i Oslo. Klager hadde akkurat
levert sin mobiltelefon til reparasjon, hvor han hadde sitt månedskort. Klager forklarte
situasjonen til kontrolløren som ba klager sjekke på Ruters nettsider for hvordan han
skulle gå frem for å overføre månedskortet til låne-telefonen. En måned senere fikk
klager ny telefon og overførte månedskortet til denne telefonen. 

Siden klager ikke hørte noe mer fra Ruter antok han at saken var avsluttet, men tok
umiddelbart kontakt med Ruter da han mottok inkassovarsel. Ruter opprettholder
imidlertid gebyret, til tross for at klager hadde gyldig billett, i tillegg anklager Ruter klager
for å ha reist uten gyldig billett de 15 påfølgende dagene etter gebyrileggelsen. Klager var
derimot sykemeldt i denne perioden og kjøpte derfor enkeltbilletter. 

Med bakgrunn i dette krever klager gebyret slettet.

Tjenesteyterne har i det vesentlige anført
Viser til henvendelse fra klager angående gebyr han ble ilagt på trikken den 13. mars.
Billetten han i ettertid viser til ble overført til en ny app den 28. mars. Ruter viser til
tidligere svar i saken. Klager kunne ikke fremvise gyldig billett da han ble kontrollert. Det
er hans ansvar å sørge for dette. Alle billettene er upersonlige og kan ikke vises i ettertid.
Dersom den reisende ikke har billetten med seg må det kjøpes en annen billett.

Ruter kan ikke se noen grunn til å endre avgjørelsen i denne saken. Her skulle det vært
kjøpt en ny billett. Ruter kan ikke åpne for at man kan reise uten gyldig billett for så å
vise denne i ettertid. Ruter har ingen mulighet til å vite hvor den billetten har vært på
tidspunktet for kontroll. Det er ingenting som knytter billettappen til person eller telefon.

Ruters avgjørelse står derfor fast.

Nemnda bemerker

Klager kunne ved billettkontroll på trikken den 13. mars 2017 ikke vise gyldig billett da
han hadde levert mobiltelefonen til reparasjon. 

Det fremgår av Ruters transportvilkår punkt 3 at den reisende plikter å ha gyldig billett
før ombordstigning eller før passering av kontrollsone. 
Av samme bestemmelse går det fram at passasjerer som ved kontroll ikke kan vise gyldig
billett, vil bli ilagt gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig. 

Nemnda bemerker at det er den reisendes ansvar å kunne vise fram elektroniske
billetter. 

Nemnda legger til grunn at  klager før reisen var klar over at billetten ikke kunne
vises da telefonen var levert til reparasjon. I denne situasjonen burde han ha kjøpt en
enkeltbillett.

Vilkårene for ileggelse av gebyr var til stede. 

I følge klager hadde han en gyldig periodebillett i mobilappen og denne ble senere
overført til annen telefon. Nemnda finner likevel ikke at dette gir grunnlag for å
anbefale at gebyret frafalles. Periodebillettene er upersonlige og det er av hensyn til
reiseforetakene nødvendig å ha en konsekvent praksis.

Nemnda finner ikke å kunne anbefale at klager gis medhold.

Vedtak

Transportklagenemnda Kollektivtransport finner ikke å kunne anbefale at klager gis
medhold. 

Vedtaket er enstemmig.