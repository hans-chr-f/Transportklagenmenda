Vedtak i Transportklagenemnda - Fly

Sammendrag

Krav om standarderstatning som følge av forsinkelse.

Dato
19.10.2022

Saksnummer
2022-01108

Tjenesteytere
SAS

Klager har i det vesentlige anført

To personer skulle reise den 6. mai 2022 med SAS og Widerøe fra Bodø til Ørsta Volda via
Oslo. Avgang kl.12:45 med ankomst kl.15:55.

Flyet ble forsinket, slik at klager ikke rakk sin videreforbindelse fra Oslo, og ble booket
om til WF179 fra Oslo til Ørsta Volda. Avgang kl. 22:45, ankomst kl. 23:55. Klager valgte da
selv å be om ombooking til å reise med WF157 fra Oslo til Sandane, avgang kl. 20:30 med
ankomst kl. 22:10. Klager fikk matkuponger etter selv å ha spurt om dette.

Klager krever standarderstatning.

Tjenesteyterne har i det vesentlige anført
SAS har ikke inngitt tilsvar til nemnda. Til klager har SAS uttalt at forsinkelsen
skyldes at flyet måtte vente på et annet fly som var forsinket på grunn av  av- og
påstigning av personer med nedsatt funksjonsevne, og at klager derfor ikke har krav på
standarderstatning.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3.

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

SAS har ikke avgitt uttalelse til nemnda. Til klager har flyselskapet uttalt at SAS ikke er
erstatningspliktig fordi forsinkelsen skyldes at flyet måtte vente på et annet fly som
var forsinket på grunn av av- og påstigning av personer med nedsatt funksjonsevne.
Nemnda bemerker for ordens skyld at det er klart forsinkelse med slik årsak ikke anses
som ekstraordinær omstendighet.

Nemnda anbefaler at SAS utbetaler 250 euro pr person, til sammen 500 euro.

Vedtak

Transportklagenemnda anbefaler at SAS utbetaler 250 euro i standarderstatning pr.
person.