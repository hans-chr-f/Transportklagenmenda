Vedtak i Pakkereisenemnda

Sammendrag

Klage/kommentarer på tur til Albania.

Dato
11.03.2019

Saksnummer
2018-03912

Tjenesteytere
Norsk Tur AS

Klager har i det vesentlige anført

Klager bestilte for en person rundreisen "ALBANIA Sør-Europas uoppdagede
skattkammer med langstrakte strender og historiske byer" i perioden 26.09.2018 -
09.10.2018. Totalpris kr. 16.375.

Klager var ikke fornøyd med:
- Reisemålets transport til / fra flyplassen
- Hotellstandarden generelt
- Hotell
- Utflukter

Norsk Tur innfridde ikke de løftene som fremgikk av salgsprospektet. Turen var en dårlig
organisert tur med åpenbare mangler.

I sin første klage til Norsk Tur skriver klager at han er konstruktiv i sine kommentarer, gir
tilkjenne sin erfaring og påpeker punkter og områder hvor det bør gjøres forbedringer.

Til byen Girokaster kom de veldig forsinket, lunsjen tok svært lang tid. Dette medførte at
omvisningen ble noe "hesblesende" og de fikk ikke tid til å oppleve andre deler av den
flotte byen.

Hotel Saranda Palace i Saranda er beskrevet med fire stjerner, men hadde ingen
restaurant eller andre fasiliteter enn svømmebasseng. Hotellet var bare kvalitetssikret
av Norsk Tur sin agent. Hotellet lå langt fra sentrum, restauranter, de andre hotellene og
stranden i byen. Frokosten var svært enkel med kald kaffe og mangel på brød dersom en
kom litt sent. Klager mener dette ikke tilfredsstiller et 4-stjernes hotell.

Til byen Berat ankom de nærmere 2,5 timer forsinket.  Turen kan ikke gjennomføres
på fire timer med buss. Det var ingen hindringer eller uhell som var årsaken til den
betydelige forsinkelsen. Den store forsinkelsen medførte at klager ikke fikk den
opplevelsen av byen Berat som var forventet etter omtalen i reisebeskrivelsen.

Norsk Tur har innrømmet feil og uheldige situasjoner, men de tar ikke ansvar og skylder
på sine agenter og vanskelige forhold i Albania.

Klager har ikke stilt noe krav til Norsk Tur, men gjør oppmerksom på at han er skuffet
over måten Norsk Tur har besvart og håndtert saken.

Det vises for øvrig til korrespondanse fra klager.

Tjenesteyterne har i det vesentlige anført
Når man reiser til Albania er det ikke som å reise til en turistdestinasjon som har utviklet
seg over mange år. Landet er fremdeles fattig, men har fått en god standard på sine
fasiliteter som tilbys turistene.

Norsk Tur skriver følgende i sitt svar til klager: «at rommene ikke har fått det inventar
som det skal ha, samt at ikke restauranten er ferdig er selvfølgelig irriterende». Klagen
ble oversendt deres agent som kom med tilbakemelding om at rommene har vært
ferdige siden hotellet åpnet og har den standarden som gjestene opplevde.

Reiselederen mener at frokosten var tilfredsstillende, men at det var riktig at man kunne
oppleve å få kald kaffe, spesielt hvis kolben hadde stått for lenge ute i restauranten, da
hotellet ikke hadde varmeelementer. 

Når det gjelder restauranten var denne ikke ferdig da gruppen var der. Middager i
Saranda var ikke inkludert, men de som ønsket kunne kjøpe dette ekstra. Siden ikke
restauranten var ferdig, ordnet hotellet det slik at de som hadde booket middag fikk
spise på nabohotellet. Ifølge reiselederen var gjestene godt fornøyde med denne
middagen. Klager hadde ikke bestilt middagspakken. 

Norsk Tur skriver «hotellets fasiliteter frister med solsenger og deilige
badetemperaturer».  De ikke skriver noe om strand, men legger til at det var solsenger
rundt bassenget. Bildet av hotellet i deres brosjyre viser hotellet med basseng og
solstoler i forgrunnen. Norsk Tur har sett at man ut ifra hotellets hjemmeside kanskje
kan tro at hotellet har egen strand, ev. har hotellet ønsket å formidle at det er strand i
nærheten av hotellet.

Det er riktig som klager skriver at dette ble det ikke tid til shopping i Tirana.

Tidsskjemaet sprakk med 1 ½ time da gruppen kjørte fra Saranda til Berat, noe som
kan skje på en kjøreetappe på 210 km.  Denne turen tar normalt 4 timer. Reiselederen
har lest klagene og kommenterer oppholdet i Berat slik: «regnværet hang som en svart
sky over oss, og derfor rusjet guiden oss – det begynte å regne på vei til bussen til
hotellet og himmelens sluser åpnet seg og vi hadde århundrets lyn og tordenvær. Det
er forklaringen på avkortet besøk på borgen og at det ikke ble noe stopp ved broen og
avenyen».

Gruppen fikk ikke det hotellet som sto i brosjyren i Berat, men fikk nabohotellet som
har samme standard og stil. Kunden klager ikke på hotellet, men på middagen som ble
servert denne kvelden. 

Norsk Tur skriver at «Albania er Sør-Europas uoppdagede skattkammer med langstrakte
strender og historiske byer», noe de mener har belegg for. Norsk Tur har i 2017 og 2018
totalt hatt 23 grupper til Albania med i underkant av 1.000 gjester og har ikke mottatt
noen klager på turens program og opplevelser. 

Når det gjelder «mas på tips» har reiselederen gitt følgende kommentar: »Jeg betalte
tips til alle måltider som var inkludert i turen, dette ga jeg gjestene om. Tips til sjåfør og
guide tipset de selv, jeg sa fra når jeg sendte konvoluttene rundt i bussen at dette er helt
frivillig og ikke noe krav. Som du ser av tipslisten – så subsidierte jeg litt av og til, da jeg
følte at gjesten ikke var så gode til å tipse». Norsk Tur gjør oppmerksom på at tips ikke
var inkludert på turen, men ser av regnskapet etter turen at reiselederen har betalt ut
totalt kr. 2.510 i tips.

Norsk Tur mener de at har levert det gjestene var lovet da de kjøpte reisen: En 14. dagers
tur til kr. 8.864 + flyavgift som inkluderte fly, transportetapper, sightseeing, 13 netter på 4
og 5 stjerners hoteller, 13 frokoster, 1 lunsj og 2 middager, samt reiseleder på hele turen.

Det vises for øvrig til korrespondanse fra Norsk Tur AS.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår
for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen
rimelig tid og uten vesentlig ulempe for de reisende, jf. pakkereiseloven § 6-2.

Nemnda legger til grunn at av en 14 dagers tur som inkluderte reise tur/retur Albania,
var ni dager til egen disposisjon.  Tre av de 14 dagene var viet sightseeing til kjente
steder.  Sightseeingen ble gjennomført, men bussen ble forsinket fordi reisen på
dårlige veier tok lengre tid enn oppsatt i programmet.  Omvisningene er beskrevet som
heseblesende, og det ble ingen tid til egen disposisjon, slik som forespeilet i prospektet.

Det er videre klaget over at hotellet klageren bodde på det meste av tiden hadde dårlig
frokost, ikke hadde ferdig bygget restaurant og forøvrig hadde mangelfull møblering.

Det er generelt klaget over maten.

Arrangøren har erkjent at flyreisene ikke var lagt til gunstige tidspunkter og at hotellet
gjestene bodde på i ni dager ikke tilfredsstilte basisbehovene med hensyn  til møblering.
Måltider under vanlig standard er også kommentert. Arrangøren er videre kjent med at
det til dels ble servert mangelfull frokost.

Nemnda finner at en del av det som ble levert er mangelfullt. Arrangøren burde nok
selv ha besøkt det hotellet som skulle være base for gjestene i ni dager før hun benyttet
det. I land som ikke har vært reisemål for pakketurister i særlig lang tid kan det være
utfordrende å få de som har startet med turisme til å forstå at nordeuropeisk turister har
høye krav til standard.

Det er imidlertid også etter nemndas erfaring slik at de turistene som velge å reise til
slike destinasjoner bør være innforstått med at man ikke kan vente samme standard
som i mer utviklede turistland.  Det finnes ingen standardnorm når det gjelder
klassifisering av hoteller.  Det er ofte lokale turistmyndigheter som foretar en slik
vurdering og den er ofte ikke sammenfallende med det man vanligvis forventer seg av et
firestjernes hotell.

Klageren har betalt adskillig mer for turen enn det som fremgår av arrangørens
anførsler.  Fratrukket utflukter etc. kostet turen etter det nemnda kan forstå kr. 15.980.
Nemnda foreslår etter en samlet vurdering at klageren gis et prisavslag på 15 % av
reisens pris, hvilket avrundet utgjør kr. 2.400.

Vedtak

Pakkereisenemnda anbefaler at klageren gis et prisavslag på 15 % av reisens pris,
avrundet til kr. 2.400.