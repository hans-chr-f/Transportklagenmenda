Vedtak i Transportklagenemnda - Fly

Sammendrag

Krav om erstatning for ødelagt bagasje.

Dato
08.04.2013

Saksnummer
600/12F

Tjenesteyter
Norwegian Air Shuttle ASA

Krav om erstatning for ødelagt bagasje.

Klager har i det vesentlige anført:

Klager reiste fra Oslo til Beograd den 21. april 2012 med DY1976. Før ombordstigning fikk
klager beskjed om at flyet var så fullt at håndbagasjen hennes måtte sendes i lasterommet.
Klagers koffert var verken for tung eller for stor til å ta med inn i kabinen.

Klager forklarte at kofferten innehold krystall og andre knuselige ting, men Norwegians
representant forsikret henne om at det ville gå helt fint.

Da klager ankom Beograd var innholdet i kofferten knust.

Klager krever erstatning for ødelagt innhold i håndbagasje, til sammen kroner 14 000.

Norwegian har i det vesentlige anført:

Klagers håndbagasje inneholdt krystall for kroner 14 000. Maksimumvekt på håndbagasje hos
Norwegian er 10 kilo, klagers koffert var derfor for tung og stor til å ta med inn i flykabinen.

Dersom skade på bagasje forekommer skal dette meldes umiddelbart etter ankomst, eller
senest innen 7 dager etter ankomst. Dette gjelder også håndbagasje som av ulike årsaker blir
sendt i lasterommet.

Når man tar med seg bagasje ut av flyplassen bekrefter man at bagasjen var i samme stand
som da den ble innlevert. I dette tilfellet har klager ikke rapportert skaden innen gitte frister.

På grunnlag av ovennevnte kan Norwegian ikke imøtekomme klagers krav.

Nemnda bemerker:

Det står i dette tilfellet påstand mot påstand om hvorfor klager ikke fikk med sin håndbagasje
inn i kabinen.

Nemndas flertall, lederen og flyselskapenes representanter, finner det mest sannsynlig
at det skyldtes at håndbagasjen var større enn det som tillates tatt med inn i kabinen.

Flertallet viser her til at bagasjen ble avvist ved utgangen. Det ville ikke ha skjedd
dersom håndbagasjen hadde vært innen de gitte maksimumsgrenser. I flyet er det
tilstrekkelig plass til lovlig håndbagasje til alle passasjerene.

Nemndas mindretall, forbrukernes representanter finner det mest sannsynlig at klager
ikke fikk med sin håndbagasje inn i flyet fordi det ikke var plass til mer håndbagasje
i flyet. Den antagelse Norwegian fremsetter i januar 2013, finner mindretallet lite
grunnlag for. I tillegg fremstår det som uheldig at påstanden først fremsettes på dette
tidspunkt.

Norwegian er ansvarlig for tap som følge av at innskrevet reisegods går helt eller delvis tapt, jf.
luftfartsloven § 10-18. Nemnda er av den oppfatning at det samme må gjelde når Norwegian
overtar bagasjen fra passasjeren før/etter ombordstigning som i denne saken.

Mottas innskrevet reisegods uten klage fra mottakerens side, formodes godset å være utlevert
i god stand om ikke annet blir godtgjort, jf. luftfartsloven § 10-26 første ledd.

Flertallet finner ikke godtgjort at innholdet i bagasjen ble ødelagt under transporten.
Flertallet viser til at klager ikke har fremlagt noen dokumentasjon i form av bilder eller
lignende på at innholdet var ødelagt. Flertallet bemerker videre at en av samme grunn
heller ikke vet om krystallet var emballert tilstrekkelig.

Flertallet finner etter dette ikke å kunne anbefale at klager gis medhold.

Mindretallet finner etter en helhetsvurdering mest sannsynlig at innholdet ble ødelagt.
Mindretallet viser til klagers forklaring. Mindretallet kan ikke se at Norwegian har
fremsagt argumenter som svekker denne.

På bakgrunn av flertallets vurdering traff nemnda slikt

Vedtak:

Transportklagenemnda - fly finner ikke å kunne anbefale at klager gis medhold.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Pål Martin Andersen, Forbrukerrådet

Janne Grethe Soløy, Widerøes Flyveselskap AS

Olav Grøttland, SAS