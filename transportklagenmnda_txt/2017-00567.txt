Vedtak i Pakkereisenemnda

Sammendrag

Forsinkelse grunnet snøstorm i Istanbul, Tyrkia.

Dato
22.05.2017

Saksnummer
2017-00567

Tjenesteytere
Westerboe Travel

Klager har i det vesentlige anført

Klager bestilte en reise for to personer til Cape Town, Sør Afrika i perioden 06.01.2017 -
18.01.2017. Totalpris kr. 67.678.

Grunnet uvær i Istanbul ble klagers fly med Turkish Airlines forsinket. Først litt før landing
fikk klager beskjed om at flyet måtte lande i Trabzon (1,5 times flytur fra Istanbul) fordi
flyplassen i Istanbul var stengt grunnet uvær. Klager fikk ikke informasjon om sine
rettigheter i forbindelse med forsinkelsen. Først etter to dager kom klager omsider fra
Trabzon til Istanbul, men kom ikke derfra før natt til 9. januar 2017. Deres venner måtte
bli igjen og fikk ikke billett før dagen etter.

AVREISE med Turkish Airlines.
Opprinnelig avgangstid: 06.01.2017 klokken 17:50
Faktisk avgangstid: 09.01.2017 klokken 01:55
ANKOMST
Opprinnelig ankomsttid: 07.01.2017 klokken 13:00
Faktisk ankomsttid: 09.01.2017 klokken 15:00
Stedet der forsinkelsen oppsto: Istanbul

Klager hadde planlagt denne turen med de tre parene fra Bergen i over ett år. Grunnet
den dårlige starten, ble mye av turen ødelagt. Det var kjedelig at de ikke kom samtidig til
Cape Town, og det ble mye irritasjon blant flere av deltagerne. 

Klager krever å få tilbake det de hadde betalt for i Cape Town som de ikke fikk benyttet,
zar 10.980.

Det vises for øvrig til korrespondanse fra klager.

Tjenesteyterne har i det vesentlige anført
Turen fikk en svært dårlig start på grunn av snøstormen som herjet Istanbul da gruppen
skulle mellomlande. De ble fløyet til Trabzon,1,5 flytime fra Istanbul – hvor de ble
liggende værfaste. Flyplassen i Istanbul var stengt i nærmere to døgn, ca. 500 flyavganger
med Turkish Airlines ble kansellert, og det hersket et eneste kaos på flyplassen. Gruppen,
foruten de seks personene som fløy fra Bergen, fikk to døgns forsinket ankomst til Cape
Town, mens de seks personene som fløy fra Bergen, fikk tre døgns forsinkelse.

Westerboe Travel anfører at de gjorde sitt ytterste for å minimalisere skaden ved å
legge om programmet og komprimere det, slik at de mest interessante attraksjonene
i størst mulig grad ble realisert. Dette skjedde i samråd med gruppen. For hoveddelen
av gruppen, inkl. klager, ble dermed kun besøk og lunsj i Langa township og turen til
Robben Island ikke realisert av det som sto på programmet. Påstanden fra klager om at
resterende del av turen ble ødelagt, avvises fra Westerboe Travel. Alt gikk som forutsatt,
og resten av turen var vellykket.

Betaling for de ytelsene, inkl. hotellopphold, i Cape Town, som ikke kunne benyttes,
var gjort på forhånd gjennom Westerboe Travels agent i Sør-Afrika – Get Africa Travel.
Westerboe Travel har forsøkt å få noe av dette refundert, uten at det har lykkes. Januar
er høysesong i Cape Town på alle områder, og avbestilling på så kort varsel lar seg
naturlig nok ikke gjøre. Westerboe Travel har videre bedt Turkish Airlines om erstatning
for de samme forhold. Westerboe Travel har fått svar fra Turkish Airlines pr. telefon om
at de ikke kan gi erstatning fordi dette var en force majeure-situasjon.

Hoveddelen av det erstatningskravet som klager stiller – zar 10.986 for to personer – er
hotellopphold i Cape Town. Hotellopphold og alle måltider for samme tidsperiode, men
på feil sted, ble dekket fullt ut av Turkish Airlines.

Westerboe Travel mener de, iht. «Lov om pakkereiser og reisegaranti» § 6-1, ikke er
forpliktet til å yte erstatning til sine kunder for reduserte ytelser på grunn av en klar
«force majeure»-situasjon. Westerboe Travel ønsker frivillig å kunne yte kompensasjon
etter en egen vurdering.

Det vises for øvrig til korrespondanse fra Westerboe Travel.

Nemnda bemerker

Nemnda vil innledningsvis bemerke at den som bestiller en pakkereise fra en arrangør,
inngår avtale med arrangøren og ikke med arrangørens eventuelle underleverandører.
Hvis avtalen ikke oppfylles er det i første omgang arrangørens ansvar.  Har klageren som
følge av en mangel krav på prisavslag eller erstatning, er arrangøren rette adressat for
kravet.  Arrangøren trer eventuelt inn klagerens krav og kan søke regress hos den som
ikke har oppfylt sin del av avtalen. 

Klagerne var deltakere på en reise til Sør-Afrika med arrangøren Westerboe Travel.  Det
meste av flyreisen var booket med Turkish Airlines.  Utreise fra Norge var 6. januar 2017.
Grunnet værforhold i Istanbul ble flyet omdirigert til en flyplass som lå ca. 1 ½ times
flytur fra Istanbul.  Flyvningen videre ble kansellert og deltakerne ble booket om på to
forskjellige avganger med ca. ett døgns mellomrom slik at de kom henholdsvis ca. to
døgn og ca. tre døgn forsinket frem til reisemålet. Reiselederen reiste med den første
avgangen.  

Både arrangøren og Turkish Airlines anfører at det som oppsto var en force majeure-
situasjon.  

Kansellering gir rett til erstatning med mindre flyselskapet godtgjør at innstillingen
skyldtes ekstraordinære omstendigheter som ikke kunne vært unngått selv om alle
rimelige tiltak var truffet, jf. EU-forordning 261/2004 artikkel 5. Det er flyselskapet som
må godtgjøre at det forelå en slik ekstraordinær omstendighet, og flyselskapet må videre
godtgjøre at de har truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at
det oppstår store forsinkelser mv. kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Turkish Airlines har opplyst at kanselleringen skyldtes værforholdene i Istanbul. Nemnda
har delt seg i et flertall og et mindretall.

Nemndas flertall, lederen og de to forbrukerrepresentantene, finner at værforholdene
ikke er tilstrekkelig underbygget eller dokumentert. Det er videre ikke godtgjort at alle
rimelige tiltak for å unngå innstillingen ble truffet. Det vises til at det er flyselskapet som
har bevisbyrden i slike saker. Det er ikke gitt noen forklaring på hvorfor klagers fly ble
berørt av dette, og hvorfor det ikke var mulig å fortsette reisen før det hadde gått to
døgn.

Det er vedlagt diverse opplysninger på tyrkisk fra flyselskapet. Det eneste som lar seg
lese er at flyplassen er utstyrt med avisningsutstyr.  Det underbygger etter nemndas
syn det faktum at kulde og nedbørsproblemer ikke er noe ukjent fenomen I Istanbul.
Det er videre opplyst at ca 500 fly fra samme flyselskap ble berørt av kanselleringer/
forsinkelser og at ca. 600 personer overnattet på hotell.  Til dette bemerker nemnda
at antall passasjerer som måtte overnatte på hotell synes å være lite i forhold til antall
påstått berørte fly, nemlig i gjennomsnitt 1,2 personer pr. flyvning.  Opplysningen er
forøvrig ubekreftet.

Det er videre vedlagt en instruks fra en ukjent kilde: 

“According to latest meteorological reports, light rain-snow beginning on the 06th of
January 2017 at 21:00 utc and changing partly to snow at noon is forecasted for Istanbul

Atatürk Airport. Snow will continue btw sunset and sunrise with breaks until++08 January
2017 01:00 utc. Because of this, overall on-time performance will be negatively effected
and operations at Istanbul Atatürk Airport will be intense. Therefore we request all our
station managers to be ready for a challenging Istanbul Atatürk Airport operation (such
as being carefull of CTOT´s minimizing Ground times as much as possible, foreseeing
and overcoming any difficulties that might effect operation, etc). It is imperative to
achieve on-time closed door for a smoother overall operation”. 

Turkish Airlines har etter nemndas vurdering ikke godtgjort at kanselleringen skyldes en
ekstraordinær omstendighet som ikke kunne vært unngått selv om alle rimelige tiltak var
truffet. Kanselleringen gir følgelig rett til en standarderstatning på 600 euro.  

Arrangør/flyselskap er pålagt å opplyse passasjerene om de rettigheter som følger av
kansellerte flyavganger.

Nemndas mindretall, de to reiselivsrepresentantene, legger til grunn at kanselleringen
skyldes værforholdene i Istanbul med uvanlig store snømengder i løpet av de aktuelle
dagene, noe som er godt dokumentert i media og diverse værinstanser.  Mindretallet kan
derfor ikke se at kanselleringen gir rett til standarderstatningen på 600 euro pr. person. 

Forsinkelser under transport utgjør en mangel når forsinkelser er på mer enn 12 timer
for en reise med varighet over 8 døgn. Forsinkelsen skyldes i dette tilfellet eksepsjonelle
værforhold og fristen på 12 timer fordobles da. Den fordoblede fristen på 24 timer er i
dette tilfellet overskredet. Forsinkelsen er da en mangel ved reisen i pakkereiselovens
forstand uten hensyn til forsinkelsens årsak. Jfr. Alminnelige vilkår for pakkereiser punkt.
8.2 V. En slik mangel gir grunnlag for prisavslag med dagsandeler regnet av reisens pris
for den delen av reisen som var berørt av forsinkelsen. 

Prisavslag i henhold til Alminnelige vilkår for pakkereiser punkt 8.2 V kompenserer for
tapet av reisearrangementet i Cape Town.

For ordens skyld bemerker en samlet nemnd at ved lengre forsinkelser skal flyselskapet
tilby hotell og forpleining som står i rimelig forhold til ventetiden, jf. forordningen artikkel
6, jf. artikkel 9. Nemnda legger til grunn at klagerne har fått sine utlegg i Tyrkia refundert
av arrangøren/flyselskapet.

Klagerne hadde betalt for hotell og reisearrangementer i Cape Town som de ikke fikk
benyttet på grunn av forsinkelsen.  Partene er enige om at dette beløper seg til kr. 3.085
per person.

I medhold av EU-direktiv 261/2004 artikkel 12 nr. 1 skal anvendelsen av forordningen
ikke berøre passasjerenes rett til ytterligere erstatning.  Erstatning gitt i henhold
til forordningen kan trekkes fra en slik erstatning.  Nemnda antar etter dette at
standarderstatningen på 600 euro dekker det ovennevnte tapet.

Vedtak

Pakkereisenemnda anbefaler at klagerne får utbetalt standarderstatning med 600 euro
pr. person, totalt 1.200 euro.

Vedtaket er truffet med den dissens som fremgår ovenfor.