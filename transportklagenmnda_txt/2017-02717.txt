Vedtak i Transportklagenemnda
- Kollektivreiser

Sammendrag

Krav om frafall av ilagt gebyr som følge av ikke legitimert rett til studentrabattert billett.

Dato
15.03.2018

Saksnummer
2017-02717

Tjenesteytere
AtB AS

Klager har i det vesentlige anført

Klager ble ilagt gebyr på bussen 12. oktober 2017 da han ikke kunne fremlegge gyldig
studentbevis. 

Klager viser til at han måtte ta en annen bussrute enn planlagt på grunn av et stort
arrangement i Trondheim. Han brukte derfor tid på å finne en alternativ rute ved hjelp
av mobilen. Da klager ble stoppet i kontroll ombord i bussen var mobilen tom for strøm.
Klager fikk derfor ikke fremlagt det elektroniske studentbeviset. 

Klager har i ettertid fremlagt dokumentasjon på at han har gyldig studentbevis, og krever
derfor at AtB frafaller det ilagte gebyret.

Tjenesteyterne har i det vesentlige anført
Klager ble 12. oktober 2017 ilagt gebyr som følge av at han ikke kunne fremlegge
dokumentasjon på legitimert til studentrabattert billett.

Dersom kunden reiser med studentrabattert billett er det ifølge AtBs regelverk
avgjørende at reisende ved kontroll kan «…vise gyldig studiebevis» sammen med
gyldig billett, jf. AtBs transportvedtekter § 7. Det fremgår klart av regelverket at gyldig
studiebevis må fremvises når man reiser på billett med studentrabatt. Regelen er
dermed den at passasjerene må ha bevis for sin rabatt lett tilgjengelig for kontroll. Hva
som anes som gyldig studentlegitimasjon fremgår av AtBs rabatt- og takstreglement

Vilkårene for gyldig bevis på student ID er fastsatt i AtBs retningslinjer for priser og
rabatter, samt Universitetets regler om hva som anses som gyldig student ID. For
studenter hos NTNU er gyldig student legitimasjon et studentkort med kvittering
på betalt semester. Det fremgår på NTNUs studentkort at kortet ikke er gyldig uten
kvittering på betalt semesteravgift. Gyldig kvittering på semesteravgift kan vises enten via
NTNUs student-ID app, eller ved å fremlegge utskrevet kvittering fra NTNU. 

Dersom den reisende ikke har mulighet til å fremvise gyldig semesterkvittering og
dermed gyldig studentbevis, har vedkommende ikke rett til å reise på studentrabatterte
billetter hos AtB.

AtB har ingen ordning med at man i ettertid kan fremvise gyldig studentlegitimasjon
og på den måte slippe å betale gebyr. Det fremgår klart av AtBs regelverk at ved
reiser med studentrabattert billett er det avgjørende at reisende kan fremvise gyldig
studentlegitimasjon ved kontroll. Det at klager i etterkant av kontrollen har skaffet seg og
vedlegger kopi av semesterkvittering fritar derfor ikke for betaling av gebyret. Dessverre
er det mange som misbruker vår tillit, vi har derfor sett oss nødt til å tolke regelverket
om fremvisning av studentbevis ved kontroll strengt.

AtB opprettholder med dette tidligere avgjørelse og viser til begrunnelse i tidligere svar til
klager.

Nemnda bemerker

Klager ble ved kontroll på busslinje 5 den 12. oktober 2017 ilagt gebyr da han ikke kunne
vise dokumentasjon for rett til bruk av studentkort.

Det fremgår at AtBs transportvedtekter §§ 2 og 7 at den reisende under reisen må
kunne dokumentere rett til å benytte rabattert billett, og at dersom slik dokumentasjon
mangler, kan tilleggsavgift ilegges. For studentkort må det vises gyldig studentbevis, jf
AtBs rabatt- og takstreglement hvor det opplyses at

«Du må ha gyldig norsk studentbevis og semesterkort fra høyere utdannelse, eller
ISICkort med NSB-logo. Studiet må ha en varighet på minimum tre måneder og minst 30
studiepoeng per semester for høyere utdannelse. Et gyldig studentbevis skal ha navn,
fødselsdato, studiested og vise hvilket semester det er gyldig for.»

Klager har erkjent at mobilen var tom for strøm, og at han derfor ikke kunne fremlegge
gyldig studentbevis. Vilkårene for å ilegge tilleggsavgift var dermed til stede. Han har vist
gyldig studentkort i ettertid.

Nemnda er gjennom flere saker kjent med at AtB konsekvent ikke godtar at
dokumentasjon for rett til rabattert billett kan vises i ettertid. Den reisende har etter AtBs
godkjente vedtekter heller ikke krav på dette.

Nemnda har derfor vurdert problemstillingen i disse saker nærmere. Etter nemndas syn
er det grunn til å skille mellom å vise fram en billett i ettertid og å vise dokumentasjon for
rett til rabattert billett i ettertid når den reisende har en ellers gyldig billett under reisen.

Nemnda har derfor anbefalt at AtB vurderer en ordning som praktiseres av enkelte
andre reiseforetak med at dokumentasjon kan vises i ettertid.

Nemnda er kjent med at AtB nå vurderer endring av reglene på dette punkt.

Nemndas flertall, nemndas leder og bransjerepresentantene finner etter en samlet
vurdering og i betraktning av AtBs nåværende regelverk, ikke grunnlag for å anbefale at
gebyret frafalles og viser til praksis i andre tilsvarende saker i 2017.

Nemndas mindretall, forbrukernes representanter, finner i denne saken at det vil
være urimelig å fastholde gebyret og anbefaler derfor at gebyret frafalles. Mindretallet
begrunner dette med at moderasjonen er knyttet til passasjeren personlig og at dette vil
kunne dokumenteres i ettertid.

I samsvar med flertallets syn anbefales ikke at klager gis medhold.

Vedtak

Transportklagenemnda Kollektivtransport finner ikke å kunne anbefale at klager gis
medhold.

Vedtaket er avsagt med dissens.