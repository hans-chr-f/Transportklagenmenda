Vedtak i Transportklagenemnda - Fly

Sammendrag

Krav om refusjon av nye flybilletter og forpleining
grunnet kansellering som følge av streik.

Dato
24.11.2022

Saksnummer
2022-01941

Tjenesteytere
SAS

Klager har i det vesentlige anført

Klager (fire personer) skulle reise med SAS og Virgin Atlantic fra Stavanger til London den
12. juli 2022, videre fra London til Las Vegas den 13. juli 2022, og retur fra San Francisco
til Stavanger via London den 27. juli. Billettene var gjennomgående og kostet kroner 37
507.

Dagen før avreise fra Stavanger ble klager informert om at SAS' flyvning fra Stavanger til
London Heathrow var kansellert. Klager ble ikke tilbudt omruting. Klager måtte kjøpe nye
flybilletter med annet selskap fra Stavanger til London Gatwick, pris kroner 19 875.

Klager pådro seg i tillegg utgifter til transport mellom Gatwick og Heathrow GBP 99, samt
mat på Gatwick kroner 205.  

Klager krever standarderstatning i henhold til EU-forordning 261/2004, samt refusjon av
utgifter til nye flybilletter kroner 19 875, transport mellom Gatwick og Heathrow GBP 99,
og mat på Gatwick kroner 205.

Tjenesteyterne har i det vesentlige anført
SAS har ikke avgitt uttalelse til nemnda. Til klager har flyselskapet i det vesentlige uttalt: 

Klager bes henvende seg til flyselskapet som har utstedt flybilletten.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. 

SAS har tross oppfordring ikke avgitt uttalelse til nemnda. Nemnda legger etter dette
klagers anførsler til grunn. 

Kansellering av en flyvning gir rett til standarderstatning med mindre flyselskapet
godtgjør at innstillingen skyldtes ekstraordinære omstendigheter som ikke kunne vært
unngått selv om alle rimelige tiltak var truffet, jf. EU-forordning 261/2004 artikkel 5 og 7. 

I dette tilfellet skyldtes kanselleringen av klagers flyvning en lovlig streik blant pilotene i
SAS.

I 2019 mottok EU-domstolen en anmodning om prejudisiell avgjørelse fra Attunda
tingsrätt i Sverige vedrørende fortolkningen av EU-forordning 261/2004 artikkel 5 nr.
3 i forbindelse med en tvist mellom Airhelp Ltd og SAS. Flyselskapet hadde avslått
passasjerens krav om standarderstatning etter at hans flyvning var kansellert som følge
av pilotstreiken i SAS våren 2019, og anført at streiken måtte anses som en ekstraordinær
begivenhet utenfor selskapets kontroll. 

EU-domstolen avsa dom vedrørende fortolkningsspørsmålene den 23. mars 2021 i sak
C-28/20 med følgende konklusjon:

«Artikel 5, stk. 3, i Europa-Parlamentets og Rådets forordning (EF) nr. 261/2004
af 11. februar 2004 om fælles bestemmelser om kompensation og bistand til
luftfartspassagerer ved boardingafvisning og ved aflysning eller lange forsinkelser
og om ophævelse af forordning (EØF) nr. 295/91 skal fortolkes således, at en strejke,
der indledes på opfordring af en fagforening for et transporterende luftfartsselskabs
personale under iagttagelse af de betingelser, der er foreskrevet i den nationale
lovgivning bl.a. med hensyn til strejkevarsel, og som indledes med det formål at
sikre opfyldelsen af de krav, der er fremsat af de ansatte i dette luftfartsselskab,
og gennemføres af en personalekategori, der er uomgængeligt nødvendig for at
gennemføre en flyvning, ikke er omfattet af begrebet »usædvanlig omstændighed« som
omhandlet i denne bestemmelse.»

Transportklagenemnda mener derfor at pilotstreiken i SAS sommeren 2022 ikke er
å anse som en ekstraordinær omstendighet som vil frita flyselskapet fra å utbetale
standarderstatning til passasjerer som fikk sine flyvninger kansellert som følge av
streiken. 

Nemnda anbefaler på bakgrunn av dette at SAS utbetaler 600 euro per person
i standarderstatning til klager. Da dette er en gjennomgående billett utmåles
standarderstatning på grunnlag av hele reisens sammenhengende lengde, jf. Eu-
domstolens avgjørelser C-537/17 Wegener  og C-11/11 Folkerts. 

Kansellering av en flyvning medfører også at passasjerene har krav på omruting eller
refusjon av billetten jf. artikkel 5 jf. artikkel 8. Klager har anført at han ikke ble tilbudt
omruting, og at han selv måtte skaffe nye flybilletter fra Oslo til London. 

SAS har etter nemndas syn ikke overholdt omrutingsplikten. Nemnda anbefaler derfor at
SAS refunderer klagers utgifter til nye flybilletter med kroner 19 875. Til fradrag kommer
eventuelt klagers opprinnelige flybilletter på strekningen Oslo - London dersom disse er
refundert. 

Klager har videre krevet refusjon av utgifter til mat og transport i ventetiden.

I tilfeller hvor et fly kanselleres og passasjeren blir booket om til en flyavgang neste dag,
har passasjeren rett på hotellovernatting, transport mellom flyplassen og hotellet, og rett
på å få dekket rimelige utgifter til mat og alkoholfri drikke i ventetiden, jf. EU-forordning
261/2004 artikkel 9, jf. artikkel 5. 

Nemnda anbefaler etter dette at SAS refunderer klagers utgifter til transport mellom
London Gatwick og London Heathrow med GBP 99, samt utgifter til mat på flyplassen
med kroner 205.

Vedtak

Transportklagenemnda anbefaler at SAS utbetaler standarderstatning med 600 euro per
person, til sammen 2 400 euro, samt refunderer klagers utgifter til nye flybilletter kroner
19 875, transport GBP 99 og mat i ventetiden kroner 205. Til fradrag kommer eventuelt
klagers opprinnelige flybilletter på strekningen Oslo - London dersom disse er refundert.