Vedtak i Transportklagenemnda - Fly

Sammendrag

Krav om erstatning grunnet kansellering.

Dato
27.10.2017

Saksnummer
2016-01163

Tjenesteytere
United Airlines

Klager har i det vesentlige anført

Klager skulle reise fra Fort Myers til Oslo via New York og Stockholm den 26. juli 2016 kl
11.35. Fem timer før avgang mottok klager en epost om at flight UA1264 fra Fort Myers til
New York var kansellert grunnet operasjonelle årsaker. Klager ble booket om til Air Berlin
via Düsseldorf med avgang 4 1/2 timer senere, og med en stopp i Düsseldorf på 12 timer.
Klager ble bedt om å ordne mat selv til flyturen da dette ikke ville bli servert.

Da klager ankom Düsseldorf viste det seg at United Airlines ikke hadde booket klager
hele veien til Oslo. 

Kanselleringen medførte utgifter i ventetiden, samt flere timer i kø på flyplassene for å
booket om billetter og for å få skrevet ut boardingpass etc. 

Klager krever at reisegavekortet flyselskapet har tilbudt gjøres om til utbetaling kontant.
Videre krever hun kompensasjon for hendelsen samt full refusjon av alle utgifter i
ventetiden. 

Klager ble ikke informert om sine rettigheter.

Det vises for øvrig til klagers brev.

Tjenesteyterne har i det vesentlige anført
UA1264 ble kansellert. Avgangen var en innenlands reise i USA og ble operert av et ikke-
europeisk flyselskap. EU-forordning 261/2004 kommer derfor ikke til anvendelse. United
Airlines gjorde sitt beste for å omrute passasjeren raskest mulig.

United Airlines har av godvilje tilbudt klager et reisegavekort på 500 USD, men kan ikke
imøtekomme hennes krav utover dette.

Nemnda bemerker

Nemnda legger til grunn at klageren hadde gjennomgående flybillett for strekningen Fort
Myers-New York-Stockholm-Oslo med United Airlines, og at flygningen Fort Myers-New
York 26.07.2016 ble kansellert av operasjonelle årsaker.

I FLYKN-2016-937 traff nemnda følgende vedtak i sak om samme flight: 

"Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5 og 7.

Nemnda mener at forordningen ikke får anvendelse:

Forordningen får nemlig i korthet bare anvendelse for flygninger fra en EU- / EØS-stat til
en annen EU- / EØS-stat eller tredjestat, jf artikkel 3 nr 1 bokstav a), og for flygninger fra
en tredjestat til en EU- / EØS-stat (og da bare hvis "det transporterende luftfartsselskap
for flygningen er et EF-luftfartsselskap"), jf bokstav b).

Den kansellerte flygningen skjedde innenfor tredjelandet USA. Flyselskapet var også
ikke-europeisk. Siden forordningen ikke får anvendelse, har klageren heller ikke rett til
standarderstatning.

Flertallet - lederen og flyselskapenes representanter - mener at det faller utenfor
mandatet å vurdere om det amerikanske flyselskapet United Airlines kan holdes
erstatningsansvarlig på annet grunnlag for kanselleringen av en flygning innenfor
tredjestaten USA og håndteringen av denne.

Mindretallet - forbrukernes representanter - mener at klageren har krav på erstatning
for forpleining samt erstatning for ikke-økonomisk tap som følge av forsinkelsen og
merarbeidet som feilen medførte i Dusseldorf, jf Montrealkonvensjonen art 19, og viser
til at flyselskapet United Airlines gjorde en feil da de ikke omrutet klager helt fram."

Slik flertallet - lederen og flyselskapenes representanter - ser det, har det ikke
fremkommet nye opplysninger i denne saken som tilsier en annen vurdering.

Mindretallet - forbrukernes representanter - bemerker at selv om United Airlines ikke har
innrømmet å ha gjort en feil hos agent i denne saken, gjorde flyselskapet uansett en feil
ved ikke å omrute klageren helt fram.

Vedtak

Transportklagenemnda - fly anbefaler ikke at klageren gis medhold.