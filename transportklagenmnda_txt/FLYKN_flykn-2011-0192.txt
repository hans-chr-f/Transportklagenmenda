Vedtak i Transportklagenemnda - Fly

Sammendrag

Krav om erstatning av billett grunnet nektet innsjekking.

Dato
01.11.2011

Saksnummer
192/11F

Tjenesteyter
1-2 Travel

Krav om erstatning av billett grunnet nektet innsjekking.

Klager har i det vesentlige anført:

Klager kjøpte den 7. juni 2010 en billett for sin mor for reise fra Santiago i Chile til Oslo med
Air France samme dag. Reisen ble kjøpt hos reisebyrået 1-2 Travel i Oslo og ble betalt med
kredittkortet til klagers ektefelle.

Da klagers mor ankom flyplassen en time før avgang, ble hun nektet å sjekke inn. Billetten ble
på grunn av dette avbestilt.

1-2 Travel forklarte at de ikke kunne refundere billetten da dette var en no-show sak.

Klager ble bedt om å henvende seg direkte til Air France eller forsikringsselskapet. Ingen av
partene kunne være behjelpelig med å refundere billetten. Air France forklarte at billetten ble
kansellert da de aldri mottok pengene for billetten fra reisebyrået.

Klager er i en vanskelig situasjon på grunn av langvarig sykdom, og hendelsen har vært svært
belastende for henne.

Klager krever full refusjon for billetten, totalt NOK 13 200. Beløpet er belastet kontoen og må
derfor ligge hos reisebyrået siden Air France ikke har mottatt pengene.

1-2 Travel har betalt 5 000 kroner. Av disse er 2 000 for refusjon av flyskatter etter avbestilling
av billetter for reise fra Norge til Chile i november 2010. Billettene ble avbestilt grunnet
sykdom.

1-2 Travel har i det vesentlige anført:

Klager kjøpte billett for sin mor den 7. juni kl. 16:45. 1-2 Travel har åpent til kl. 18:00. Kl. 19:00
får en ansatt i reisebyrået telefon hjem til seg fra klager, hvor hun forklarer at moren mistet
flyet da hun ankom flyplassen kun 50 minutter før avgang. Seneste innsjekkingstid for Air
France er 2 timer før avgang.

Billetten ble derfor kansellert av Air France og registrert som no-show, det vises til vedlagt
regelverk som bekrefter at det er ingen refusjon ved no-show. 9. juni kjøpte klager en ny billett
til sin mor.

Siden den gang har 1-2 Travel etter beste evne forsøkt å hjelpe klager med informasjon og råd
om hvordan hun kan få refundert pengene, ved bl.a. å kontakte sitt forsikringsselskap.

1-2 Travel har likevel betalt klager til sammen kr 5.000 da hun har vært en meget god kunde,
og de føler med henne i hennes vanskelige situasjon.

1-2 Travel kan dessverre ikke imøtekomme klagers krav utover dette.

Air France har til klager i det vesentlige anført:

Air France kan dokumentere at billetten er Voidet (V), eller annullert. Det vil si at reisebyrået
har trukket pengene tilbake samme dag som billetten ble kjøpt. Dette er tillatt dersom
passasjeren aldri sjekker inn, og dersom det gjøres innen midnatt den dagen billetten kjøpes.

Nemnda bemerker:

Nemnda finner det på bakgrunn av de foreliggende opplysninger mest sannsynlig at betaling
for billettene ble overført fra 1-2 Travel til Air France. Nemnda viser til at klagers mor er
registrert som «no show». Det ville hun ikke vært om penger ikke var overført.

Nemnda legger til grunn at klagers mor ikke møtte frem innen angitt frist. Hun har da ikke
rett til refusjon av innbetalt beløp. Dersom flyskatter og avgifter på reise Chile - Oslo ikke er
refundert, anbefaler nemnda at dette gjøres.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Pål Martin Andersen, Forbrukerrådet

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines