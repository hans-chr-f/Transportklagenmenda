Vedtak i Pakkereisenemnda

Sammendrag

Krav om prisavslag på grunn av dårlig hotellstandard, taxi til
hotellet, støy fra arbeider ved nabohotellet og mangelfull rengjøring.

Dato
09.10.2015

Saksnummer
322/14P

Tjenesteyter
Go International/Gosydenno

Saken gjelder:

Krav om prisavslag på grunn av dårlig hotellstandard, taxi til hotellet, støy fra arbeider ved
nabohotellet og mangelfull rengjøring.

Klager har i det vesentlige anført:

Klager bestilte og hans familie på tre bestilte en 2 ukers ferie i en studioleilighet med
bassengutsikt på Angela Studios i Gerani, Platanias.

Ved ankomst Chania flyplass var det ingen representant fra Go Syden å se. Klager hadde
forhåndsbestilt og betalt for transfer til hotellet. De rinte til Go Syden mange ganger uten at
de kom frem, selv om det var i åpningstiden. Da de endelig kom frem ble samtalene avsluttet
av Go Syden uten at det ble ringt tilbake. På flyplassen ble det sendt en e-post, men heller ikke
denne ble besvart. Klager tok da en taxi til hotellet.

Ved ankomst Angela Studios var hotellet stengt. De fikk hjelp av en nabo som viste vei til en
butikk i nærheten hvor de kunne engelsk. Butikkpersonalet ringte noen som sørget for at
klager etter en halv times venting fikk tildelt en leilighet.

Leiligheten var meget skitten, det luktet mugg i skapet under vasken, vasken dryppet og lot
seg ikke stoppe, det hørtes godt da klager skulle sove, dusjforhenget hadde svarte flekker
etter sopp og skitt og det var dårlig med kjøkkenutstyr.

TV apparatet var lite og uten fjernkontroll, og med bare en gresk kanal som virket. Gratis
Internett som var så dårlig at det var ubrukelig, ingen vaskemidler eller vaskebøtte, ikke kost
og feiebrett, ingen resepsjon og ingen skilt eller åpningstider for kjellerkontoret til gartneren
som ikke snakket engelsk.

Aircondition kostet 6 euro per dag og utsikten til bassenget var sperret av store trær og det
var bare 2 stoler på terrassen. Byggestøy fra et nybygg like ved. Klager har informert om at de
etter hjemkomst har sett at hotellet er nedjustert til 2 stjerner, mens det var klassifisert med
tre stjerner da klager bestilte sin reise.

I annonsen ble det reklamert med poolbar, men denne var stengt. I leiligheten var det en
velkomstplakat hvor det fremgikk at alt av mat og drikke, samt frokost kunne bestilles i
poolbaren.

Klager bestemte seg for ikke å ringe flere ganger da alle tidligere forsøk ble avsluttet av Go
Syden uten at det ble ringt tilbake. E-post var det ikke mulig å skrive fra hotellområdet da
Internett som var gratis, ikke var sterk nok til å kunne skrive en e-post. Klager bestemte seg
for å gjøre det beste ut av situasjonen for at ferien ikke skulle bli ytterligere ødelagt. Klager
brukte 3 timer på å vaske gulv, dører, verandaen, bad, toalett, kjøkkenskap, komfyren etc.
da alt de tok i var ekkelt, uhygienisk og fettete. En vaskebøtte ble laget av en avskåret 5 l.
vanndunk.

Før avreisen ble dato for avreisen endret og klager fikk et tillegg i prisen for nye flybilletter.

Klager mener de har betalt en alt for høy totalpris og viser til et oppslag på innsiden av døren i
leiligheten og at de fikk opp en vesentlig lavere pris da de søkte på flybilletter Bergen - Chania
tur/retur. Klager var i kontakt med flere av hotellets gjester og mange var misfornøyde, men
de fleste hadde betalt så lite og hadde ikke så store forventninger til hotellet. Dessuten betalte
klager kr 936 for transfer til hotellet, mens en taxi kostet bare 45 euro eller ca. kr 450.

Klager krever et prisavslag på kr 7.000 og ca. kr 450 for taxi til hotellet.

Det vises for øvrig til klagers brev.

Go Syden har i det vesentlige anført:

Go Syden synes det er merkelig at klager ikke ble møtt av transportør da de ankom Chania og
tilbyr klager refusjon av taxiutgiftene.

Go Syden finner det ikke akseptabelt at ingen tok i mot klager på Angela Studios og de
beklager dette. '

Angela Studios er et 3 stjerners leilighetshotell og viser til sine betingelser om leilighetshotell:

Reisende som velger å bo i leiligheter, kan ikke regne med fullstendig hotellservice. Som regel
inngår 1 rengjøring i uken, men ikke oppvask. Leilighetene er ikke like velutstyrte som det vi
er vant med her hjemme. De er vanligvis utrustet etter antall ordinære senger i leiligheten,
både hva gjelder møbler og annet utstyr. Laken og håndklær vil alltid finnes. Kjøkkenet er
best egnet for enklere matlaging. Leiligheter som etter beskrivelsen har enkelt kjøkkenutstyr,
oppfyller det respektive lands turistorganisasjons minstekrav. Det innebærer ett glass, en
kopp, en tallerken og ett sett bestikk pr. person, i tillegg en kasserolle, en stekepanne og en
liten kaffekasserolle. Spisestedet kan ofte være på balkongen. Visse leiligheter har riktignok
bedre utrustning. Forbruksvarer som f.eks. toalettpapir, rengjøringsmiddel og oppvaskbørste
er ikke inkludert i reisens pris. Leilighetene på samme hotell kan være ulike både på innsiden
og utsiden. 1-romsleiligheter (studio) er ofte små og består av kombinert soverom og
oppholdsrom. 2-romsleiligheter består vanligvis av separat sove- og oppholdsrom, hvor
oppholdsrommet ofte har mulighet for oppredning i ekstraseng, på sovesofa, sovestol eller
lignende. Disse kan ha dårligere kvalitet og komfort enn det vi er vant med fra Norge.

Siden dette er studioleiligheter, ikke hotellrom, er det ikke vanlig at personalet låser seg inn
for å vaske eller skifte sengklær/håndklær. Dersom dere hadde bedt om det, ville dere ha fått
dette.

Når det gjelder prisen på totalpakken, er det flybillettene som avgjør hvor høy den blir. Klager
endret reisedato nærmere høysesongen og prisene var alt da begynt å stige. Man kan ikke
alltid sammenligne med hva andre har betalt, for det kommer helt an på når man bestilte
reisen og hva som var tilgjengelig av billige flybilletter i bestillingsøyeblikket. Klager har betalt
det samme for selve oppholdet på Angela.

Bassenget har vært åpent hele sommeren og har sammen med hagen, blitt rengjort daglig.

Go Syden kan ikke se at de ble kontaktet av klager mens de var på destinasjonen, bortsett
fra før klager ble innlosjert og fikk se forholdene. Dersom klager hadde tatt kontakt mens de
var der, kunne Go Syden ha sendt en representant som kunne ha prøvd å hjelpe dem. Siden
klager ikke kontaktet Go Syden angående boforholdene mens de var på Kreta, kan de ikke se
at det foreligger grunnlag for kompensasjon.

Go Syden viser til sine betingelser hvor følgende fremgår: «Reklamasjoner: Go Syden Ass mål
er at feil og mangler skal løses innen rimelig tid under deres ferieopphold. Det er derfor viktig
at man straks må melde i fra til Go Syden ASs guider eller representanter på destinasjonen.
På den måten har vi muligheten til å løse problemet mens du oppholder deg på feriestedet.
Forutsetningen for å kreve et eventuelt prisavslag i ettertid er at vi som turoperatør har fått
muligheten til å rette opp eventuelle feil eller mangler under ditt ferieopphold.»

Go Syden tilbyr klager en oppgradering på klagers neste reise og refusjon av taxiutgiftene.

Det vises for øvrig til Go Sydens brev.

Nemnda bemerker:

Saken ble oversendt av Pakkreisenemndas sekretariat til Go Syden 15. desember 2014 og 5.
januar 2015 til uttalelse. Go Syden har ikke sendt tilsvar til nemnda.

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2. Turarrangøren har etter
pakkereiseloven en rett til å avhjelpe mangler. Denne rett forutsetter at turarrangøren gjøres
kjent med problemene på reisemålet. Dersom turarrangøren ikke har gitt anvisning på noe
annet, vil det etter nemndas vurdering være naturlig å ta opp manglene direkte med hotellet.
Fører ikke dette frem, må turarrangøren kontaktes snarest.

Siden arrangøren ikke har inngitt kommentarer, legges klagerens fremstilling til grunn. Dette
er arrangøren informert om i brevet av 15. desember 2014.

Nemnda rekapitulerer kort de viktigste punktene: Klageren ankom reisemålet og ble stående
til alle medpassasjerer hadde forlatt flyplassområdet fordi han ikke fant noen transferbil.
Da området var tomt var det fremdeles ingen bil der, og klageren var da henvist til å finne
en drosje. Han hadde forhåndsbetalt kr 936 for transfer til og fra hotellet. I stedet måtte
han ta en drosje, hvilket kostet 45 euro. Da de kom frem viste det seg at hotellet var stengt.
De fikk hjelp av tilfeldige personer, og etter en tid ble de låst inn. Leiligheten var skitten og
manglet en del av det kjøkkenutstyret som skulle inngå. De måtte selv vaske leiligheten. All
form for servering var stengt under hele oppholdet. Det fantes ingen resepsjon, kun et rom
hvor gartneren/poolmannen oppholdt seg. Han snakket ikke et språk som klageren forsto.
Klageren krever et prisavslag på kr 7.450 inkludert det han betalte for mye for transfer.

I utgangspunktet skal mangler ved hotellfasiliteter tas opp på stedet med hotellet, eventuelt
med stedlig representant, slik at arrangøren får en mulighet til å avhjelpe mangelen.
Manglende respons fra arrangøren gjør at nemnda legger klagerens versjon til grunn. I følge
klageren ringte han flere ganger til arrangøren. Så vidt nemnda forstår kom han frem, men
samtalen ble brutt etter at det var opplyst at han ville bli oppringt. Det skjedde aldri, og
klageren bestemte seg da for å forsøke å gjøre det beste ut av ferien og klage etter at han kom
tilbake. Internett-tilgangen på hotellområdet var så dårlig at det ikke var mulig å sende en
mail.

Nemnda finner at klageren har gjort det som kan forventes i forhold til å få kontakt med
arrangøren fra reisemålet. Etter nemndas syn lider reisen av slike mangler at klageren har
krav på et prisavslag.

Nemnda finner at prisavslaget passende kan settes til 30% av reisens pris. Avrundet ut gjør
dette kr 7.200. I tillegg finner nemnda at han har krav på å få refundert halvparten av det han
forhåndsbetalte for transfer fra flyplassen, kr 468, til sammen kr 7.648.

Vedtak:

Pakkereisenemnda anbefaler at klageren gis et prisavslag på totalt kr 7.200 og at han får
refundert kr 468 som var forhåndsbetalt for transfer mellom flyplass og hotell.

Vedtaket er enstemmig.