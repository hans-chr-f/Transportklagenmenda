Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
08.01.2013

Saksnummer
502/12F

Tjenesteyter
Wizzair

Krav om standarderstatning grunnet forsinkelse.

Klager har i det vesentlige anført:

Klager skulle reise fra Torp til Wroclaw den 29. mai 2012 kl. 22:55. Flyet ble forsinket og faktisk
avgang ble 30. mai kl. 03:00.

Klager krever standarderstatning i henhold til EU forordning 261/2004.

Wizz Air har i det vesentlige anført:

W6 1880 ble forsinket 5 t 31 min grunnet en teknisk feil, bird strike, som oppstod plutselig og
uforutsett. Det vises til teknisk rapport.

Den tekniske feilen var en ekstraordinær omstendighet, og gir i henhold til EU forordning
261/2004 ikke grunnlag for kompensasjon.

Klager ble informert om sine rettigheter, og de fikk utdelt mat og drikke i ventetiden.

Wizz air kan dessverre ikke imøtekomme klagers brev.

Det vises for øvrig til Wizz Airs brev.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med om lag fem timer.

Forsinkelse som medfører at passasjeren kommer frem til det endelige bestemmelsesstedet
mer enn tre timer senere enn angitt ankomsttid har rett til standarderstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

Forsinkelsen skyldtes i dette tilfellet kollisjon med fugl. Etter slik kollisjon er det av
sikkerhetsmessige grunner nødvendig å foreta inspeksjon av flyet for å avdekke eventuelle
skader samt rette opp disse.

I den foreliggende situasjon var det etter nemndas vurdering ikke praktisk mulig å treffe tiltak
for å unngå forsinkelsen.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Linda Olsen, Norwegian Air Shuttle ASA

Edith Lundem Jakobsen, Lufthansa German Airlines