Vedtak i Pakkereisenemnda

Sammendrag

Krav om prisavslag grunnet feil pris og kansellert reise.

Dato
24.01.2019

Saksnummer
2018-03470

Tjenesteytere
TUI Norge AS

Klager har i det vesentlige anført

Klager bestilte en pakkereise med Thai Airways tur/retur Gardermoen - Bangkok - Phuket
for to voksne og to barn i perioden 05.07.2018 - 18.07.2018 hvor følgende fremgikk av
bestillingsbekreftelsen:
Reisemål: Thailand
Sted: Ao Nang
Innkvartering: Krabi Thai Village
Balkong
Frokost
Etage
Hageutsikt
Totalpris kr. 13.192. 

Klager bestilte en reise for sommeren 2019 sommer via TUI. De annonserte meget
fordelaktige priser over flere dager 26.09 - 27.09. Klager Valgte å bestille den 27.09.2018.
Bestilling gikk igjennom og klager mottok bekreftelse. Klager betalte inn summen og
betaling gikk igjennom. En uke senere fikk klager en melding fra TUI hvor det fremgikk at
reisen var kansellert grunnet feilaktig lav pris. TUI har uttalt at de kansellerer i henhold
til sin kontrakt. Klager har gått gjennom reisevilkårene og finner ikke noe sted der det
står at de kan kansellere på det grunnlaget. Det fremgår imidlertid at reise med rutefly er
bindende.

Klager mener TUI har annonsert en reise til "lokkepris", tatt imot bestilling og betaling for
så å ikke ville gi klager den varen de har solgt. Beløpet ble trukket fra klagers Mastercard
den 27.09.2018 og ikke tilbakebetalt før den 08.10.2018. Klager mottok regning og
fakturagebyr.

Klagers krever reisen de har betalt for eller en kompensasjon/rabattert pris på annen
reise.

Det vises for øvrig til korrespondanse fra klager.

Tjenesteyterne har i det vesentlige anført
Etter TUIs syn burde klageren ha reagert at reisen var så rimelig per person og da særlig
for barna. 

Det fremgår av bestillingsbekreftelsen at reisen ble priset til totalt kr. 1.648 for det ene
barnet og totalt kr. 1.148 for det andre barnet. Prisen per voksen er oppgitt til kr. 5.248
for seter på rutefly med Thai Airways tur/retur og fire TTTT hotell, inkludert frokost i 13
dager. TUI mener klager burde ha forstått at denne prisen var alt for billig. 

Det fremgikk ikke noe sted i bestillingsdialogen eller på bekreftelsen at dette var en
tilbudsreise og TUI mener klager burde ha forstått at noe kunne være galt. Av avtaleloven
§ 32 følger at et feilaktig tilbud ikke binder TUI dersom tilbudt pris er så lav at kunden
burde forstå at prisen er feil.

I henhold til Alminnelige vilkår for pakkereiser plikter kunde å se gjennom bestillingen for
å oppdage/unngå feil. Under punkt 6.3 tar TUI forbehold om trykkfeil.

TUI vil dekke eventuelle kostnader tilknyttet kortavgift i forbindelse med betaling og
avbestilling/tilbakebetaling av reisen. 

Det vises for øvrig til korrespondanse fra TUI Norge AS.

Nemnda bemerker

Klageren bestilte 29. september en feriereise til Thailand. Reisen skulle foretas i perioden
6. til 18. juli 2019.  Klageren bestilte reisen for to voksne og to barn. Bestillingen ble
bekreftet på nettet til en samlet pris på kr. 13.192.

En tid etter at bestillingsbekreftelsen på reisen var mottatt og depositum på kr. 6.796
var innbetalt, mottok klageren en mail fra operatøren hvor bestillingen kort og godt ble
kansellert. Det ble ikke gitt noen forklaring.  Etter en del frem og tilbake ble det opplyst
at reisen var feilpriset og at klageren hadde betalt alt for lite for ferieturen.  Arrangøren
anførte at klageren måtte forstå at han hadde betalt alt for lite for reisen.

Nemnda bemerker at salg av varer over internett er regulert av en rekke
lovbestemmelser.  Mange av disse gir forbrukeren ufravikelige rettigheter.

Prisen som blir oppgitt for reisen i arrangørens salgsprospekt er den totale prisen
kjøperen skal betale.  Avtalen er bindende for begge parter når kjøperen har fullført
bestillingsprosessen og mottatt en bestillingsbekreftelse fra selgeren.  

Avtalen er likevel ikke bindende hvis det for eksempel forelå en skrivefeil eller lignende i
tilbudet fra selgeren, og kjøperen innså eller burde ha innsett at det forelå en slik feil.

Spørsmålet i denne saken er om klageren innså eller burde ha innsett av reisen var
feilpriset.

Et søk på arrangørens nettsider viser at man i den perioden reisen er bestilt for (6. - 18.
juli 2019), pr. 30. desember 2018 får opp reiser med direktefly for to voksne og to barn
til Phuket i Thailand.  Det er to hoteller som kommer opp i søket, og reise og opphold
koster henholdsvis kr. 40.941 og kr. 50.451 på disse hotellene. Nemnda vet ikke om
direkteflyvningene i dette tilfellet går med rutefly eller charterfly, men finner at dette er
av underordnet betydning.

Nemnda har delt seg i et flertall og et mindretall.  

Flertallet, lederen, de to bransjerepresentantene, finner at prisdifferansen som vist i
eksemplene ovenfor er så stor at klageren innså eller burde ha innsett at reisen var
feilpriset. 

Det er vanskelig å si hva riktig pris ville ha vært pr. bestillingsdatoen, ettersom
arrangøren ikke har oppgitt dette.  Imidlertid er den prisen som ble betalt i dette tilfellet
så lav at den antagelig utgjør langt under 50 % av prisen for en slik reise.  Selv om det
opereres med tilbudspriser på nettet er denne reisen etter nemndas syn åpenbart
feilpriset, og som nevnt ovenfor er arrangøren i et slikt tilfelle ikke bundet av avtalen, jfr.
avtaleloven § 32. 

Mindretallet, forbrukerrepresentantene, er enig i at den kjøpte reisen fremsto som svært
billig, men mener likevel at det ikke kan legges til grunn at klager hadde grunn til å tro at
reisen var feilpriset på kjøpstidspunktet. 

Markedet for salg av fly- og pakkereiser på nett er uoversiktlig og sammensatt, med
skiftende priser og med mange uventede gode tilbud. I et slikt marked er det viktig for
kundene at det som fremgår av tilbydernes markedsføring og bestilling er korrekt og at
kundene kan stole på det som fremgår av selskapenes sider. Selskapene må ha både den
tekniske og økonomiske risikoen for at bestillingssystemet fungerer som forutsatt. 

I dette tilfellet ble kjøpet foretatt ca. ni måneder før planlagt reisetidspunkt, noe som
normalt gir billigere billetter enn om kjøpet hadde blitt foretatt nærmere avreise. Ifølge
klager ble kjøpet foretatt innenfor en fastsatt periode der TUI hadde annonsert med
billige billetter. Reisen ble dessuten bestilt utenfor høysesongen i Thailand (oktober til
mars) med lavere priser bl.a. pga. fare for regnskurer, jf. det som fremgår av TUIs egne
sider. Ettersom TUI ikke har fremlagt informasjon om hva turen ville ha kostet uten
feilprising på kjøpstidspunktet, er det uklart hva prisdifferansen rent faktisk var. Forutsatt
at faktisk pris var ca. kr. 40.000,- som antydet, utgjorde avtalt pris ca. 33 % av riktig pris.
Etter en totalvurdering finner mindretallet at sakens omstendigheter, deriblant antatt
prisdifferanse, ikke innebærer at klager burde ha forstått at reisen var feilpriset.

En samlet nemnd er imidlertid enig med klageren i at arrangøren har opptrådt svært
lite kundevennlig i dette tilfellet. Det er svært utilfredsstillende for kunden bare å få en
melding om at reisen er avbestilt uten noen nærmere forklaring.  Saken er noe bedre
opplyst for nemnda, men langt fra tilfredsstillende ettersom korrekt pris for reisen ikke
er oppgitt.

God kundebehandling ville det etter nemndas syn ha vært om arrangøren hadde
kommet med et tilbud til klageren om en rabattert reise, ettersom feilprisingen helt og
holdent er arrangørens feil.

Nemndas flertall kan imidlertid etter en samlet vurdering ikke anbefale at klageren gis
medhold.

Vedtaket er truffet med den dissens som fremgår ovenfor.

Vedtak

Pakkereisenemnda kan ikke anbefale at klageren gis medhold.

Vedtaket er truffet med den dissens som fremgår ovenfor.