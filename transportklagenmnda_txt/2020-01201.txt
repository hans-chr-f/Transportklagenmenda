Vedtak i Transportklagenemnda
- Kollektivreiser

Sammendrag

Krav om frafallelse av kontrollgebyr.

Dato
25.08.2020

Saksnummer
2020-01201

Tjenesteytere
AtB AS

Klager har i det vesentlige anført

Klager viser til at han den 7. februar 2020 reiste med buss fra Casper Lundes Vei til
Byåsen. På holdeplass Flatåsen Senter ble klager kontrollert av billettkontrollører og de
påsto at klager ikke hadde kjøpt reise via t:kort. Klager forklarte at han hadde dobbel
dekning i form av både verdi på kortet samt en 30-dagersbillet og at kortet ble registrert
ved avreisested. Klager ble likevel ilagt gebyr. Den 19. februar 2020 dro klager til AtBs
kontor for å få sjekket kortet. Funksjonæren mente at det kunne være en feil med kortet
og klager fikk derfor et nytt kort.

Klager anfører at AtB ikke tar ansvar for tekniske problemer med sine kortvalidatorer og
skyver problemet over på kunden. Videre viser klager til at AtB ikke har bevist at klager
har gjort noe galt, og at de har innrømmet i en personlig samtale ved deres ekspedisjon
at klager kan ha blitt rammet av en teknisk feil.  Klager understreker at han validerte
kortet og gikk om bord på bussen i god tro. Klager viser videre til at AtBs avslag bærer
preg av at de ikke har lest klagen hans da de kun fremsetter standardfraser i en sak de
allerede har bestemt utfallet av.

Klager krever at gebyret frafalles.

Tjenesteyterne har i det vesentlige anført
AtB har i sitt tilsvar vist til at klager ble kontrollert og ilagt gebyr den 7. februar 2020 for å
ikke ha gyldig billett som følge av at klager ikke hadde validert sitt klippekort. AtB har vist
til at et påfylt verdikort ikke er å regne som gyldig billett når t:kortet ikke er validert for
en ny reise på en kortleser. Videre viser AtB til at det er den reisendes ansvar å aktivere
periodebilletten og at den reisende må påse at periodebilletten faktisk blir aktivert ved at
kortleseren lager en lyd, og en beskjed kommer til syne på skjermen. AtB viser til at det
vil anses som å reise uten gyldig billett dersom man ikke kan fremvise en gyldig billett i
en kontrollsituasjon.

AtB krever at gebyret opprettholdes.

Nemnda bemerker

Klager ble ilagt gebyr på bussen den 7. februar 2020 fordi han ikke kunne fremvise gyldig
billett ved kontroll da han ikke hadde validert sitt klippekort/periodebillett.

Det følger av AtBs transportvedtekter pkt. 3 a og b at det er den reisendes ansvar å ha
gyldig betalingsmiddel og å ha gyldig billett ved påstigning. Av transportvedtektenes pkt.
6.2 følger det at det skal ilegges tilleggsavgift dersom den reisende ikke kan vise gyldig
billett.

I denne saken kunne ikke klager fremvise gyldig billett ved kontroll og vilkårene for å
ilegge gebyr var således til stede.

Imidlertid har klager anført at han validerte kortet på maskinen på avreisestedet.
Det er ikke fremlagt noe dokumentasjon fra AtB om at de har foretatt noen kontroll
av automaten. Etter dette legger nemnda til grunn at det synes å ha vært en feil på
automaten, slik at klagers billett ikke ble validert. AtB har heller ikke kommentert
anførselen om tekniske problemer, og dette kunne enkelt vært imøtekommet i tilsvaret. 

Etter flertallets syn bør gebyret således frafalles.

Mindretallet, representanten fra Vy, viser til informasjon fra AtB til Nemnda om hvordan
validering fungerer. Maskinen gir kvittering på validering med lydsignal, grønt lys,
og billettens gyldighet står på maskinens skjerm.  Om man har fått OK kvittering på
validering av billett på maskinen, har det formodningen mot seg at man kort tid senere
får annen status ved avlesning.  Mindretallet forholder seg til det faktum at klager ved
billettkontroll ikke kunne presentere en gyldig validert billett for reisen han benyttet seg
av, og mindretallet ser ikke grunnlag for å frafalle gebyret.

Vedtak

Transportklagenemnda Kollektiv finner å kunne anbefale at klager gis medhold.