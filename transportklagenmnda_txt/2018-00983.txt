Vedtak i Transportklagenemnda - Fly

Sammendrag

Krav om erstatning for ødelagt bagasje.

Dato
17.12.2018

Saksnummer
2018-00983

Tjenesteytere
Norwegian

Klager har i det vesentlige anført

Klager reiste med Norwegians flyvning DY1653 fra Salzburg (SZG) til Bergen (BGO) 24.
mars 2018. Under reisen ble klagers langrennsski skadet, og skaden ble rapportert på
flyplassen 27. mars. 

Klager har fremsatt krav om erstatning for ødelagte langrennsski til kroner 3 000, samt
erstatning for utgifter til parkering og bompenger for reise til flyplassen for å rapportere
skaden til kroner 99.

Tjenesteyterne har i det vesentlige anført
Klager reiste med Norwegians flyvning DY1653 fra Salzburg til Bergen 24. mars 2018.
Skaden ble rapportert på flyplassen 27. mars, fire dager etter reisen. Det ble skrevet
skaderapport. 

Samme dag, 27. mars, mottok Norwegian krav om kompensasjon for skadede ski og
utgifter til parkering og transport. Klager fikk svar fra selskapet 10. april, hvor selskapet
avslo klagers krav da skaden ikke var meldt umiddelbart etter ankomst. 

Det er mulig å rapportere bagasjen skadet innen syv dager etter reisen, men i slike
tilfeller er det passasjeren som har bevisbyrden for at bagasjen ble skadet i selskapets
varetekt. I følge klager og skaderapporten er det ingen skader på selve innpakningen,
men det er skiene som er skadet. Klager har ikke fremlagt dokumentasjon som beviser at
skaden oppstod under transport med Norwegian 24. mars. Selskapet avviser på denne
bakgrunn klagers krav.

Nemnda bemerker

Klager hevder at hans ski ble ødelagt på flyreise, og krever kroner 3 000 i erstatning av
Norwegian.

I henhold til luftfartsloven § 10-18 første ledd, er fraktfører ansvarlig for skader på
reisegods "såfremt den hendelse som har forårsaket skaden, er inntruffet ombord på
luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset". Det er ikke anledning til å ta forbehold i generelle vilkår
som begrenser fraktførers ansvar etter luftfartsloven.

Mottas innskrevet reisegods uten klage fra mottakerens side, formodes godset å være
utlevert i god stand om ikke annet blir godtgjort, jf. luftfartsloven § 10-26 første ledd. Det
er da passasjeren som har bevisbyrden for at skaden skjedde om bord på flyet. Er godset
skadd eller delvis tapt, må mottakeren klage om det til fraktføreren "umiddelbart etter
at skaden eller tapet oppdages, og senest innen 7 dager for innskrevet reisegods og 14
dager for gods, regnet fra mottakelsen", jf. bestemmelsens annet ledd. Klager oppdaget
ikke skaden før etter at han kom hjem. 

Nemnda kan ikke se at klager i dette tilfellet har sannsynliggjort at  skadene på skiene
oppsto på flyreisen.

Vedtak

Transportklagenemnda - fly anbefaler ikke at klager gis medhold.