Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
15.12.2017

Saksnummer
2017-00079

Tjenesteytere
Air France

Klager har i det vesentlige anført

Klageren skulle reise fra Houston til Oslo den 29. august 2016 kl 16.10. AF639 fra
Houston ble ca en time forsinket slik at klageren mistet sin videreforbindelse i Paris.
Klageren ble booket om og ankom endelig bestemmelsessted over fire timer forsinket.

Air France hevder det var værforhold som var årsaken til forsinkelsen, klageren stiller
seg undrende til dette da det var nydelig vær i Houston den dagen. Da klageren mottok
tekstmelding om forsinkelsen var årsaken oppgitt å være operasjonell, mens det på
flyplassen ble opplyst at årsaken var teknisk. Det ble ikke observert andre forsinkelser
som skulle tilsi at det lå utenfor flyselskapets kontroll. 

Klageren krever standarderstatning 600 euro i henhold til EU-forordning 261/2004.
Videre krever han erstatning for tapt arbeidsfortjeneste 3 000 kroner. 

Det vises for øvrig til klagerens brev.

Tjenesteyterne har i det vesentlige anført
AF639 ble forsinket 50 minutter som følge av værforholdene i og rundt Houston,
tordenvær. Det vises til fremlagt dokumentasjon. 

Det er aldri i et flyselskaps interesse å forsinke eller kansellere et fly, men det
forekommer anledninger hvor det ikke er mulig å lette eller lande etter rutetabellen. 

Hendelsen er ikke kompensasjonsberettiget i henhold til EU-forordning 261/2004 da
årsaken var ekstraordinære omstendigheter utenfor Air France kontroll. 

Air France kan ikke imøtekomme klagerens krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7 samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10). 

Værforhold som påvirker flytrafikken ved at det ikke er mulig å lande eller ta av, ved at
det oppstår store forsinkelser med mer, kan være en slik ekstraordinær omstendighet
som medfører at den reisende ikke har krav på erstatning. Dette må vurderes konkret. 

Klageren kom 4 timer forsinket frem til sitt endelige bestemmelsessted Oslo fordi han
mistet sin videre forbindelse fra Paris til Oslo på grunn av en 50 minutters forsinkelse på
flygningen fra Houston til Paris.

Slik nemnda ser det har flyselskapet Air France godtgjort at forsinkelsen på flygningen fra
Houston til Paris (AF639) skyldtes ekstraordinære omstendigheter som ikke kunne vært
unngått:

Flyselskapet har fremlagt dokumentasjon som viser at værforholdene var vanskelige
rundt Houston denne dagen, og at selskapet måtte rette seg etter restriksjoner fra
flykontrolltjenesten (ATC). Flyplassen i Houston  var omgitt av tordenstormer (sterk vind)
og ATC måtte forlenge slot-tiden  for klagerens flygning. Forsinkelsen var uunngåelig;
Flyselskapet måtte følge anvisningene fra ATC. Klageren har således ikke rett til
standarderstatning.

Nemnda ser etter dette heller ikke grunnlag for at Air France skal dekke noe tapt
arbeidsfortjeneste.

Vedtak

Transportklagenemnda - fly anbefaler ikke at klagerens gis medhold.