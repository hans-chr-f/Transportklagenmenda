Vedtak i Transportklagenemnda - Fly

Sammendrag

Krav om refusjon av drosjeutgifter grunnet kansellering.

Dato
20.08.2014

Saksnummer
178/14F

Tjenesteyter
Norwegian Air Shuttle ASA

Krav om refusjon av drosjeutgifter grunnet kansellering.

Klager har i det vesentlige anført:

Klager skulle reise fra Fort Lauderdale til Oslo den 23. desember 2013 kl. 21:30 med DY7032.
Avgangen ble forsinket til kl. 09:00 den 24. desember.

Da klager ankom Gardermoen natten 25. desember måtte han ta drosje hjem da det ikke
fantes offentlig transport. Klager hadde på forhånd fått bekreftet av Norwegian at denne
utgiften ville bli refundert.

Klager krever refusjon av drosjeutgift kroner 3 964.

Norwegian har i det vesentlige anført:

DY7032 ble kansellert som følge av uforutsett teknisk problem på tidligere avgang, det vises til
fremlagt teknisk rapport. Hendelsen var ekstraordinær og utenfor Norwegians kontroll.

På samme måte som under Montreal-konvensjonen bør luftfartsselskapenes forpliktelser
være begrenset eller bortfalle i tilfeller der en hendelse er forårsaket av ekstraordinære
omstendigheter som ikke kunne vært unngått selv om alle rimelige tiltak var truffet. Slike
omstendigheter kan særlig inntreffe i tilfeller med politisk ustabilitet, værforhold som gjør det
umulig å gjennomføre flygingen, sikkerhetsrisiki, uforutsette mangler ved flysikkerheten og
streiker som påvirker driften til det transporterende selskap.

I de tilfeller hvor en uregelmessighet er forårsaket av en ekstraordinær omstendighet, er
flyselskapet unntatt fra forpliktelse til å utbetale kompensasjon. I henhold til EU-forordning
261/2004 artikkel 5(3) skal et transporterende flyselskap ikke være pålagt å betale erstatning
i samsvar med artikkel 7, dersom det kan godtgjøre at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Omstendigheter som er utenfor flyselskapets kontroll er hendelser som ikke er forårsaket av
en handling eller unnlatelse av flyselskapet.

Dom C-549/07, Wallentin-Hermann v Alitalia, prøver å definere ekstraordinære
omstendigheter, og i henhold til dommen kan tekniske problemer som oppdages under
vedlikehold ikke defineres som ekstraordinære omstendigheter. I dette tilfellet ble feilen
oppdaget under drift. Videre fremkommer det at man ikke kan utelukke at tekniske feil
utgjør ekstraordinære omstendigheter dersom den stammer fra hendelser som er utenfor
flyselskapets normale virksomhet og ligger utenfor deres faktiske kontroll. Hendelser som ikke
er en del av Norwegians normale virksomhet er hendelser som ikke forekommer gjentagende
ved drift av flymaskinen.

Norwegian kan bekrefte at flyselskapet følger alle vedlikeholdsprogram pålagt av
myndighetene og flyprodusenten, og at det tekniske problemet oppstod under drift og
utenfor planlagt vedlikehold.

Norwegian har av godvilje tilbudt klager 1 000 SEK, samt refundert hans utgifter i ventetiden,
men kan på grunnlag av ovennevnte ikke imøtekomme hans krav utover dette.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

Norwegian har i e-post til klager av 14. januar 2014 og i brev til nemnda av 17. mars 2014
redegjort for hendelsesforløpet. Nemnda finner det vanskelig å følge Norwegians forklaring.
Dokumentasjonen er videre uklar.

Nemnda er etter en samlet vurdering av den oppfatning at Norwegian ikke har godtgjort at
forsinkelsen skyldtes en ekstraordinær omstendighet som ikke kunne unngås selv om alle
rimelige tiltak var truffet. Forsinkelsen gir da rett til standarderstatning etter EU-forordningen.
Nemnda anbefaler at Norwegian utbetaler en standarderstatning på 600 euro. Til fradrag går
SEK 1 000 dersom det er utbetalt.

Anvendelsen av EU-forordningen berører ikke en passasjers rett til erstatning på annet
grunnlag.

Flyselskapet er i henhold til luftfartsloven § 10-20/Montrealkonvensjonen artikkel 19
ansvarlig for tap som følge av forsinkelse, med mindre selskapet godtgjør at det har tatt alle
forholdsregler som med rimelighet kan kreves for å unngå tapet, eller dette ikke har vært
mulig for dem. Med tap regnes så vel økonomisk som ikke-økonomisk tap, jf. EU-domstolens
dom av 6. mai 2010, Walz-Clickair (C-63/09).

Forsinkelsen medførte at klager ble påført utgifter til drosje. Norwegian har ikke godtgjort
at forsinkelsen ikke kunne vært unngått selv om de hadde tatt alle forholdsregler som med
rimelighet kan kreves for å unngå tapet. Norwegian er følgelig ansvarlig for klagers tap.

I henhold til EU-forordningens artikkel 12 skal standarderstatning etter EU- forordningen
trekkes fra erstatning på annet grunnlag. Passasjeren har således alltid krav på å få utbetalt
standarderstatningen dersom vilkårene er til stede for dette. Har passasjeren også rett til
erstatning på annet grunnlag, og denne erstatning overstiger standarderstatningen, kommer
standarderstatningen til fradrag. Overstiger standarderstatningen etter EU-forordningen
annen erstatning, utbetales kun standarderstatningen. Det er tilfelle i denne saken.

Vedtak:

Transportklagenemnda - fly anbefaler at Norwegian utbetaler en standarderstatning på 600
euro. Til fradrag går SEK 1 000 dersom det er utbetalt.

Vedtaket var enstemmig.