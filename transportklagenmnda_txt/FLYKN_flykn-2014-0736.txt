Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
16.02.2015

Saksnummer
736/14F

Tjenesteyter
SAS

Klager har i det vesentlige anført:

Klager skulle reise fra Antalya til Molde den 1. juni 2014 kl. 01:15 med SK7522. Avgangen ble
forsinket til kl. 14:35.

Klager krever standarderstatning 400 euro per person i henhold til EU-forordning 261/2004,
samt refusjon av utgifter til mat og drikke i ventetiden, TRY 34 (NOK 104).

SAS har i det vesentlige anført:

SK7522 ble forsinket grunnet sent innkommet fly fra Tromsø til Antalya som følge av sykdom
blant crewet, det vises til fremlagt dokumentasjon.

Personen som kom inn som erstatning hadde vært på vakt og måtte derfor ha obligatorisk
hvile før retur tilbake til Norge.

Hendelsen er ikke kompensasjonsberettiget i henhold til EU-forordning 261/2004, da årsaken
ble forårsaket av ekstraordinære omstendigheter utenfor SAS kontroll.

Det vises for øvrig til SAS brev.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med nær 13 timer.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Sykdom blant mannskapet kan være en slik ekstraordinær omstendighet som medfører at
den reisende ikke har krav på erstatning. Sykdom hos personellet oppstår fra tid til annen.

Flyselskapet må være forberedt på dette, og må ha en beredskapsplan for håndtering
av påregnelig sykdom. Sykdom kan likevel oppstå så plutselig eller i et slikt omfang at
flyselskapet ikke har mulighet til å unngå innstilling av en eller flere avganger. Dette må
vurderes konkret.

Nemnda legger på bakgrunn av de foreliggende opplysninger til grunn at forsinkelsen skyldtes
sykdom blant besetningen. Reservemannskap måtte tilkalles. Dette tok tid, og mannskapet
overskred etter hvert grensene for maksimal arbeidstid og måtte hvile. Nemnda er av den
oppfatning at dette må anses som en ekstraordinær omstendighet, og at forsinkelsen ikke
kunne unngås selv om alle rimelige tiltak var truffet. Forsinkelsen gir etter dette ikke rett til
standarderstatning etter EU-forordningen.

SAS har akseptert å erstatte klagernes utgifter til mat og drikke i ventetiden. Dersom dette
ikke er utbetalt, anbefales det gjort snarest.

Nemnda finner ikke å kunne anbefale at klager gis medhold i sitt krav om standarderstatning.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.