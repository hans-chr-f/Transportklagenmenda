Vedtak i Transportklagenemnda - Fly

Sammendrag

Krav om refusjon av flybillett grunnet streik, samt krav om erstatning for utgifter til hotell.

Dato
27.05.2014

Saksnummer
601/13F

Tjenesteyter
Widerøes Flyveselskap AS

Klager har i det vesentlige anført:

Klagers ansatt skulle reise fra Oslo til Svolvær via Bodø t/r, utreise den 10. mai 2013. Da han
ankom Bodø fikk han beskjed om at det var streik og at ingen fly gikk til Svolvær. Passasjeren
fikk beskjed om billettene ville bli refundert. Det ble ikke sagt noe om at dette måtte skje
samme dag. Passasjeren ble igjen i Bodø i håp om at det skulle komme nye fly til Svolvær.

Klager krever refusjon av flybillettene da reisens hensikt falt bort.

Det vises for øvrig til klagers brev.

Widerøe har ikke avgitt uttalelse til nemnda. Til klager har Widerøe i det vesentlige
anført:

Widerøe har erstattet billettene Bodø-Svolvær t/r. Dersom returreisen fra Bodø hadde blitt
benyttet samme dag som passasjeren ikke kom seg til Svolvær, ville en refusjon av hele
billettprisen være gjennomførbar. Da passasjeren valgte å benytte seg av returreisen slik den
var satt opp, har Widerøe ikke bakgrunn for å si at denne dele av reisen var med uforrettet sak
og kan derfor heller ikke refundere disse billettene.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Widerøe ved nemndas e-post av 30. september 2013 med frist til 11.
november 2013 for eventuelle bemerkninger. I e-posten opplyses det bl.a. om at nemnda vil
legge passasjerens opplysninger til grunn dersom disse ikke imøtegås av flyselskapet. Det blir
også opplyst at saken vil bli forelagt nemnda selv om flyselskapet ikke avgir uttalelse.

Widerøe har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Nemnda legger på bakgrunn av de foreliggende opplysninger til grunn at flygningen fra Bodø
til Svolvær ble innstilt som følge av streik. Ved innstilling av en flygning har passasjeren valget
mellom omruting snarest mulig på tilsvarende transportvilkår til bestemmelsesstedet og
refusjon av billettprisen for den del av reisen som ikke har funnet sted, og for den del eller
de deler som har funnet sted dersom flygningen ikke lenger har noen hensikt i forhold til
passasjerens opprinnelige reiseplan, samt dersom det er relevant, en returflygning snarest
mulig til det første avgangsstedet, jf. EU-forordning 261/2004 artikkel 5, jf. artikkel 8.

Dersom passasjeren velger omruting, plikter selskapet å tilby gratis måltider som står i rimelig
forhold til ventetiden og hotell dersom overnatting er nøvendig.

Widerøe har ikke avgitt uttalelse til nemnda, og nemda legger på bakgrunn av klagers
opplysninger til grunn at Widerøe ikke har informert passasjeren om rettighetene slik de
har plikt til, jf. forordningen artikkel 14. Passasjeren fikk av denne grunn ikke foretatt et valg
ut fra hva han hadde rett til. Nemnda legger til grunn at formålet med reisen var Svolvær,
og at passasjeren ønsket omruting til Svolvær, jf. at han ble over i Bodø i håp om at det ville
gå andre fly til Svolvær. Passasjeren/klager bør av denne grunn få dekket sine nødvendige
utgifter til hotell og mat. Utgiftene må sannsynliggjøres ved kvitteringer eller lignende.

Nemnda legger videre til grunn at en reise kun til Bodø ikke hadde noen hensikt. Klager bør
derfor refunderes billettutgiftene Oslo-Bodø t/r.

Vedtak:

Transportklagenemnda - fly anbefaler at Widerøe erstatter billettutgiftene Oslo - Bodø t/r
samt nødvendige utgifter til hotell og mat i Bodø.

Vedtaket var enstemmig.