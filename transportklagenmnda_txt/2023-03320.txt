Vedtak i Transportklagenemnda - Fly

Sammendrag

Krav om standarderstatning grunnet kansellering

Dato
23.06.2024

Saksnummer
2024-00005

Tjenesteytere
Norwegian Air Shuttle

Klager har i det vesentlige anført

Klager, to passasjerer, skulle reise fra Haugesund til Tromsø, via Oslo, den 16. juni 2023. 

Klager hadde følgende flyvninger:
DY191 16JUN23 Haugesund (17:50) – Oslo (18:45)
DY384 16JUN23 Oslo (19:45) – Tromsø (21:40)

Klagers flyvning DY191 fra Haugesund til Oslo ble kansellert. 

Klager ble omrutet til følgende flyvninger:
DY181 17JUN23 Haugesund (09:40) – Oslo (10:35)
DY378 17JUN23 Oslo (12:20) – Tromsø (15:15)

Det var tåke på Haugesund den 16. juni 2023. Det oppstod flere forsinkelser, og klagers
opprinnelige flyvning DY191 ble stadig annonsert som mer forsinket, før det til slutt ble
kansellert. Det landet og tok av flere fly i perioden før og etter DY191 var ment å gå. Til
tross for at andre fly gikk og åpenbart klarte å håndtere tåken i det aktuelle tidsrommet. 

Klager krever standarderstatning tilsvarende 250 EUR per passasjer, totatl 500 EUR.

Tjenesteyterne har i det vesentlige anført
Klagen gjelder flyvning DY191 den 16. juni 2023 fra Haugesund til Oslo, og flyvning DY384
den 16. juni 2023 fra Oslo til Tromsø for to passasjerer. 

Klager krever standarderstatning. 

Flyvning DY191 ble kansellert grunnet værforholdene på Haugesund i form av lav sikt. 

Vedlagt finner dere:
- Movement log
- Uregelmessighetse-poster fra OCC
-  METAR og dekodede METAR

Klager har fått erstattet 504 NOK for matutgifter og 589 NOK for transportutgifter. 

Klager ble omrutet uten kostnad til flyvninger neste morgen, DY181 den 17. juni 2023 fra
Haugesund til Oslo og DY378 den 17. juni 2023 fra Oslo til Tromsø. 

Det følger av EU-domstolens avgjørelse i sak C-402/07 (Sturgeon) at passasjerer påvirket
av en forsinkelse har rett på standarderstatning i henhold til artikkel 7 i EU-forordning
261/2004 når de ankommer sin endedestinasjon mer enn 3 timer forsinket. Artikkel
5 (3) fritar selskapet fra å betale standarderstatning dersom kanselleringen skyldtes
ekstraordinære omstendigheter som ikke kunne vært unngått selv om alle rimelige
tiltak ble truffet. Slike værforhold som det foreligger i denne saken anses for å være
utenfor flyselskapets kontroll. Ingen andre rimelige tiltak kunne vært tatt, slik som å
kjøpe billetter med andre flyselskaper eller omrute passasjerene til andre flyvninger, da
værforholdene påvirket alle flyselskapene. 

Omstendigheter som er utenfor flyselskapets kontroll, er hendelser som ikke er
forårsake av en handling eller unnlatelsen fra flyselskapet. Norwegian anser forsinkelsen,
som var forårsaket av værforholdene, er utenfor vår kontroll. 

Norwegian kan ikke imøtekomme klagers krav.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at kanselleringen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande/ta av, ved at
det oppstår overbelastning på flyplassen eller lignende, kan være en ekstraordinær
omstendighet i forordningens forstand som medfører at den reisende ikke har krav
på erstatning. Dette må vurderes konkret. Det er flyselskapet som må godtgjøre at det
foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå forsinkelsen.

Nemnda er av den oppfatning at Norwegian i tilstrekkelig grad har dokumentert at det
forelå ekstraordinære omstendigheter i form av lav sikt som førte til kanselleringen av
DY191. Det vises til den innsendte dokumentasjonen. Nemnda finner videre godtgjort at
flyselskapet har truffet alle rimelige tiltak for å unngå forsinkelsen. Nemnda er følgelig
av den oppfatning at klager ikke har krav på standarderstatning for kanselleringen av
DY191.

Vedtak

Transportklagenemnda kan ikke anbefale at klager gis medhold.