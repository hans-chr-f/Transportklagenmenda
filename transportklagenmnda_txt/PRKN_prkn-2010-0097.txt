Vedtak i Pakkereisenemnda

Sammendrag

Reise til Mallorca, Alcudia, Sunwing Resort Las Palmeras, 4. - 11. mai
2010. Krav om refusjon av innbetalt beløp grunnet fuktskader, bråk m.v.

Dato
..

Saksnummer
97/10

Tjenesteyter
Ving Norge AS

Sakens dokumenter ble lagt frem.

Klager: X

Turarrangør: Ving Norge AS

Antall reisende: 2

Reisens pris: nok. 7.510

Saken gjelder:

Reise til Mallorca, Alcudia, Sunwing Resort Las Palmeras, 4. - 11. mai 2010.

Krav om refusjon av innbetalt beløp grunnet fuktskader, bråk m.v.

Klager har i det vesentlige anført:

Hotellrommet hadde store fuktskader i tak og vegger. Renholdet på rommet var helt
forferdelig.

Det var kontinuerlig bråk selv på den delen av hotellet som kalles voksendelen.

Klager ble ved bestillingen opplyst at dette var et stille hotell.

Flyturen og bussturen var et mareritt med støy der også.

Klager krever refundert hele reisens pris. Det vises for øvrig til klagers e-post/brev.

Ving har det vesentlige anført:

Reisen ble bestilt over internett. Sunwing Resort i Alcudia står utførlig omtalt både i katalogen
og på Vings nettsider. Det vil fremgå at bostedet er et Ving anbefaler til familier med barn, slik
det også gjelder for alle Sunwing anlegg.

Vannskaden i leiligheten skyldtes i følge hotellet det kraftige uværet på Mallorca dagen innen
klagers ankomst. Hotellet fikk dessverre vannskader en rekke steder. Slike vannskader tørker
hurtig opp.

Renholdet regnes ellers for å være meget godt på hotellet.

Ving har utbetalt en kompensasjon på kr 2.000.

Nemnda bemerker:

Pakkereisen er mangelfull når den avviker fra det som er avtalt eller forutsatt i avtalen, jf
pakkereiseloven § 6-1. Avvik fra det avtalte regnes likevel ikke som en mangel dersom de er
av mindre betydning og er av det slag kunden må regne med kan inntreffe fra tid til annen.
Avtalen omfatter pakkereisen slik den fremkommer av bestilling og bekreftelse, opplysninger
inntatt i turarrangørs katalog m.v., jf alminnelige vilkår for pakkereiser pkt 2.

Sunwinganlegg er beregnet for barnefamilier. Dette fremkommer av Vings nettsider og av
katalogen. Det fremkommer også av hotellbeskrivelsen av Sunwing Resort Las Palmeras.
Nemnda finner ikke sannsynliggjort mangler ved pakkereisen som gir grunnlag for prisavslag
ut over det Ving har utbetalt. Nemnda finner følgelig ikke å kunne anbefale at klager gis
medhold.

Vedtak:

Reklamasjonsnemnda for pakkereiser finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Anne-Haugen-Flermoe, Forbrukerrådet

Mette Lindgren, Apollo Reiser AS

Marianne Strømme, Solia AS