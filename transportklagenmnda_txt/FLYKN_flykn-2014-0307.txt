Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
10.11.2014

Saksnummer
307/14F

Tjenesteyter
Norwegian Air Shuttle ASA

Krav om standarderstatning grunnet forsinkelse.

Klager har i det vesentlige anført:

Klager skulle reise fra Tromsø til Berlin via Oslo den 9. desember 2013 kl. 06:40. DY379 ble
forsinket slik at klager mistet sin videreforbindelse. Hun ble booket om til neste avgang fra
Oslo kl. 17:30.

Klager kom så sent frem til bestemmelsesstedet at hun ikke fikk hentet nøkkel til leiligheten
hun skulle bo i. Hun måtte derfor bli hentet på flyplassen som medførte en kostnad på 50
euro. Klager mistet i tillegg en halv dags arbeidsinntekt.

Klager krever standarderstatning 250 euro. Videre krever hun refusjon av utgifter til transport,
50 euro, samt erstatning for en halv dags tapt arbeidsinntekt.

Norwegian har i det vesentlige anført:

DY379 fra Tromsø til Oslo ble 4 timer og 59 minutter forsinket grunnet obligatorisk hvile for
crew. Dette som følge av sent innkommet fly grunnet dårlig vær i Oslo. Det vises til fremlagt
dokumentasjon.

I henhold til Montrealkonvensjonen artikkel 19 og Luftfartsloven § 10-20, er fraktføreren
ansvarlig for tap som følge av forsinkelse ved lufttransport av passasjerer, reisegods og
gods, med mindre han godtgjør at han selv og hans folk har tatt alle forholdsregler som med
rimelighet kan kreves for å unngå tapet, eller at dette ikke har vært mulig for dem.

I henhold til dom C-402/07 i EU-domstolen (Sturgeon-dommen), er flyselskapene unntatt fra
videre kompensasjon hvis årsaken til forsinkelsen er ekstraordinære omstendigheter utenfor
flyselskapets kontroll som forhindrer flyvningen. En omstendighet som er utenfor Norwegians
kontroll er hendelser som ikke er forårsaket av en handling eller unnlatelse av flyselskapet.

På bakgrunn av ovennevnte kan Norwegian ikke imøtekomme klagers krav om refusjon av
utgifter etter forsinket ankomst til Gardermoen.

Det vises for øvrig til Norwegians brev.

Nemnda bemerker:

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Værforhold som påvirker flytrafikken ved at det ikke er mulig å lande/ta av, ved at
kabinpersonalet må ta lovbestemt hviletid, ved at det oppstår store forsinkelser mv. kan være
en slik ekstraordinær omstendighet som medfører at den reisende ikke har krav på erstatning.
Dette må vurderes konkret.

Nemnda finner det på bakgrunn av de foreliggende opplysninger sannsynliggjort at
forsinkelsen av klagers flygning skyldtes ettervirkninger av vanskelige værforhold i Oslo.

I den foreliggende situasjon var det etter nemndas vurdering ikke praktisk mulig å treffe tiltak
for å unngå forsinkelsen. Forsinkelsen gir derfor ikke rett til erstatning etter EU-forordningen.

Anvendelse av EU-forordningen berører ikke en passasjers rett til erstatning på annet
grunnlag. Norwegian er i henhold til luftfartsloven § 10-20 ansvarlig for tap som følge av
forsinkelse, med mindre selskapet godtgjør at det har tatt alle forholdsregler som med
rimelighet kan kreves for å unngå tapet, eller dette ikke har vært mulig for dem.

Nemnda er av den oppfatning at flyselskapet i dette tilfellet ikke hadde mulighet til å unngå
forsinkelsen. Forsinkelsen gir således ikke rett til erstatning etter luftfartsloven.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.