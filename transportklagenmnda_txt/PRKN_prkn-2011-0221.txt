Vedtak i Pakkereisenemnda

Sammendrag

Saken gjelder klage på støy m.m. på hotell på Mallorca.

Dato
14.03.2012

Saksnummer
221/11

Tjenesteyter
Apollo Reiser AS

Klager: X

Turarrangør: Apollo Reiser AS

Antall reisende: 3

Reisens pris: Kr. 19.479

Saken gjelder:

Saken gjelder klage på støy m.m. på hotell på Mallorca.

Klager har anført at han fikk rom på et annet hotell enn bestilt. På det hotellet var
det mye musikk og støy utenfor. Han tok dette opp med reiseleder og fikk utbetalt en
kompensasjon på 165 euro. Hvis han ønsket å bytte hotell, måtte han betale eventuelt
mellomlegg. Han anser den utbetalte kompensasjonen utilstrekkelig i forhold til
helhetsinntrykket han sitter igjen med.

Ferien ble ikke slik han hadde tenkt seg.

Apollo har anført at det dessverre hender at hotellene overbooker uten at det blir gitt
beskjed. Dette løses ved at kunden får en kompensasjon for ulempene ved flytting - i
dette tilfelle 165 euro.

Nemnda bemerker:

En pakkereise er mangelfull og berettiger til prisavslag hvis den avviker fra det som er avtalt
eller forutsatt. I dette tilfelle fikk klager ikke rom på det hotellet han hadde bestilt, og fikk
derfor utbetalt 165 euro i kompensasjon.

Klagenemnda kan ikke se at det foreligger så konkrete opplysninger om hva ulempen eller
mangelen består i - utover ulempen med å flytte til et annet hotell - at det er mulig å fastslå
om det er grunnlag for ytterligere kompensasjon.

Vedtak:

Reklamasjonsnemnda for pakkereiser kan ikke anbefale noen kompensasjon utover de 165
euro som er utbetalt.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Elise Korsvik, Forbrukerrådet

Vigdis Fiske, Amisol AS

Hanne Åsell, Star Tour AS.