Vedtak i Transportklagenemnda - Fly

Sammendrag

Krav om refusjon av togbilletter ved forsinkelse.

Dato
31.10.2017

Saksnummer
2017-00134

Tjenesteytere
Norwegian

Klager har i det vesentlige anført

Klager reiste med Norwegians flyvning D82801 fra Oslo lufthavn (OSL) til London -
Gatwick (LGW) 3. september 2016 kl. 07.15. Flyvningen ble forsinket. 

Klager hadde forhåndsbestilt togbilletter videre fra London, men forsinkelsen medførte
at klager mistet denne avgangen. Klager måtte derfor kjøpe nye togbilletter for fire
passasjerer til kroner 4 759. Hun har på denne bakgrunn fremsatt krav om refusjon av
togbillettene.

Tjenesteyterne har i det vesentlige anført
Norwegians flyvning D82801 fra Oslo lufthavn til London - Gatwick ble forsinket med
to timer og tre minutter som følge av akutt sykdom blant kabinpersonalet. Rimelige
tiltak ble foretatt umiddelbart, og Norwegian fikk posisjonert en ny kaptein for å operere
avgangen. En forsinkelse var imidlertid ikke til å unngå. 

Flyselskapene er unntatt fra sitt erstatningsansvar etter EU-forordning 261/2004 i de
tilfeller hvor forsinkelsen skyldes ekstraordinære omstendigheter som ikke kunne vært
unngått alle rimelige tiltak i denne forbindelse ble truffet. Norwegian anfører at sykdom
blant besetningen er en slik ekstraordinær omstendighet som fritar flyselskapene for sitt
erstatningsansvar. Selskapet anfører at sykdom blant besetningen også fritar selskapet
for sitt ansvar etter luftfartsloven/Montrealkonvensjonen. 

Norwegian avviser på ovennevnte bakgrunn klagers krav.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7 jf. artikkel 5 nummer 3 og
EU-domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

Da forsinkelsen i dette tilfellet var under tre timer, har klager ikke krav på
standarderstatning etter EU-forordning 261/2004. 

Selv om forordningen ikke kommer til anvendelse, begrenser den ikke klagers rett til
erstatning på annet grunnlag, jf. forordningen artikkel 12 nummer 1. Den sentrale
internrettslige bestemmelsen om erstatning ved forsinkelse er luftfartsloven § 10-20.
Bestemmelsen lyder slik: 

"Fraktføreren er ansvarlig for tap som følge av forsinkelse ved lufttransport av passasjer,
reisegods og gods, med mindre han godtgjør at han selv og hans folk har tatt alle
forholdsregler som med rimelighet kan kreves for å unngå tapet, eller at dette ikke er
mulig for dem". 

Årsaken til forsinkelsen var sykdom blant besetningen. Sykdom blant besetningen
oppstår fra tid til annen, og flyselskapet må være forberedt på dette, og må ha en
beredskapsplan for håndtering av påregnelig sykdom. Sykdom kan likevel oppstå
så plutselig eller i et slikt omfang at flyselskapet ikke har mulighet til å unngå
uregelmessigheter på en eller flere avganger. Dette må vurderes konkret. 

I dette tilfellet ble ny kaptein posisjonert umiddelbart, og forsinkelsen ble begrenset
til cirka to timer. Nemnda mener at forsinkelsen ikke ville vært mulig å unngå for
Norwegian, selv om alle rimelige forholdsregler var truffet. Det foreligger derfor ikke
ansvarsgrunnlag etter luftfartsloven § 10-20, og klager kan derfor ikke kreve sine utgifter
til togbilletter dekket av Norwegian.

Vedtak

Transportklagenemnda - fly anbefaler ikke at klager gis medhold.