Vedtak i Transportklagenemnda - Fly

Sammendrag

Krav om erstatning for ødelagt bagasje.

Dato
26.11.2019

Saksnummer
2019-01637

Tjenesteytere
Norwegian Air Shuttle

Klager har i det vesentlige anført

Klager reiste med Norwegians flyvning D85502 fra Barcelona (BCN) til London - Gatwick
(LGW), og videre med DY1337 til Stavanger (SVG) 2. april 2019. Etter reisen var håndtaket
på kofferten brukket av, og stoffet/fôringen på innsiden av kofferten var ødelagt.
Kofferten ble kjøpt i 2015 og kostet kroner 3 899. Klager har vist til at kofferten ikke
hadde en eneste skramme og var i perfekt stand før flyvningen med Norwegian. 

På bakgrunn av det ovennevnte har klager fremsatt krav om reparasjon av kofferten,
subsidiært krav om kroner 5 100 for en ny, tilsvarende koffert.

Tjenesteyterne har i det vesentlige anført
Klager meldte kofferten skadet etter reise med Norwegians flyvninger D85502 og DY1337
fra Barcelona via London - Gatwick til Stavanger 2. april 2019. Skaden ble meldt etter
reisen, og skaderapport ble skrevet på flyplassen 6. april 2019. 

Krav om erstatning ble sendt til Norwegian 8. april 2019, og klager mottok svar på
henvendelsen 10. april. Kravet ble avslått da skaderapporten ikke ble opprettet og meldt
direkte ved ankomst til flyplassen 2. april. Klager kontaktet Norwegian igjen 11. april for
revurdering av saken. Etter ny vurdering ble det avdekket at klager har fått løst saken via
Norwegians samarbeidspartner Morris. 

Norwegian viser til at flyselskapets ansvar ved skadet bagasje er begrenset i henhold til
gjeldende luftfartsbestemmelser og transportvilkår. Flyselskapet hefter for verdien av
den skadede bagasjen på tidspunktet skaden oppstod. Selskapet reduserer bagasjens
angitte verdi med tyve prosent, og deretter ti prosent pr. påbegynte år mot gyldig
dokumentasjon. 

I henhold til Norwegians system kontaktet klager Morris. Kofferten ble kjøpt i 2015 til
kroner 3 899. Morris tok kontakt med Norwegian på bakgrunn av denne informasjonen
og godkjente prisreduksjon på ny koffert til kroner 2 273. På bakgrunn av det ovennevnte
har Norwegian avvist klagers ytterligere erstatningskrav.

Nemnda bemerker

Det følger av luftfartsloven § 10-18 at fraktfører i utgangspunktet er ansvarlig for skader
på reisegods som ble forårsaket mens godset var i fraktførerens varetekt. 

Klager har innlevert skaderapport innen fristen i luftfartsloven § 10-26, og nemnda
mener at det er sannsynlig at kofferten ble skadet under flyvningen. Kofferten var pakket
inn i plast, og nemnda anser det sannsynlig at hun ikke oppdaget skadene før hun kom
hjem.

Nemnda påpeker at klager ikke kan kreve at flyselskapet reparerer kofferten. Det hun
kan kreve, er en økonomisk kompensasjon. 
Klager må selv levere inn kofferten til reparasjon. 

Nemnda legger til grunn at det brukne håndtaket og fôringen kan repareres, og at det
tilbudte beløpet fra Norwegian på kroner 2 273 vil dekke dette. 

Når det gjelder skrammene, kan ikke nemnda se at det er en erstatningsberettiget
skade. Når man sender en koffert med fly, må det påregnes at det kan oppstå striper,
skrammer og bulker. Ut fra fremlagte bilder, er det snakk om et lite merke, som ikke
påvirker bruken av kofferten.

Vedtak

Transportklagenemnda - fly anbefaler at Norwegian betaler klager erstatning med kroner
2 273 for skadene på kofferten, dersom dette ikke allerede er gjort.