Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
15.11.2012

Saksnummer
349/12F

Tjenesteyter
SAS

Krav om standarderstatning grunnet kansellering.

Klager har i det vesentlige anført:

Klager skulle reise fra Oslo til New York med SK907 den 24. april 2012. Først ved ankomst
Gardermoen fikk klager beskjed om at flyet var kansellert, selv om dette hadde vært kjent
lenge hos flyselskapet. Det var kaotisk ved innsjekkingsskranken, og klager ble til slutt booket
om via Island.

Klager mener hendelsen ikke kan sammenlignes med politisk ustabilitet, værforhold og
sikkerhetsrisiko, og at den derfor ikke kan betegnes som ekstraordinær. Klager mener videre
at sykdom hos pilotene er noe flyselskapet må regne med. SAS må ta et valg mellom å ha
reserve personell på stedet, eller utbetale kompensasjon.

Klager ankom New York 6 timer senere enn planlagt, og krever standarderstatning 600 euro i
henhold til EU forordning 261/2004.

Det vises for øvrig til klagers brev.

SAS har i det vesentlige anført:

Flyet som skulle operere SK907, skulle komme inn til Oslo fra New York som SK908. Den ene
av pilotene som skulle fly SK908 ble akutt syk rett før avgang, og flyet ble kansellert. Dette
medførte at SAS ikke hadde fly til å operere SK907.

SAS vil understreke at deres piloter har meget god helse. Det er svært sjelden at et fly
må kanselleres grunnet akutt sykdom blant pilotene, hendelsen må derfor sies å være
ekstraordinær.

Det forventes ikke at flyselskapene har reserve personell på alle sine destinasjoner. Det er
heller ikke mulig å ha reservefly som skal operere interkontinentale flyvninger stående stand-
by.

Klager ble ombooket til neste ledige avgang, og hun har fått refundert sine taxi-utgifter. SAS
kan dessverre ikke imøtekomme klagers krav om standarderstatning.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf EU forordning 261/2004 artikkel 5.

Sykdom blant mannskapet kan være en slik ekstraordinær omstendighet som medfører at
den reisende ikke har krav på erstatning. Sykdom hos personellet oppstår fra tid til annen.
Flyselskapet må være forberedt på dette, og må ha en beredskapsplan for håndtering
av påregnelig sykdom. Sykdom kan likevel oppstå så plutselig eller i et slikt omfang at
flyselskapet ikke har mulighet til å unngå innstilling av en eller flere avganger. Dette må
vurderes konkret.

Innstillingen skyldtes i dette tilfellet at flyet som skulle benyttes til flygningen ble stående
i Newark pga. sykdom hos en av pilotene. Nemnda legger på bakgrunn av de foreliggende
opplysninger til grunn at sykdommen oppstod plutselig. Etter nemndas vurdering kan det
ikke med rimelighet forventes at SAS ved en utestasjon som Newark skal ha tilgjengelig
ekstrapersonell for slike tilfelle. Til det ville kostnadene vært for store. Nemnda er følgelig av
den oppfatning at kanselleringen skyldtes en ekstraordinær omstendighet som ikke kunne
vært unngått selv om alle rimelige tiltak var truffet. Kanselleringen gir følgelig ikke rett til
standarderstatning etter EU-forordningen.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines