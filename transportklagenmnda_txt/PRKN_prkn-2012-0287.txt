Vedtak i Pakkereisenemnda

Sammendrag

Saken gjelder hotellstandard, Rhodos.

Dato
21.05.2013

Saksnummer
287/12

Tjenesteyter
Star Tour AS

Sakens dokumenter ble lagt frem.

Klager: X

Turarrangør: Star Tour AS

Antall reisende: 2

Reisens pris: 22.771,-

Saken gjelder:

Saken gjelder hotellstandard, Rhodos.

Klager bodde første uken på Atlantica Aegan Park. Bortsett fra at jacuzzien bare virket
en dag, var alt bra. Andre uken var de på Sun Palace Resort.

Det svarte ikke til forventningene i forhold til prisen. Service, hygiene og mat var elendig. En
stikk-kontakt hang ut av veggen, det var store glipper under utgangsdøren hvor kakerlakker
kom inn, gulvvasken etterlot hår og støvrester, brannalarmen var tildekket med plaster,
lampen var knekt, rommet lå under en ståltrapp hvor arbeidsfolk gikk til alle døgnets tider.
Underholdningen hadde så høyt volum at de ikke kunne være på rommet. De tok kontakt med
Star Tours guide, som forsøkte å hjelpe til med fly hjem og deretter med å skaffe annet hotell.

De fikk da tilbud om et rom på Aegan Park til 1100 euro per dag.

Det kreves kompensasjon for ulempene.

Star Tour anfører at deres guider ikke ble informert om problemene med jacuzzien på
det første hotellet. Av hotellets opplysninger fremgår at det bare var en dag den ikke
virket. Dette ble kompensert med en flaske vin og en middag for til sammen 48 euro.

Guidene ble heller ikke informert om problemene på det andre hotellet.

Star Tour har likevel tilbudt kr.1.000,-, eventuelt et rabattkort på kr.2.000,-, i kompensasjon på
grunn av misforståelsen når det gjaldt flyttingen fra det første til det andre hotellet. Årsaken
til at tilbudet ved en tilbakeflytting til Aegan Park var dyrt, var at dette var det eneste ledige
rommet og av en annen kategori enn det de hadde den første uken. Mellomlegget skulle være
1575 euro.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for prisavslag med mindre de avhjelpes innen
rimelig tid forutsatt at gjesten melder fra om manglene snarest og p stedet.

Klager har i brev av 19/12 2012 bekreftet at de ble kompensert for jacuzzien og at den saken
er ute av verden.

Når det gjelder det andre hotellet, er Star Tours anførsel at klager ikke tok opp manglene
med guidene på stedet.Det fremgår imidlertid av logen for 22/9 kl.17.03 at «Guest called and
wanted now to go home ... ... The reason is that they feel the holiday has been ruined». Senere
samme dag: «Now they suddenly wanted to stay and was in a good mood again». At klager
var i kontakt med Star Tour flere ganger fremgår også av utskrift av deres telefonlog. Nemnda
finner på denne bakgrunn at det er sannsynliggjort at klager tok opp problemene med Star
Tour på stedet.

De fleste av de forhold klager har tatt opp, må imidlertid anses å være av mindre alvorlig art.
Etter en helhetsvurdering finner nemnda at det bør gis et prisavslag på kr.1.000,- per person.

Vedtak:

Reklamasjonsnemnda for pakkereiser anbefaler at det gis et prisavslag på kr.2.000,- inkludert
de kr.1.000,- som er tilbudt.

Vedtaket var enstemmig.