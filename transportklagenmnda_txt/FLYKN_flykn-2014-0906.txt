Vedtak i Transportklagenemnda - Fly

Sammendrag

Krav om refusjon av utgifter grunnet manglende opplysning på reisedokument.

Dato
20.04.2015

Saksnummer
906/14F

Tjenesteyter
Norwegian Air Shuttle ASA

Krav om refusjon av utgifter grunnet manglende opplysning på reisedokument.

Klager har i det vesentlige anført:

Klager skulle reise fra New York til Stockholm den 18. juni 2014 kl. 11:15 med DY7006. Da det
ikke stod oppført på billetten hvilken flyplass Norwegian flyr fra måtte klager ta drosje mellom
flyplassene for å finne korrekt flyplass.

Klager krever refusjon av drosjeutgifter, kroner 834.

Det vises for øvrig til klagers brev.

Norwegian har i det vesentlige anført:

Ved flere anledninger i bestillingsprosessen kommer det frem hvilken flyplass i New
York Norwegian flyr i fra. Det står ikke oppført på reisekvitteringen, men det står på
reisedokumentet.

Før klager gjennomførte bestillingen krysset han av for å ha lest regler og vilkår. Her kommer
det frem at det er kundens ansvar å påse at informasjonen i bestillingen er korrekt og forstått.

Norwegian kan ikke imøtekomme klagers krav.

Det vises for øvrig til Norwegian brev.

Nemnda bemerker:

Klager bestilte billetter på Norwegians hjemmeside. Flere ganger under bestillingsprosessen
fremgår det at flygningen går fra JFK. I følge Norwegian står det også JFK på de utstedte
reisedokumentene. Reisedokumentene er ikke fremlagt. Klager har ikke kommentert
Norwegians påstand om at det står JFK på reisedokumentene.

Nemnda er etter en samlet vurdering av de foreliggende opplysninger av den oppfatning at
Norwegian har gitt tilstrekkelig informasjon om at flygningen gikk fra JFK. Klager må således
selv bære ansvaret for at han ikke merket seg/ så hvilken flyplass flyet gikk fra.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.