Vedtak i Transportklagenemnda - Fly

Sammendrag

Krav om erstatning av ødelagt barnevogn.

Dato
05.01.2012

Saksnummer
262/11F

Tjenesteyter
Norwegian Air Shuttle ASA

Krav om erstatning av ødelagt barnevogn.

Klager har i det vesentlige anført:

Klager reiste fra Oslo til Barcelona den 19. april med DY1740. Hun hadde med seg barnevogn.
Denne ble skadet under transporten.

Klager krever erstatning for ødelagt barnevogn. Vognen kostet ny NOK 5 995.

Ca pris for reparasjon er i følge forhandler 2 000 NOK.

Norwegian har i det vesentlige anført:

I henhold til Norwegians regler og vilkår som man må krysse av for å ha lest før bestillingen
kan gjennomføres, tar Norwegian kun ansvar for bagasje som er forsvarlig pakket.

Norwegian anbefaler og godkjenner kun Prampack som godkjent barnevognemballasje.
Barnevognsposene på flyplassene beskytter kun annen bagasje mot skitt og olje fra
barnevognenes hjul.

Norwegian kan ikke imøtekomme klagers krav.

Nemnda bemerker:

Flyklagenemnda har behandlet flere klager mot Norwegian med krav om erstatning for skade
på barnevogn under flytransport. Nemnda har ikke mottatt tilsvarende klager mot andre
flyselskap.

Nemnda har ved vurderingen av disse sakene gjennomgående delt seg i et flertall og et
mindretall, der flertallet, lederen og forbrukernes representanter har vært av den oppfatning
at Norwegian er ansvarlig for skadene, mens mindretallet, flyselskapenes representanter, har
vært av den oppfatning at Norwegian ikke er ansvarlig med mindre vognen er pakket i hard
emballasje. Sak 245/10 F (FLYKN-2010-245) er illustrerende for uenigheten mellom flertallet og
mindretallet. Saken er vedlagt.

Nemnda har vurdert partenes anførsler i denne saken, og finner ikke grunnlag for å avvike
tidligere avgjørelser.

Nemndas flertall, lederen og forbrukernes representanter, anbefaler at klagerne gis en
erstatning på kr 2.000.

Nemndas mindretall, flyselskapenes representanter, er av den oppfatning at klagerne
ikke har rett til erstatning da vognen ikke var pakket forsvarlig.

På bakgrunn av flertallets vurdering traff nemnda slikt

Vedtak:

Flyklagenemnda anbefaler at Norwegian erstatter klagernes tap på kr 2.000.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Janne Grethe Soløy, Widerøe's Flyveselskap AS

Olav Grøttland, SAS