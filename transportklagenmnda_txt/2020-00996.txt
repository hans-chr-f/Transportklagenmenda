Vedtak i Transportklagenemnda
- Kollektivreiser

Sammendrag

Krav om frafallelse av kontrollgebyr

Dato
08.05.2020

Saksnummer
2020-00996

Tjenesteytere
Vy

Klager har i det vesentlige anført

Klager viser til at hun ble ilagt gebyr på toget den 9. mars 2020. Klager anfører at hun
hadde en 30-dagersbillett på reisekortet sitt, men at denne ikke var blitt aktivert på grunn
av en feil ved automaten. Klager forklarer at hun stemplet billetten sin den 4. mars 2020
og viser til at det av kjøpshistorikken hennes fremgår at hun alltid har billett. Klager
anfører videre at kontrolløren ikke spurte om hun ønsket å betale gebyret på stedet fordi
kontrolløren mente at saken ville løse seg dersom klager kontaktet Vy.

Klager krever at Vy frafaller gebyret.

Tjenesteyterne har i det vesentlige anført
Ved billettkontroll ble klager påtruffet i en vogn merket «kun gyldig billett» på toget den
9. mars 2020 etter avgang fra Nordstrand. Klager kunne ved kontroll ikke fremvise gyldig
billett for reisen hun benyttet seg av og ble derfor ilagt kontrollgebyr. 

Reisekortet klager presenterte ved kontrollen inneholdt en billett som var kjøpt den
02.03.20. Denne billetten var imidlertid ikke validert og var således ikke gyldig. Forrige
billett på reisekortet utløp den 04.03.20. Reisekortet ble sist avlest den 03.03.20 og klager
har da fått grønt lys og opplyst utløpsdato på billetten med utløp 04.03.20. 

Vy understreker at det ikke er mulig å starte ny periodebillett når det allerede er
en aktiv periodebillett på reisekortet. Dersom det var mulig, ville man avkortet
gyldighetsperioden på den tidligere billetten. Den som disponerer reisekortet må selv
forsikre seg om at man har gyldig billett, noe som kan gjøres svært enkelt ved å se på
skjermen når man avleser reisekortet på en valideringsautomat.

Vy opprettholder krav om betaling av gebyret.

Nemnda bemerker

Klager ble ilagt gebyr i ubetjent vogn på toget den 9. mars 2020 etter avgang fra
Nordstrand da hun ikke kunne fremvise gyldig billett ved kontroll.

Det fremgår av Vys transportvilkår § 4 at passasjerer som ved kontroll ikke kan vise gyldig
billett, vil bli ilagt et gebyr. Bestemmelsen er objektiv og gebyr kan således ilegges selv
om passasjeren ikke har opptrådt klanderverdig. Det følger av § 4c at kjøp og validering
må være foretatt før ombordstigning. 

Klager kunne ikke fremvise gyldig billett ved kontroll og vilkårene for å ilegge gebyr var
dermed til stede.

Ved kontroll fremviste klager et reisekort med en 30-dagersbillett som ikke var validert.
Klager hevder imidlertid at hun validerte billetten den 4. mars 2020. Nemnda viser til
opplysninger fra Vy om at klagers reisekort sist ble lest den 3. mars 2020 og at det da
var klagers tidligere billett som ble avlest. Ved denne avlesningen har klager fått opplyst
utløpsdato på gjeldene billett i skjerm på validator - som da var 4. mars. Det er ikke mulig
å starte en ny periodebillett når det allerede er en aktiv periodebillett på reisekortet.
Dersom det var mulig, ville man avkortet gyldighetsperiode på tidligere billett. Den som
disponerer reisekortet må selv forsikre seg om at man har gyldig billett - som svært
enkelt kan gjøres ved å se på skjerm når man avleser reisekortet på en validator.

Nemnda har forståelse for at reaksjonen med gebyr kan oppleves strengt i et tilfelle som
dette, men av hensyn til reiseforetakene er det behov for en konsekvent praksis.

Nemnda finner ikke grunnlag for å kunne anbefale at gebyret frafalles.

Saken er behandlet med én forbrukerrepresentant i medhold av
transportklagenemndforskriften § 5-5 (5).

Vedtak

Transportklagenemnda Kollektivtransport finner ikke å kunne anbefale at klager gis
medhold.