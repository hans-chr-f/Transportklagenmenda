Vedtak i Transportklagenemnda - Fly

Sammendrag

Krav om erstatning grunnet nektet ombordstigning.

Dato
10.02.2014

Saksnummer
459/13F

Tjenesteyter
Norwegian Air Shuttle ASA

Krav om erstatning grunnet nektet ombordstigning.

Klager har i det vesentlige anført:

Klager skulle reise fra Oslo til København den 13. juni kl. 09:05 med DY3222. Klager møtte opp
1 t 15 min før avgang og sjekket inn på automat. Innsjekk på automaten gikk greit. Klagers
kone og tre år gamle sønn gikk til gate mens han selv skulle sende kofferten.

Frem mot de manuelle skrankene var det en enorm kø. Klager stod først i èn kø, men ble bedt
om å gå til en annen kø for bagdrop. Her fungerte ikke automatene, og klagers familie endte
opp med å reise uten ham.

Klager stiller seg kritisk til at automatene til Norwegian ikke fungerte. Han måtte kjøpe ny
billett til København.

Klager krever refusjon av ny billett, kroner 2 028.

Det vises for øvrig til klagers brev.

Norwegian har i det vesentlige anført:

Før man får gjennomført en bestilling på Norwegians nettsider må man krysse av for å ha
lest regler og vilkår. Her kommer det frem at innsjekk for utenlandsreiser stenger 45 minutter
før avreise. Klager er splittet ut av den opprinnelige bestilling, og Norwegian finner ikke igjen
nøyaktig tidspunkt for innsjekking i historikken.

Norwegian bekrefter at det var problemer med automatisk innsjekk denne dagen. Manuell
innsjekk og manuell bagdrop var åpen og ikke berørt av problemer. Problemer med
automatisk bagdrop skapte dessverre kø.

Det er hver passasjers ansvar å påse at man sjekker inn i god tid. Man må ta høyde for kø ved
innsjekk, ved bagdrop og i sikkerhetskontrollen.

På bakgrunn av ovennevnte kan Norwegian dessverre ikke imøtekomme klagers krav.

Det vises for øvrig til Norwegians brev.

Nemnda bemerker:

Flyselskapene har i sine vilkår og på sine nettsider gitt opplysninger om siste frist for
innsjekking. Ved fristen har selskapene hensyntatt bl.a. normal tid for bagasjehåndtering,
sikkerhetskontroll og tid til å gå til utgangen (gate). Overholdelse av fristen er nødvendig for å
unngå forsinkelser. Norwegian anmoder passasjerene om å møte opp ved innsjekkingen i god
tid før avgang, jf Norwegians vilkår pkt 3.1

Det er mange passasjerer som skal med et fly, og det er ikke uvanlig at det er kø ved
innsjekkingen og/eller sikkerhetskontrollen. Dette må både passasjerer og flyselskap ta
hensyn til. Flyselskapene må sørge for tilstrekkelig antall innsjekkingsskranker og bemanning
til å betjene disse. Skrankene må videre åpne i tilstrekkelig god tid før avgang. Der det er
mulighet for innsjekkingsautomater, innsjekking via Internett m.v. bør også dette vurderes
for å sikre en best og raskest mulig avvikling av innsjekkingen. Flyselskapet må være ansvarlig
for å gjøre det de kan innenfor rimelighetens grenser for å få med samtlige passasjerer som
venter på å få sjekke inn før innsjekkingen stenger. Passasjerene må på sin side også være
forberedt på at det kan være kø ved innsjekkingsskranken, og må etter nemndas vurdering
møte frem i rimelig tid slik at innsjekking kan foretas innen angitt tid. Hva som menes
med «rimelig tid» vil måtte avgjøres konkret. Det vil kunne variere mellom de forskjellige
flyplasser. Det vil videre kunne variere i forhold til ukedag og tid på dagen, om reisen skjer
i forbindelse med høytider, eksempelvis julen, eller i forbindelse med skolens ferier, for
eksempel høstferien. Oppregningen er ikke uttømmende.

Klager skulle fra Gardermoen til København med avgang kl. 09.05. I henhold til Norwegians
vilkår måtte klager være ferdig innsjekket 45 minutter før avgang, dvs. kl. 08.20.

Nemnda finner det på bakgrunn av de foreliggende opplysninger mest sannsynlig at feil på
automatisk bagdrop førte til uvanlig lange køer, noe som førte til at klager ikke rakk flyet.
Nemnda er av den oppfatning at Norwegian må bære ansvaret for at køene ikke ble avviklet
raskere og anbefaler at Norwegian erstatter klagers ekstrautgifter.

Vedtak:

Transportklagenemnda - fly anbefaler at Norwegian erstatter klagers ekstrautgifter.

Vedtaket var enstemmig.