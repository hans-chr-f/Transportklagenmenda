Vedtak i Transportklagenemnda - Fly

Sammendrag

Krav om refusjon av bagasjegebyr

Dato
17.02.2023

Saksnummer
2022-01081

Tjenesteytere
Tripmonster / Tripmate
KLM

Klager har i det vesentlige anført

Den 15.04.2022 reiste klager fra Bangkok til Trondheim via Schiphol med KLM.
(Rutenummere: KL820 (KL876) +KL1173). Reisen ble bestilt gjennom reisebyrået
Tripmonster. Klager hadde bestilt med ekstra bagasje. Hans opprinnelige flyvning
var KL876 som så ble endret til KL820 av flyselskapet. I skranken ved innsjekkingen
i Bangkok, fikk klager opplyst at det i denne E-billetten ikke inneholdt noen
bagasjeenheter. Klager måtte så betale 2525 bath = 75 USD for å få med bagasjen. Han
sendte klage til Tripmonster da han kom hjem, og fikk da tilsendt en ny E-billett, hvor
bagasjeenheten fremkommer. Dette hevder klager er forfalskning.

Tjenesteyterne har i det vesentlige anført
Tripmonster opplyser om at de har gått gjennom detaljer vedrørende reservasjonen
og forklarer at bestillingen var korrekt gjennomført fra deres side, klagers
bagasjereservasjon var altså riktig. 

På den andre siden, forklarer KLM i sitt tilsvar at klagerens reservasjon ikke inneholdt
noen bagasjeenheter. KLM forklarer videre at det har blitt betalt for en ekstra bagasje
ved bestilling, men at dette kun gjaldt den utgående reisen til Bangkok.

Nemnda bemerker

Klager har fremmet krav om refusjon av bagasjegebyr. Klager forklarer at han ved
bestilling av flybillettene forhåndsbetalte for innsjekket bagasje. Da klager fikk E-
billetten tilsendt på mail den 04.04.2022 stod det ikke inkludert bagasjeenhet i billetten
(se dokument 015).  Dette ble først oppdaget av klager etter reisen, da han ble ilagt
bagasjegebyr ved innsjekking på KLM sin skranke i Bangkok. Klager forklarer at han fikk
en ny E-billett bestående av en bagasjeenhet den 23.04.2022 etter at han sendte inn
klage til Tripmonster (se dokument 016). Klager viser også til hvordan reservasjonen ser
ut i dag, hvor det tydelig er oppført en bagasjeenhet på E-billetten. (se dokument 005)

Klager har fremlagt dokumentasjon som underbygger at hans versjon av
hendelsesforløpet er korrekt. Verken Tripmonster eller KLM har sannsynliggjort deres
opplysninger gjennom dokumentasjon. Reisebyrået har ikke vedlagt bekreftende
dokumentasjon på at reservasjonen ble gjennomført på en korrekt måte, og flyselskapet
har heller ikke godtgjort at reservasjonen ikke besto av en bagasjeenhet. 

Etter nemndas syn har klager krav på refusjon av bagasjegebyret på avtalerettslig
grunnlag. Han har kjøpt en tjeneste som ikke har blitt levert av aktørene. Misforståelsen
virker å ha oppstått mellom flyselskapet og reisebyrået. Nemnda mener at byrået
var ansvarlig for å gjøre endringer også for klagers bagasje. Når dette ikke er gjort,
har formidleren ikke levert den tjenesten som klager har kjøpt. Tripmonster er derfor
ansvarlig for å utbetale 75 USD. Dersom det er forhold mellom byrå og flyselskap som
medfører at det er flyselskapet som er ansvarlig for dette, kan Tripmonster evt søke
regress fra flyselskapet.

Vedtak

Transportklagenemnda anbefaler at Tripmonster utbetaler 75 USD til klager.