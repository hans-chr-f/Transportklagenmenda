Vedtak i Pakkereisenemnda

Sammendrag

Krav om både standarderstatning etter EU-forordning
261/2004 og kompensasjon i henhold til pakkereiseloven.

Dato
16.06.2022

Saksnummer
2022-00689

Tjenesteytere
TUI Norge AS

Klager har i det vesentlige anført

Klagen gjelder en pakkereise for to personer med innkvartering på Novotel Phuket
Kamala Beach, Phuket, Thailand i perioden 27.01.2022 – 11.02.2022. Totalpris 29 025
kroner.

Klager hadde bestilt Premiumbilletter. På begges vegne anmodes det Klager krever
økonomisk erstatning for utgifter, standarderstatning og erstatning for mangel ved
reisen i henhold til EUs forordning og pakkereiseloven.

Natt til fredag 11.02.2022 fikk klager en tekstmelding fra TUI med beskjed om at flyet
vårt var kansellert pga. teknisk fei, og at alle reisende med flyet var ombooket på flyet
som gikk til Oslo via Stockholm den lørdag 12.02.22. Videre fikk klager beskjed om deres
setereservasjoner på premiumklasse på flyet ble kansellert og at de fikk tildelt nye seter
som ikke var premium. Klager fikk beskjed om at dette skulle erstattes av TUI.

Forsinkelsen gjorde at klager var fremme i Oslo 26 timer etter planlagt ankomst, i tillegg
til at flyreisen gikk via Stockholm, selv om klager hadde bestilt hjemreise som skulle gå
direkte fra Phuket til Oslo.

Klager skriver at de fikk lite informasjon om selve kanselleringen og forholdene rundt
flyreisen hjem, ny overnatting mv. Klager ble ikke hentet av TUI i henhold til det som
stod i melding og de fikk ikke kontakt med TUI på telefon, melding eller. Personalet på
hotellet var hjelpsomme slik at klager fikk booket en ekstra natt der, som de måtte legge
ut for. I tillegg kom beskjeden svært sent, som gjorde at den ekstra dagen gikk til å prøve
å få kontakt med TUI, noe som førte til mye merarbeid i form av administrasjon med
forsinkelsen, booke nytt hotell og finne ut av når deres nye fly gikk. I tillegg fikk de ikke
avbestilt sin forhåndsbestilte taxi, som de allerede hadde betalt og de fikk ikke refundert
beløpet siden sjåføren allerede var ankommet hotellet.

Opprinnelig ankomst fredag 11. februar 2022 kl. 16.00.
Faktisk ankomst lørdag 12. februar 2022 kl. 18.00.

Klager mener forsinkelsen som overstiger 24 timer utgjør en mangel i henhold til
pakkereiselovens regler og praksis fra Pakkereisenemnda. I henhold til praksis er det
utbetalt 1 000 kroner per reisende i kompensasjon for slike mangler, noe klager krever
fra TUI. I henhold til praksis fra Pakkereisenemnda, krever klager også en kompensasjon
på 1 500 kroner per reisende ettersom hjemreisen ble lengre enn det som gikk frem av
bestillingen i og med at flyet hjem tikk via Stockholm.

Videre skriver klager at TUI som arrangør har et omsorgsansvar for passasjerene ved
kansellert fly, som innebærer at klager har krav på økonomisk kompensasjon for sine
utgifter i henhold til praksis på området jf. flere avgjørelser fra Pakkereisenemnda.

I dette tilfellet måtte klager legge ut for hotell, mat, taxi, parkering på Gardermoen og
ekstra utgifter for ekstra 2 døgn for pass av kjæledyr (må betale per ekstra påbegynte
døgn).
Følgende beløp kreves dekket:
Økonomisk kompensasjon for begge reisende:
- Hotel Novotel Kamala Beach – en ekstra natt – 1 100 kroner
- Taxi t/r Phuket flyplass – 280 kroner
- Forhåndsbestilt taxi til Phuket flyplass – 280 kroner
- Lunsj 11.02 – 260 kroner
- Middag 11.02 - 560 kroner
- Frokost 12.02 (siden flyet gikk tidlig rakk vi ikke frokost på hotellet) – 160 kroner
- Ekstra dag parkering Gardermoen – 295 kroner
- To døgn ekstra for kennel – 1 000 kroner
Totalt økonomisk kompensasjon = 3 683 kroner
Erstatning:
Standarderstatning etter EU-forordningen 600 EURO x2 = 1 200 euro i norske kroner = 12
122 kroner à kurs 10,10
Mangel: Forsinkelse 26 timer – 1 000 kroner x 2
Mangel: Lengre flyreise enn planlagt (via Stockholm ikke direkte til Oslo) – 1 500 kroner x
2
Total erstatning = 17 122 kroner
Totalt: 20 805 kroner

Klager krever standardkompensasjon etter EU-forordning 261/2004: 600 euro per
person, samt 2 500 kroner per person som kompensasjon.

Det vises for øvrig til korrespondanse fra klager.

Tjenesteyterne har i det vesentlige anført
TUI Norge AS og flyselskapet TUIFly Nordic bekrefter at det var nødvendig å endre til et
annet fly og fly via Stockholm, istedenfor direkte fra Phuket til Oslo den 11. februar 2022
som følge av en større teknisk feil med det planlagte flyet.

TUI Norge AS har utbetalt i alt NOK 2 769 til dekning av diverse utgifter. TUI har ikke
dekket ekstra døgn for kennel, da klager ikke har sendt dokumentasjon på at det var
reservert kennel til deres hund. Bilaget innsendt til Pakkereisenemnda viser kun prisene
for hundekennel.

Flyselskapet TUIFly Nordic bekrefter utbetaling av kompensasjon i henhold til EU-
forordning 261/2004 i forbindelse med den forsinkede hjemreisen på over 3 timer.
I den forbindelse henvises imidlertid til Lov om Pakkereiser, §31 & §32 samt §34: §
34.Forholdet til transportrettslig lovgivning: Den reisendes rett til prisavslag etter § 31 og
erstatning etter § 32, skal ikke begrense den reisendes rettigheter etter transportrettslig
lovgivning. Prisavslag og erstatning som gis etter denne loven, og erstatning og prisavslag
etter transportrettslig lovgivning, skal gå til fradrag fra hverandre, slik at den reisende
ikke gis for høy kompensasjon.

I forbindelse med flyselskapet TUIFly Nordics utbetaling av EU261 kompensasjon
fratrekkes det utbetalte beløpet fra TUI Norge AS på NOK 2 769 som følger:
600 EUR per person tilsvarer NOK 6 093, totalt for 2 passasjerer; NOK 12 186
Utbetalt fra TUI Norge AS: NOK 2 769
Restutbetaling TUIFly Nordic EU261/2004: NOK 9 417

Hverken TUI Norge AS eller TUIFly Nordic ser seg i stand til å imøtekomme klagers
ytterligere krav på henholdsvis NOK 1 000 x 2 og NOK 1 500 x 2 som følge av forsinkelsen
på hjemreisen. 

Det vises for øvrig til korrespondanse fra TUI Norge AS.

Nemnda bemerker

Klagen gjelder en pakkereise for to personer med innkvartering på Novotel Phuket
Kamala Beach, Phuket, Thailand i perioden 27.01.2022 – 11.02.2022. Totalpris 29 025
kroner. Klager har gjort gjeldende krav om erstatning for endret flyreise på totalt 20 805
kroner. 

Det er uomtvistet i saken at det var nødvendig å endre til et annet fly og fly via
Stockholm, istedenfor direkte fra Phuket til Oslo den 11. februar 2022 som følge av en
større teknisk feil med det planlagte flyet.

Pakkereiseloven § 34 regulerer situasjonen når vilkårene for erstatning og/eller prisavslag
samtidig er oppfylt på flere rettslige grunnlag. Den reisende har rett til å fremsette
krav etter pakkereiseloven og annen lovgivning samtidig, jfr. Prop.54 L (2017 - 2018)
side 121 annen spalte nederst. Krav om standardkompensasjon må fremsettes overfor
transportøren. Det vil si at den reisende ikke kan henvende seg til arrangøren med
krav om prisavslag og erstatning med hjemmel i transportlovgivningen, med mindre
arrangøren også er transportør, jfr. direktivet artikkel 14 nr. 5 og pakkereiseloven § 34. I
denne saken er arrangøren også transportør. Det følger av pakkereiseloven § 34 at "Den
reisendes rett til prisavslag etter § 31 og erstatning etter § 32, skal ikke begrense den
reisendes rettigheter etter transportrettslig lovgivning. Prisavslag og erstatning som gis
etter pakkereiseloven, og erstatning og prisavslag etter transportrettslig lovgivning, skal
gå til fradrag i hverandre, slik at den reisende ikke gis for høy kompensasjon.

Flyselskapet TUIFly Nordic har bekreftet utbetaling av kompensasjon i henhold til EU-
forordning 261/2004 i forbindelse med den forsinkede hjemreisen på over 3 timer, såkalt
standardkompensasjon. Standardkompensasjonen utgjør 261 euro. 

TUI Norge AS har utbetalt i alt NOK 2 769 til dekning av diverse utgifter. TUI har ikke
dekket ekstra døgn for kennel, da klager ikke har sendt dokumentasjon på at det var
reservert kennel til deres hund. 

I forbindelse med flyselskapet TUIFly Nordics utbetaling av EU261 kompensasjon
mener nemnda det er riktig at det gjøres fratrekk for det utbetalte beløpet fra TUI
Norge AS på NOK 2 769. Det skal dog etter flyforordningen artikkel 9 utbetales for
forpleining som vil si opphold og kost i ventetiden. Disse utgiftene skal ikke samordnes
med standarderstatningen. Dette innebærer at klager skal få utbetalt for hotell en
ekstra natt, frokost, lunsj og middag etter fremlagt dokumentasjon. Pakkereisenemnda
anbefaler at klager gis delvis medhold.

Vedtak

Pakkereisenemnda anbefaler at klager gis delvis medhold.