Vedtak i Transportklagenemnda
- Kollektivreiser

Sammendrag

Ilagt gebyr for manglende eller ufullstendig billett

Dato
22.08.2017

Saksnummer
2017-01039

Tjenesteytere
Ruter

Klager har i det vesentlige anført

19. februar skulle klager ta buss 31 fra Thune til Frogner Kirke. På holdeplassen
kunne klager observere Ruters kontrollører, klager kjøpte sin billett mens hun stod på
holdeplassen og steg ombord etter kontrollørene. Da kontrollørene skulle sjekke billetten
hennes, ble hun imidlertid møtt med påstand om at billetten ikke var gyldig og at hun
kjøpte den da hun så kontrollørene om bord i bussen. Selv om klager benektet dette ble
hun likevel ilagt gebyr. 

Klager føler seg mobbet og krenket av Ruter når hun ikke blir tatt på alvor i sin
fremstilling av saken.

Klager krever gebyret refundert.

Tjenesteyterne har i det vesentlige anført
Viser til henvendelse fra klager angående gebyret hun ble ilagt den 19.februar. Ruter
forholder seg til hva kontrollørene har opplyst i saken og tidspunktene for når billett er
kjøpt i forhold til når bussen har kjørt. Kontrollør har notert at det ble opplyst at hun gikk
på ved Skøyen (holdeplassen før Thune), de har ikke observert henne på holdeplassen
sammen med dem ved Thune. 

Sanntiden viser at bussen ankom Thune 19.07.56 og kjørte derfra kl 19.08.11. Billetten
ble bekreftet kl 19.08.24. Så uavhengig av om klager gikk på bussen ved Skøyen eller
Thune, så er billetten kjøpt etter at bussen hadde kjørt fra Thune. Billetten må være
bekreftet før du går om bord på bussen. I dette tilfellet er billetten kjøpt for sent.

Ruter kan på bakgrunn av dette ikke se noen grunn til å endre sitt standpunkt i denne
saken.

Nemnda bemerker

Klager ble ved billettkontroll på bussen fra Thune mot Frogner kirke den 19. februar 2017
ilagt gebyr fordi billetten var kjøpt for sent.

Det fremgår av Ruters transportvilkår punkt 3 at den reisende plikter å ha gyldig billett
før ombordstigning eller før passering av kontrollsone. 
Dette innebærer at elektronisk billett må være kjøpt og aktivert før ombordstigning. 

Av samme bestemmelse går det fram at passasjerer som ved kontroll ikke kan vise gyldig
billett, vil bli ilagt gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig. 

Nemnda legger ved sin vurdering til grunn at klager kom på bussen på senest ved
Thune. I følge Ruters sanntidssystem gikk bussen fra Thune kl. 19.08.11.Klagers billett er
registrert kjøpt kl. 19.08.21 og bekreftet kl. 19.08.24.  

Billetten er følgelig kjøpt og aktivert etter ombordstigning og vilkårene for ileggelse av
gebyr var til stede. 

Nemnda kan ikke se at det er grunnlag for å anbefale at gebyret frafalles. 
Det er av hensyn til reiseforetakene behov for en konsekvent praksis da det er ulike
grunner til at reisende kjøper billett sent.

Vedtak

Transportklagenemnda Kollektivtransport finner ikke grunnlag for å anbefale at klager
gis medhold. 

Vedtaket er enstemmig.