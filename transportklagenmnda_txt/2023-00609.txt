Vedtak i Pakkereisenemnda

Sammendrag

Krav om refusjon grunnet kansellert reise.

Dato
20.04.2023

Saksnummer
2023-00609

Tjenesteytere
Royal Travel

Klager har i det vesentlige anført

Klagen gjelder en kansellert pakkereise for to personer fra Oslo til Kypros 14. oktober
2022. Totalpris 5 980 kroner.

Reisen til Kypros har blitt utsatt flere ganger fra opprinnelig reise den 03.02.2020 til den
14.10.2022.

Klager fikk den 4. februar 2022 følgende e-post fra Royal Travel: "Vi har valgt å flytte din
reise til høsten 2022, da det fortsatt er mye usikkerhet rundt reiser nå i vår. Vi anser
høsten som den fineste tiden på Kypros med tanke på både vær og temperatur og selv
om det er dyrere da, vil dere beholde prisene for din opprinnelige bestilling. Din nye
reisedato er 14. oktober. Om ikke avreisedato skulle passe, kan du velge en av våre andre
avganger."

Klager fikk en SMS den 8. august 2022 om at det ikke ville bli mulig å gjennomføre deres
planlagte turer til Kypros denne høsten og at klager skulle få mer informasjon. Etter dette
har klager ikke hørt noe mer fra Royal Travel.

Klager har anført at hun har skrevet e-post til Royal Travel uten å få svar. Hun har også
ringt reisearrangøren utallige ganger og skrevet e-post. Til å begynne med fikk hun svar
og beskjed om at de skulle få pengene tilbake, men i det siste har klager ringt mange
ganger uten å få svar. Klager vil ha innbetalt beløp refundert.

Klagers krav: Refusjon av innbetalt beløp. 

Det vises for øvrig til korrespondanse fra klager.

Tjenesteyterne har i det vesentlige anført

Royal Travel har ikke sendt tilsvar til Pakkereisenemnda. 

I korrespondansen med klager skriver Royal Travel følgende den 8. august 2022: "Vi
beklager, men det vil ikke bli mulig å gjennomføre våre planlagte turer til Kypros denne
høst. Mer info kommer. Mvh Royal Travel AS."

Det vises for øvrig til korrespondanse mellom klager og Royal Travel.

Nemnda bemerker

Klagen gjelder en planlagt pakkereise for to personer fra Oslo til Kypros 14. oktober
2022. Totalpris 5 980 kroner.

Klager mottok en SMS fra Royal Travel den 8. august 2022 om at det ikke ville bli mulig å
gjennomføre deres planlagte turer til Kypros høsten 2022. Slik nemnda forstår saken er
reisen avlyst fra Royal Travel uten at dette er begrunnet ytterligere. 

Det følger av pakkereiseloven § 23 at arrangøren kan avbestille reisen dersom antall
påmeldte er lavere enn angitt i avtalen og underretter kunden om dette innen gitte
tidsfrister. Slik nemnda vurderer det er ikke vilkårene i pakkereiseloven § 23 oppfylt.
Dette innebærer at Royal Travel ikke hadde adgang til å avlyse reisen og klager har da
krav på å få sitt innbetalte beløp refundert. Pakkereisenemnda anbefaler at klager gis
medhold.

Vedtak

Pakkereisenemnda anbefaler at klager gis medhold.