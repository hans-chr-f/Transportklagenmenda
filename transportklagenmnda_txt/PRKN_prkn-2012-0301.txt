Vedtak i Pakkereisenemnda

Sammendrag

Saken gjelder elevetur til Tyskland.

Dato
18.09.2013

Saksnummer
301/12

Tjenesteyter
Peer Gynts Tours AS

Sakens dokumenter ble lagt frem.

Klager: X

Turarrangør: Peer Gynts Tours AS

Antall reisende: 33

Reisens pris: 157.000,-

Saken gjelder:

Saken gjelder elevetur til Tyskland.

Klager, på vegne av de foresatte på en elevetur, anfører at etter en del innledende
kontakter fikk de 14. februar endelig et turoppsett som ble presentert for foreldrene.
Dette var grunnlag for endelig påmelding. Prosessen videre med detaljer vedrørende de
påmeldte var tungvinn og ble forsinket, og turarrangør foretok endringer både når det
gjaldt innkvartering og besøkssteder:

* Det hotellet de fikk, lå langt utenfor bykjernen.

* De kom ikke til Ravensbruck.

* Det avtalte besøket i Stasi-fengselet måtte avlyses på avtalt dag fordi det var fullbooket.

* Etter programmet skulle guiden ha informert om Sachenhausen underveis på bussen dit og
guidet rundt i Berlin etterpå. I stedet ble det guidet bare i selve leiren.

* På Kielfergen fikk de lugarer under bildekket. I følge programmet skulle de ha lugarer høyere
opp.

Oppsummert fikk de ikke det produktet de var blitt forespeilet - verken program, hotell eller
båt. Informasjonen i forkant var dårlig og krisehåndteringen svært dårlig.

Det mest graverende var at de ikke fikk komme inn i Stasi-fengselet, ikke hadde guiding i
Berlin og ikke fikk besøke Ravensbruck.

Per Gynt Tours har anført at kunden i dette tilfelle var medvirkende til at prosessen
tok tid fordi de brukte tid på å bestemme seg for tur og innhold og brukte lang tid på
elevlister og lignende. Når det gjelder de enkelte klagepunkter, anføres at de hadde fått
bekreftet bestillingen av besøk i Stasi-fengselet.

Feilen ble beklaget og de fikk tilbud om besøk en av de andre dagene.

Dette ble avslått av foreldregruppen fordi de skulle ha et middagsarrengement om kvelden og
ville ha fri før det. For øvrig hadde ikke gruppen forhåndsbetalt for dette besøket.

Når det gjelder besøket i Sachenhausen og guiding i Berlin, var det brudd på avtalen at guiden
forlot gruppen etter at de hadde vært i leiren.

Guiding i Berlin ble derfor ikke levert som lovet etter avtale og turarrangør har tilbudt kr.200,-
per person i prisavslag. Årsaken til at de fikk et annet hotell enn planlagt, var at endelig
avgjørelse om turen tok tid og hotellet ble i mellomtiden fullbooket. Endringen ble akseptert
av foreldregruppen forut for endelig ordrebekreftelse og før det var innbetalt depositum.
Hotellet holdt minst samme standard som det opprinnelige hotellet, det er et 3* hotell etter
tysk klassifisering og har vært brukt av skoleklasser tidligere. Noen av deltagerne kan ha hatt
for høye forventninger til et hotell på en slik skoletur.

Når det gjelder lugarene om bord, er dette et nytt punkt som ikke har vært påberopt tidligere.
Påstanden er feil da skipet de reiste med ikke har lugarer under bildekk. Ingen lugarer har
lavere enn 3* kategori og de starter på dekk 5 og oppover.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for prisavslag med mindre de avhjelpes innen
rimelig tid etter at kunden har meldt fra til turarrangør.

Når det gjelder prosessen frem mot endelig avtale, går ikke nemnda nærmere inn på den,
men legger til grunn det som foreldregruppen aksepterte og som var grunnlag for avtalen
mellom partene. På rent generelt grunnlag vil nemnda likevel bemerke at det er naturlig at en
slik prosess tar noe tid - både fra turarrangørs side og fra foreldregruppens side.

Når det gjelder hotellet, legger nemnda til grunn at endringen skjedde etter inngått avtale,
men ble akseptert av foreldregruppen før avreise og før det var innbetalt depositum. Det
legges videre til grunn at hotellet hadde samme standard (3*) som det opprinnelig avtalte,
samt at beliggenheten ikke var slik at det i seg selv tilsier at det foreligger en mangel ved
reisen.

I utgangspunktet foreligger det objektivt sett en mangel ved reisen når besøket i
Stasifengselet ikke kunne foregå på den dag det var planlagt.

Mangelen ble søkt avhjulpet ved at turarrangør skaffet besøksplass en annen dag, men dette
ble avslått av foreldregruppen fordi det da kolliderte med et annet arrangement. Gruppen fikk
også tilbud om å besøke museet på Check Point Charlie som alternativ til Stasi-besøket. Også
dette ble avslått av foreldregruppen.

Samlet sett finner nemnda at turarrangør i dette tilfelle har gjort et tilfredsstillende forsøk på
å avhjelpe mangelen.

I programtilbudet fra februar 2012 inngikk besøk i Ravensbruck. Dette ble bekreftet av
foreldregruppen at den ønsket så sent som i e-post av 6. juni, men den 12. juni ble det gitt
beskjed om at Ravensbruck var stengt den dagen. Det må legges til grunn at et besøk der
var ment å inngå som ett av flere pedagogiske elementer på en tur som denne. At leiren var
stengt på mandager burde en turarrangør som arrangerer slike turer, kjenne til. På dette
punkt foreligger det derfor en mangel i pakkereiselovens forstand, som nemnda mener bør
kompenseres med kr.200,- per person.

Også når det gjelde manglende guiding i Berlin, foreligger det en mangel, som turarrangør har
tilbudt å kompensere med kr.200,- per person.

Nemnda finner beløpet passende.

Klagen på lugarkategori antar nemnda er basert på en misforståelse da skipet ikke har lugarer
under bildekket. Nemnda legger til grunn at gruppen fikk lugarer i henhold til bestillingen.

Vedtak:

Reklamasjonsnemnda anbefaler at det gis et prisavslag på totalt kr.400,- per person inkludert
det som allerede er tilbudt.

Vedtaket var enstemmig.