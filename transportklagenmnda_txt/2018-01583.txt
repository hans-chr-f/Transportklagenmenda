Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
09.04.2019

Saksnummer
2018-01583

Tjenesteytere
Widerøe

Klager har i det vesentlige anført

Klager skulle reise med Widerøes flyvning WF592 fra Kristiansand (KRS) til Bergen
(BGO) 23. november 2017 kl. 16.05, og videre til Ålesund (AES) med WF458 kl. 17.35
samme dag. Flyvningen fra Kristiansand ble imidlertid kansellert, og klager ankom sin
destinasjon etter kl. 23.00. Han har på bakgrunn av de ovennevnte forhold fremsatt krav
om standardkompensasjon i henhold til EU-forordning 261/2004 på 250 euro.

Tjenesteyterne har i det vesentlige anført
Widerøes flyvning WF592 fra Kristiansand til Bergen 23. november 2017 ble kansellert
som følge av dårlige værforhold i hele Norge denne dagen. Klager mistet sin
videreforbindelse, men ble booket om til ny flyvning med SAS samme dag. Widerøe viser
til værforholdene i Bergen denne dagen, hvor det var lav sikt, snø, regnskurer, hagl og
dis. 

Widerøe avviser på ovennevnte grunnlag klagers krav om standardkompensasjon.

Nemnda bemerker

Widerøes flyvning WF592 fra Kristiansand til Bergen 23. november 2017 ble kansellert, og
klager ankom sin endelige destinasjon cirka fem timer forsinket etter omruting. 
Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen.

I dette tilfellet skyldtes forsinkelsen dårlige værforhold i hele landet denne dagen. Det
vises til fremlagt dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningens forstand. Widerøe iverksatte tiltak ved å booke klager om
til ny flyvning til Ålesund. Nemnda legger til grunn at en forsinkelse på mer enn tre timer
ikke kunne vært unngått selv om alle rimelige tiltak var truffet. Forsinkelsen gir etter
dette ikke rett til standarderstatning, og nemnda anbefaler ikke at klager gis medhold i
sitt krav.

Vedtak

Transportklagenemnda - fly anbefaler ikke at klager gis medhold.