Vedtak i Transportklagenemnda - Fly

Sammendrag

Krav om refusjon av billetter grunnet innreiserestriksjoner. Covid-19.

Dato
17.11.2021

Saksnummer
2020-02902

Tjenesteytere
Norwegian Air Shuttle

Klager har i det vesentlige anført

Klager med reisefølge (hans kone og sønn) hadde bestilt billetter med Norwegian fra
Düsseldorf til Oslo, og videre fra Oslo til Longyearbyen (V4MCM2) den 17. juli 2020, med
retur (V5PZ5Z)  til Oslo den 20. juli. Da Norge annonserte reiserestriksjoner fikk klager
kansellert og refundert billettene fra Tyskland til Norge. 

Den 10. juli opphevet Norge reiserestriksjonene, men klager kunne uansett ikke
gjennomføre reisen til Norge fordi han hadde kansellert billettene fra Tyskland. Klager
fremsatte derfor krav om refusjon av billettene med bestillingsreferanse V4MCM2 og
V5PZ5Z, men Norwegian avviste kravet med den begrunnelse at de aktuelle flyvningene
gikk i henhold til oppsatt rutetid.

Klager krever at Norwegian refunderer billettene

Tjenesteyterne har i det vesentlige anført
Norwegian Air Shuttle har ikke inngitt noe tilsvar til nemnda.

Nemnda bemerker

Klager har søkt om refusjon, da de ikke kunne benytte reisen mellom Oslo og
Longyearbyen grunnet korona og innreiserestriksjoner/forbud.

EU-forordning 261/2004 gjelder passasjerers minimumsrettigheter når de nektes
ombordstigning mot sin vilje, en flyging innstilles eller en flyging er forsinket. I punkt
2.2 av EU-kommisjonens veileder for passasjerrettigheter i lys av Covid-19 situasjonen
uttrykkes det at tilfeller hvor klager ikke kan/vil reise ikke er regulert i forordningen, og at
det er flyselskapets alminnelige billettvilkår som gjelder. 

I dette tilfellet er det ikke sannsynliggjort at reisen mellom Oslo og Longyearbyen ble
kansellert, og nemnda legger derfor til grunn at flyvningene gikk som normalt. 

Klager har derfor ikke krav på refusjon i henhold til EU-forordningen eller luftfartslovens
regler, og det er de alminnelige billettvilkårene som gjelder. 

Slik nemnda leser klagers booking var billettene ikke-refunderbare. Klager har med dette
ikke rett på refusjon av de avbestilte billettene i henhold til billettreglene.

Myndigheter og flyplasser pålegger flyselskapene å kreve inn skatter og avgifter per
reisende passasjer. Da reisen ikke ble benyttet har klager med reisefølge rett på refusjon
av refunderbare skatter og avgifter. 

Nemnda har forståelse for at klager opplever det som urettferdig å ikke motta
refusjon når de i realiteten ble forhindret fra å reise grunnet covid-19, men heller ikke
flyselskapene hadde kontroll over denne situasjonen. 

Klager anbefales å ta kontakt med sitt forsikringsselskap for forespørsel om refusjon av
billettene.

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at klager ikke gis medhold, utover at klager har krav på
refusjon av refunderbare skatter og avgifter.