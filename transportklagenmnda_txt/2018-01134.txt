Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
12.02.2019

Saksnummer
2018-01134

Tjenesteytere
SAS

Klager har i det vesentlige anført

Klager skulle reise fra New York til Stockholm via Oslo den 6. januar 2018 kl 18.55 med
ankomst dagen etter kl 10.15. SK908 fra New York til Oslo ble forsinket slik at hun mistet
sin videreforbindelse i Oslo. Klager ble booket om og ankom endelig bestemmelsessted
kl 15.55, mer enn fem timer forsinket. 

Klager krever standarderstatning 600 euro i henhold til EU-forordning 261/2004.

Tjenesteyterne har i det vesentlige anført
SK908 ankom Oslo 1 time og 31 minutter forsinket som følge av dårlig vær i New York,
ekstremt vintervær på den amerikanske østkysten. SAS viser til fremlagt dokumentasjon.

Klager ble booket om til første ledige avgang fra Oslo til Stockholm.

Hendelsen er ikke kompensasjonsberettiget da årsaken var ekstraordinære
omstendigheter utenfor SAS' kontroll. 

SAS kan ikke imøtekomme klagers krav.

Nemnda bemerker

Forsinkelse som medfører at passasjerene kommer mer enn 3 timer senere frem
enn planlagt til det endelige bestemmelsesstedet, utløser en plikt for flyselskapet til å
utbetale standarderstatning med mindre selskapet godtgjør at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf EU-forordning 261/2004 artiklene 5, 6 og 7 og EU-domstolens avgjørelser
i sak Sturgeon-Condor av 19.11.2009 (C-402/07) og Nelson med flere av 23.10.2012
(C-581/10).

Værforhold som påvirker flytrafikken ved at det ikke er mulig å lande / ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. 

SAS har fremlagt værrapporter for New York for 4.  og 5. januar. Klagers flyvning var
den 6. januar kl 18.55. Situasjonen på flyplassen må antas å ha normalisert seg på dette
tidspunktet, og nemnda kan ikke se at det er dokumentert at SK 908 ble forsinket som
følge av vær eller andre forhold som fritar selskapet fra erstatningsplikten.   

Nemnda anbefaler at SAS betaler 600 euro til klager.

Vedtak

Transportklagenemnda - fly anbefaler at klager gis medhold.