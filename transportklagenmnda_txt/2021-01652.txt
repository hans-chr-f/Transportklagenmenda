Vedtak i Transportklagenemnda - Fly

Sammendrag

Krav om refusjon av returbilletter som følge av
kansellering og manglende informasjon om omruting

Dato
27.04.2022

Saksnummer
2021-01652

Tjenesteytere
SAS
Bravofly
Swiss International Air Lines

Klager har i det vesentlige anført

Klager og hans kone hadde kjøpt en tur-retur reise gjennom Bravofly  fra Kristiansand til
Pristina den 3. juli med retur den 7. august 2021. Reisens kostnad var 11 341,44 NOK. 

Klager fikk melding fra Bravofly den 9. juli 2021 om at SAS hadde kansellert  både
utreisen og hjemreisen. Utreisen var imidlertid allerede gjennomført og den gikk som
normalt. Klager kontaktet Bravofly og SAS, men oppnådde ikke kontakt. Klager forholdt
seg til at returreisen den 7. august 2021 var kansellert.  Klager ble ikke informert om
omruting og bestilte selv nye returbilletter gjennom Travellink.fra Pristina til Kristiansand
den 6. august 2021. 

Klager krever standarderstatning  og refusjon av kjøpte returbilletter, 6561,36 NOK.

Tjenesteyterne har i det vesentlige anført
SAS har inngitt følgende tilsvar:
Dette er en reisebyrå booking, utstedt på Swiss dokument (LX), så dersom byrået har
sendt en refusjonsforespørsel til flyselskapet som eier dokumentet, så vil dette være
SWISS, da det ikke eksisterer 117-dokument i bookingen (SAS). SAS opererer første
flyvningen på utreisen 03.07.21 (SK208) og denne opererer som normalt. På returen
07.08.21 opererer SAS LH6280 (SK4756). Denne flyvningen blir innstilt den 09.07.21,
slik klager også informerer om. Dette er mer enn 2 uker før avgang og klager fikk også
beskjed om innstillingen den 09.07.21. Da LH6280 (SK4756) ble innstilt, ble klager booket
om av Lufthansa til neste fly som gikk 1 time senere og ankom OSL kl 15:00 istedenfor
kl 14:00. Neste fly OSL-KRS hadde avreise kl 21:35. Siste flyvning med SAS, SK223 den
07.08.21 opererte også som normalt.

SAS stiller spørsmålstegn til hva som har skjedd med bookingen og hvorfor klager måtte
kjøpe ny retur. SK223 på returen er ikke kansellert og viser NOSHOW i bookingen. SAS
avviser krav om standarderstatning da flyvningen (SK4756) ble innstilt mer enn 14
dager før avreise jf. 5.1 c iii..Videre må krav om refusjon for ubenyttet billetter rettes til
reisebyrået, som skal sende forespørsel til dokumenteier (LX).

Swiss Air Lines har inngitt følgende tilsvar:
Swiss kommenterer ikke kravet om refusjon av returbilletene, men tilbyr å refundere de
ubenyttede billettene, totalt GBP 176,90 per billett. Swiss hevder at billettene er bestilt
gjennom reisebyrået Last Minute og at de ikke har mottatt en søknad om refusjon fra
reisebyrået.

Bravofly har ikke fremmet tilsvar for nemnda, men har tidligere i saken informert klager
om at de kun er en formidler av reiser, og at de ikke er ansvarlig for utførelsen av selve
reisen.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7. Regelen
gjelder ikke dersom passasjeren har fått informasjon om endringen minst to uker før
planlagt avgangstid. Klager har opplyst at det ble gitt beskjed om kanselleringen den
9.juli 2021, altså over to uker før avgang for den kansellerte returen. Kanselleringen gir
derfor ikke rett til standarderstatning

Ved kansellering har en rett på refusjon av billettprisen eller omruting snarest mulig,
jf. forordningens artikkel 8. Det er flyselskapet som er pliktsubjekt. Det fremgår av EU-
kommisjonens tolkningsveileder til EU-forordning 261/2004 at i tilfeller hvor en passasjer
ikke blir tilbudt omruting i henhold til forordningen, kan selskapet bli ansvarlig for å
refundere klagers kostnader til å besørge omrutingen på egenhånd. Dette fremgår
også av fast nemndspraksis. Flyselskapet har etter artikkel 14 andre ledd en plikt til å gi
passasjerene som er berørt av en kansellering, skriftlig melding om bestemmelsene om
erstatning og assistanse i henhold til forordningen, herunder retten til omruting. Det er
ikke dokumentert at klager ble informert om omruting. Nemnda legger derfor til grunn
at klager ikke er tilbudt omruting og at klager har krav på å få refundert kostnader til kjøp
av returbilletter, 6561, 36 NOK.

Det er flyselskapet som er ansvarssubjekt etter EU-forordningen, også i tilfeller
der billettene er kjøpt via et reisebyrå. Nemnda anbefaler derfor at SAS refunderer
billettkostnaden direkte til klager og eventuelt søker regress dersom det er grunnlag for
det.

Vedtak

Transportklagenemnda fly anbefaler at SAS utbetaler 6561 NOK til klager for nye
flybilletter til hjemreisen.