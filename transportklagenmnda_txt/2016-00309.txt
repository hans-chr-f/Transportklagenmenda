Vedtak i Transportklagenemnda - Fly

Sammendrag

Krav om full refusjon av billettprisen og erstatning for påførte
ekstrakostnader til ny billett, grunnet nektet ombordstigning.

Dato
19.12.2016

Saksnummer
2016-00309

Tjenesteytere
Qatar Airways

Klager har i det vesentlige anført

Klagers tante skulle reist fra Delhi til Oslo via Doha den 13. november 2015 kl. 04:35 med
QR 579. 

Ved innsjekking på flyplassen i Delhi hadde tanten med pass, tur/retur billett og
Schengen visa utstedt av den norske ambassaden i New Dehli. Hun ble nektet å sjekke
inn grunnet manglende «invitation letter from the sponsors». Da dette brevet ble
fremskaffet av familie i Norge, var det ifølge representanten fra flyselskapet ikke et gyldig
dokument.

Ved videre protester fra klager og hennes mann ble det informert om at dette
dokumentet ble forevist innsjekkingen for sent. Ved telefonisk kontakt har selskapet
nektet å fremskaffe skriftlig forklaring som forklarer hvorfor klager ble nektet
innsjekking. 

Klager måtte derfor bestille ny reise for tanten fra Delhi til Oslo via Moskva den 15.
november 2015 kl. 05:10 med Aeroflot. Hos dette flyselskapet hadde klagers tante ingen
problemer med å fullføre reisen. 

Klager krever at utgiften for de opprinnelige billettene refunderes, og at de påførte
ekstrakostnadene for de nye billettene med Aeroflot erstattes av Qatar. 

Tjenesteyterne har i det vesentlige anført
Alle passasjerer er ansvarlig for å sørge for at de har alle nødvendige og oppdaterte
dokumenter som kreves for å gjennomføre reisen. I denne saken henvendte klager seg
til disken 45 minutter før den stengte. Klager hadde da et «Schengen C type visa» og var
ikke i stand til å redegjøre reisens mål eller fremlegge økonomisk dokumentasjon på at
hun kunne forsørge seg selv, annet enn returbilletten tilbake til Delhi. 

Klager ble gitt instrukser om å fremskaffe dokumentasjon som kunne bevise reisens
formål, eksempelvis «invitation letter from the sponsors», innen en tidsramme på 30
minutter. 

Qatar Airways krever at passasjerer fra ulike land kan fremskaffe dokumenter som viser
reisens formål. Det påhviler passasjerene å sørge for at disse dokumentene er korrekte.

Qatar kan på grunnlag av overnevnte ikke imøtekomme klagers krav.

Nemnda bemerker

Passasjerene plikter selv å sørge for å ha nødvendige reisedokumenter, herunder visum
og gyldig pass. Flyselskapet er i forhold til angjeldende land ansvarlig for å kontrollere at
passasjerene har nødvendige reisedokumenter. Dersom selskapet tar med passasjerer
som ikke har papirene i orden, kan selskapet bli ilagt en bot av vedkommende land.
Selskapet må videre besørge retur av passasjeren.

Nemnda legger på bakgrunn av de foreliggende opplysninger til grunn at klagers
tante rent faktisk hadde gyldig pass, gyldig visum til Norge og tur/retur billett. Qatars
innsjekkingspersonale tok således feil da de mistenkte at visumet ikke var gyldig.

Nemnda er av den oppfatning at det ikke kan forventes at en person som har fått et
visum, ved fremmøte på flyplassen skal ha med underlagsmaterialet for visumsøknaden i
tillegg til visumet.

Etter nemndas vurdering var det således uriktig av Qatar å avvise passasjeren. Nemnda
anbefaler at Qatar Airways erstatter passasjeren/klager de merutgifter passasjeren/
klager ble påført (prisen for billetter med Aeroflot fratrukket prisen for billetter med
Qatar Airways) som følge av den uberettigete avvisningen. 

Vedtak

Transportklagenemnda-fly anbefaler at Qatar Airways erstatter passasjeren/klager de
merutgifter de ble påført.