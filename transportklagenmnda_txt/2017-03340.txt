Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
06.11.2018

Saksnummer
2017-03340

Tjenesteytere
Air France

Klager har i det vesentlige anført

Klager skulle reise med Air Frances flyvning AF1775 fra Oslo (OSL) til Paris (CDG) 16.
desember 2017 kl. 14.50. Flyvningen ble kansellert, og klager mistet sin videreforbindelse
med AF166 til Bangkok (BKK). Hun anfører at hun ble cirka ti timer forsinket til sin
endelige destinasjon, og måtte ta inn på hotell. Klager har på denne bakgrunn fremsatt
krav om standardkompensasjon i henhold til EU-forordning 261/2004 på 600 euro.

Tjenesteyterne har i det vesentlige anført
Air Frances flyvning AF1775 fra Oslo til Paris 16. desember 2017 ble kansellert som følge
av vindforhold. Klager mistet derfor sin videreforbindelse med AF166 til Bangkok, og ble
booket om med Lufthansa og Thai Airways. Hun ankom Bangkok 17. desember kl. 19.35.
Selskapet anfører at de har overholdt sin omrutingsplikt etter forordningens artikkel 8
nummer 1. 

Selskapet viser til at plutselig vindkast på opp mot 50 km/t og våt/snølagt rullebane
utgjorde en sikkerhetsrisiko for passasjerene. Det var derfor ikke mulig å unngå
kanselleringen. Air France anfører at de ovennevnte værforhold utgjør en slik
ekstraordinær omstendighet som fritar flyselskapene for sitt erstatningsansvar
etter EU-forordning 261/2004, og at forsinkelsen ikke kunne vært unngått selv om
alle rimelige tiltak ble truffet. Selskapet avviser på dette grunnlag klagers krav om
standardkompensasjon.

Nemnda bemerker

Air Frances flyvning AF1775 fra Oslo til Paris 16. desember 2017 ble kansellert, og klager
mistet følgelig sin videreforbindelse til Bangkok. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 
I dette tilfellet skyldtes kanselleringen sterke vindkast og glatt rullebane ved Oslo
lufthavn. Det vises til fremlagt dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningens forstand. Air France omrutet klager med Lufthansa
og Thai Airways, og hun ankom sin destinasjon cirka ti timer forsinket i henhold til
planlagt ankomsttid. Nemnda legger til grunn at forsinkelsen for klager ikke kunne vært
unngått selv om alle rimelige tiltak ble truffet. Kanselleringen gir etter dette ikke rett til
standarderstatning, og nemnda anbefaler ikke at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.