Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
18.03.2022

Saksnummer
2021-01680

Tjenesteytere
SAS
Widerøe

Klager har i det vesentlige anført

Klager skulle reise fra Kristiansund til Tromsø via Bergen den 7. oktober 2021 på følgende
reiserute:

WF569 KSU BGO 1300 1400
WF626 BGO TOS 1435 1635

WF569 ble kansellert, og klager ble booket om til følgende reiserute med SAS:

SK2306 KSU OSL 1505 1600
SK4434 OSL TOS 1840 2030

SK4434 ble forsinket slik at klager ankom Tromsø kl 22.20 istedet for kl 2030.

Klager har mottatt 250 euro fra Widerøe for kanselleringen med Widerøe, men mener
hun også har krav på erstatning for forsinkelsen med SAS.

Klager krever ytterligere 250 euro fra SAS.

Tjenesteyterne har i det vesentlige anført
Widerøe har i det vesentlige anført:

WF569 ble kansellert, og Widerøe har utbetalt standarderstatning til klager med 250
euro, samt kroner 150 til matutgifter. 

Widerøe kan ikke se at det er ytterligere krav som Widerøe er ansvarlig for. 

SAS har i det vesentlige anført:

Ettersom klager har mottatt kompensasjon fra Widerøe i forbindelse med kanselleringen
av WF569/626 den 07.10.21, vil SAS
svare for forsinkelsen som rammet SAS sin avgang SK4434 den 07.10.21.

Viser til utklipp av Traffic & Flight Information nedenunder som viser at flyvningen var
forsinket mindre enn 2 timer og utløser
dermed ingen rett til standardkompensasjon i henhold til forordningen.

SAS avviser med dette krav om standarderstatning.

Nemnda bemerker

Nemnda legger til grunn at klagers flyvning med WF569 ble kansellert, og at hun har
mottatt standarderstatning fra Widerøe med 250 euro. 
Widerøe booket om klager til ny reiserute med SAS, hvor siste flyvning med SK4434 ble
forsinket med ca to timer. Klager har fremsatt krav om ytterligere standarderstatning for
denne forsinkelsen.

Klager kan ha krav på standarderstatning for flere uregelmessigheter på samme reise,
nemnda viser i den forbindelse til avgjørelse i EU-domstolen av 12. mars 2020 i sak
C-832/18.   

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Det er ikke bestridt at SK4434 fra Oslo til Tromsø ble forsinket i underkant av to timer. En
forsinkelse av denne lengden gir ikke rett til standarderstatning. 

Nemnda kan ikke anbefale at klager gis ytterligere standarderstatning.

Vedtak

Transportklagenemnda kan ikke anbefale at klager gis medhold.