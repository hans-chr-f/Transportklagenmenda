Vedtak i Transportklagenemnda - Fly

Sammendrag

Klager krever erstatning på kr 62.209 som innbefatter ekstra utgifter som ble påført dem på
grunn av uriktige opplysninger som ble oppgitt av en av firmaets ansatte. Beløpet inkluderer

også kr 30.000 for tort og svie, da en slik reise ikke kan prioriteres mange ganger i livet.

Dato
20.01.2010

Saksnummer
168/09F

Tjenesteyter
Continental Airlines

Klager krever erstatning på kr 62.209 som innbefatter ekstra utgifter som ble påført dem på
grunn av uriktige opplysninger som ble oppgitt av en av firmaets ansatte. Beløpet inkluderer
også kr 30.000 for tort og svie, da en slik reise ikke kan prioriteres mange ganger i livet.

Klager har i det vesentlige anført:

Klagerne skulle reise 10. juni 2008 på en lenge planlagt rundtur i USA og Latin Amerika.
Reisen skulle vare i 5 måneder. Da de ankom innsjekk på Gardermoen ble de møtt med
følgende beskjed: «Dere kan ikke reise til USA med de billettene dere har, de vil ikke slippe
dere gjennom tollen i USA». Problemet var da at de ikke hadde noen billetter som tok dem ut
av Mexico innen 90 dager fra de ankom USA. Opprinnelig skulle de være 2 måneder i USA og 3
måneder i Latin Amerika, se vedlegg fra klager.

Klagerne er av den oppfatning at informasjonen de fikk på Gardermoen ikke var riktig.
Personalet hos Continental på Newark Internasjonal Airport hadde aldri hørt om nabolandets
restriksjoner og 90 dagers opphold for USA og Mexico.

Klagerne krever erstattet påførte ekstrautgifter samt erstatning for tort og svie. Samlet krav: kr
62.209.

Continental Airlines har i det vesentlige anført:

Flyselskapet har gått nøye gjennom saken til klagerne, og det viser seg at klagerne har fått
uriktige opplysninger av deres medarbeider på Newark flyplassen angående reiserestriksjoner
og lovlig lengde på oppholdet for reisende fra Norge gjennom USA til Mexico. Dette beklager
de på det sterkeste.

Flyselskapet viser til at deres representant på Gardermoen gjorde riktig og endret klagernes
billetter, da han ble forevist klagernes «original» billetter som gjaldt for reise gjennom USA
og videre til Mexico, her gjelder kravet om at norske statsborgere må være underlagt 90-
dagersregelen som gjelder for innbyggere i land som er unntatt fra visumkravet, blant annet
Norge.

De 180 dagene for reise uten visum gjelder kun hvis man flyr direkte til Mexico uten å
dra gjennom USA. Da klagernes reise foregikk innenfor 90-dagersbegrensningen, ble det
nødvendig å endre reisen for å oppfylle disse kravene. Disse 90 dagene begynte å løpe da
klagerne ankom USA.

Slik er begrensningene for norske statsborgere som reiser gjennom USA til Mexico, og derfor
avslår flyselskapet klagernes anmodning om refundering av ekstrautgifter.

Continental Airlines representant på Gardermoen måtte håndheve kravet. Hvis ikke, hadde
ikke immigrasjonskontrollen gitt klagerne adgang til USA, og klagerne hadde måttet returnere
til Norge med neste Continental Airlines fly. Flyselskapet ville fått en stor bot, og klagerne
kunne ikke ha fortsatt reisen.

Nemnda bemerker:

USA stiller i likhet med andre land forskjellige krav for innreise. Dersom den reisende ikke
overholder disse kravene, vil vedkommende bli avvist på ankomstflyplassen. Flyselskapet
som brakte den reisende til USA plikter i så fall å transportere passasjeren tilbake til
utgangspunktet, og selskapet vil bli ilagt en bot. Passasjerene har selv ansvar for å fremskaffe
nødvendige papirer og tillatelser. Dersom disse mangler, er flyselskapet i sin rett til å avvise
passasjeren ved utreise.

Nemnda legger på bakgrunn av de foreliggende opplysninger til grunn at klagerne ikke hadde
papirene i orden, og at Continental Airlines representant i Norge ga riktige informasjon
vedrørende billettene. Klagerne må selv bære ansvaret for de problemer de kom opp i.

Nemnda finner etter dette ikke å kunne anbefale at klagerne gis medhold.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, leder

Elise Korsvik, Forbrukerrådet

Sverre Åril, Forbrukerombudet

Olav Grøttland, SAS

Janne G. Soløy, Widerøe's Flyveselskap AS