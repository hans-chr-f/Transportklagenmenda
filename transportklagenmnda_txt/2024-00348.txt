Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
29.10.2024

Saksnummer
2023-03707

Tjenesteytere
SAS
Lufthansa German Airlines

Klager har i det vesentlige anført

Klager (to reisende) skulle fly fra Ålesund via København og Munchen til Bilbao med SAS
den 18. oktober 2023.

SK2893 – Ålesund – København – kl. 10:15 – kl. 11:45 – 18. oktober 2023
LH2441 – København – Munchen – kl. 12:50 – kl. 14:25 – 18. oktober 2023
LH1828 – Munchen – Bilbao – kl. 15:45 – kl. 18:00 – 18. oktober 2023

Klagers flyvning SK2893 fra Ålesund ble kansellert. Klager ble ombooket til ny flyvning fra
Ålesund via Amsterdam samme dag, med ankomst i Bilbao kl. 22:45.

Klager krever standarderstatning på 400 EUR per passasjer, totalt 800 EUR.

Tjenesteyterne har i det vesentlige anført
Flyvning SK2893 den 18. oktober 2023 ble kansellert som følge av birdstrike, noe som
ifølge EU-domstolens dom i sak C-315/15 fra 4. mai 2017 er å anse som en ekstraordinær
omstendighet. Klager ble omrutet på første mulige flyvning. 

Traffic & Flight information og ASM viser at flyvningen ble kansellert grunnet birdstrike.
Flight Stats viser at flyvningen var kansellert. Ediss viser flyvningen klager ble omrutet til.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7. 

SAS har fremholdt at kanselleringen av SK2893 den 18. oktober 2023 skyldtes kollisjon
med fugl. Kollisjon med fugl kan være en ekstraordinær omstendighet i forordningens
forstand, jf. EU-domstolens avgjørelse i saken Peskova med flere av 4. mai 2017
(C-315/15) avsnitt 26, men flyselskapet må sannsynliggjøre at dette er årsaken. I denne
saken har 
SAS fremlagt en "traffic & flight Information", hvor det fremgår at SK2893 den 18. oktober
2023 ble kansellert grunnet birdstrike. Nemnda finner i lys av dette sannsynliggjort at
kanselleringen var forårsaket av dette.

Spørsmålet er imidlertid om den ekstraordinære omstendigheten kunne vært unngått
selv om alle rimelige tiltak var truffet. Nemnda har delt seg i et flertall og et mindretall
når det gjelder dette spørsmålet. 

Etter flertallet, forbrukerrepresentanten og nemndas leder, sitt syn har SAS gjennom den
fremlagt dokumentasjonen ikke godtgjort dette. Selskapet har kun vist til det alternativet
som ble valgt uten å redegjøre for om det fantes andre alternative flyvninger internt hos
flyselskapet eller eksternt, som kunne ha blitt benyttet. Nemnda mener derfor at klager
har krav på standarderstatning på 400 EUR per passasjer, totalt 800 EUR. 

Mindretallet, bransjerepresentanten, finner at SAS i tilstrekkelig grad har godtgjort
at selskapet oppfylte alle rimelige tiltak i den aktuelle situasjonen. Kravet om
standarderstatning anbefales derfor ikke tatt til følge.

Forbrukerrepresentanten mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at SAS utbetaler standarderstatning på 400 EUR per
passasjer, totalt 800 EUR.