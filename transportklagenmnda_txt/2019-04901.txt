Vedtak i Transportklagenemnda - Fly

Sammendrag

Krav om refusjon av utgifter som følge av endret
avgangstid. Tvist om informasjon om kansellering ble gitt.

Dato
20.10.2020

Saksnummer
2019-04901

Tjenesteytere
Norwegian Air Shuttle

Klager har i det vesentlige anført

Klager og en medpassasjer hadde bestilt en reise med D85023 fra Oslo til Malaga den
20. august 2019. Flyet skulle gå fra Oslo kl. 20.00. Klager anfører at de møtte opp til
innsjekking som normalt for flyvningen, men de fikk da vite at D85023 hadde blitt
kansellert og at de hadde blitt flyttet over på en tidligere flyvning samme dag. Klager
anfører at de aldri mottok noen beskjed om kanselleringen, verken på SMS eller e-post.

Klager og medpassasjeren fikk kostnadsfritt plass på en ny flyvning, DY1800, med avgang
dagen etter kl. 06.35. Som følge av den tidlige avgangen og at det ikke ville være mulig å
ankomme flyplassen fra deres bosted i Lier med offentlig transport to timer før avgang,
valgte klager og medpassasjeren å ta inn på hotell på flyplassen for natten.

Klager krever refusjon av hotellutgiftene på Gardermoen på 1189 kroner, matutgifter på
600 kroner og tap av hotellnatt i Malaga på 1153 kroner.

Tjenesteyterne har i det vesentlige anført
Passasjerene hadde bestilt plass på flyvningen D85023, med avgang kl. 20.00 den
20. august 2019. Den 17. juli 2019 ble det foretatt en ruteendring, som det ble sendt
varsel om på SMS og e-post til telefonnummeret og e-postadressen som var registrert i
bestillingen. Den nye avgangen var DY1804, kl. 16.15 den 20. august 2019. Dersom den
nye avgangstiden ikke passet, kunne passasjerene ombookes, eller de kunne be om
refusjon.

Passasjerene kom for sent til DY1804, men de ble ombooket kostnadsfritt av Norwegian
til DY1800, med avgang dagen etter.

I artikkel 6.2.1 i Norwegians generelle befordringsvilkår, som er publisert på Norwegians
nettsider, og som alle passasjerene må godta når de kjøper en flyreise hos Norwegian.
står det følgende: «An email address and mobile phone number must be provided at the
time of Booking. This information must be correct as it is our only means of contact with
you». Følgelig ble det sendt en SMS og e-poster til telefonnummeret og e-postadressen
som ble oppgitt av passasjerene selv.

I artikkel 11.1.2 i de samme vilkårene står det videre følgende: «we reserve the right to
change the departure time of your flight after the Booking is made».

I henhold til artikkel 5 nummer 1 bokstav c første punkt i EU-forordning 261/2004 har
passasjerene rett til erstatning fra fraktføreren i tråd med artikkel 7, så lenge de er blitt
informert om kanselleringen minst to uker før opprinnelig avgangstid. Da passasjerene
i dette tilfellet ble informert om kanselleringen den 17. juli 2019, har de ikke rett på
standarderstatning.

Hva gjelder kravet om refusjon av utgifter til mat og hotell, er ikke flyselskapet ansvarlig
for slike utgifter som passasjerene har pådratt seg.

Hva gjelder kravet om refusjon av tapt hotellnatt, inneholder ikke EU-forordning
261/2004 noen bestemmelse som pålegger flyselskapene en plikt til å refundere
forhåndsbetalte tjenester. Som følge av dette kan ikke klagers krav om refusjon av slike
utgifter imøtekommes.

Basert på det ovennevnte kan ikke klagers krav om refusjon av utgifter imøtekommes.

Nemnda bemerker

Det fremgår av forordning 2004/261 artikkel 5 nr. 1 bokstav c første punkt at dersom
flyselskapet opplyser om innstilling av en flyvning minst to uker før planlagt avgangstid,
har passasjeren ikke krav på standarderstatning.

Norwegian har fremlagt dokumentasjon på at det ble sendt informasjon om
ruteendringen den 17. juli 2019 til klagers registrerte telefonnummer og e-post. Klager
har bestridt å ha mottatt slik informasjon fra Norwegian angående ruteendringen.

Nemnda mener at saken reiser bevisspørsmål som gjør at saken ikke egner seg til
behandling i nemnda, jf. forskrift om transportklagenemnd § 6-2 bokstav d. Saken
avvises derfor.

Vedtak

Saken avvises.

Forbrukerrepresentant Maite de Geus-Cossard, Forbruker Europa, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.