Vedtak i Transportklagenemnda - Fly

Sammendrag

Krav om erstatning for ødelagt spesialbagasje.

Dato
18.06.2010

Saksnummer
279/09F

Tjenesteyter
SAS

Krav om erstatning for ødelagt spesialbagasje.

Klager har i det vesentlige anført:

Klager reise fra Mauritius til Kristiansand den 27. og 28. april 2009. Reisen foregikk med
flyselskapene Air Mauritius fra Mauritius til Paris, og deretter med SAS fra Paris via København
til Kristiansand.

Beskrivelsen av skaden og forholdene rundt forsendelsen av gjenstanden (en modellbåt),
samt fremsatt krav er vedlagt i brev med vedlegg til SAS datert 14.9.2009, vedlegg 1 og brev til
Air Mauritius (AirContract) av 11.9.2009, vedlegg 2.

Fra SAS er det svar av 23.9.2009, vedlegg 3. Ingen andre svar foreligger til klager.

Klagen begrunnes med at gjenstanden er sendt som spesialbagasje. Det er betalt ekstra avgift
for slik forsendelse. Dokumentasjon på forsendelsen som spesialbagasje er vedlagt.

På klagers billett fremgår det at skadet bagasje erstattes med ca 1.230 euro. Når man
sender en gjenstand som spesialbagasje - og man derved avkreves en ekstra avgift - kan ikke
erstatningen være lavere enn det her angitte beløp.

SAS har avslått klagers krav, det henvises til en skutemodell som det her er tale om ikke egner
seg som innsjekket bagasje på fly. Slike gjenstander anbefales sendt som frakt. Dette var ikke
informasjon klager fikk da han sjekket inn gjenstanden og betalt tilleggsavgift på. Det vises
til at dersom gjenstanden ikke egnet seg til slik befraktning anføres det at flyselskapet har et
klart ansvar å gjøre avsender oppmerksom på dette.

SAS har i det vesentlige anført:

SAS har i forbindelse med klagebehandlingen bedt klager sende inn modellbåten til SAS. De vil
dekke utgiftene for dette.

Klager har avslått dette da han tidligere har stilt båten til beskuelse for SAS ved flere
anledninger, men at SAS da avslo dette.

Modellen er imidlertid forevist SAS agent på Kjevik flyplass, men agenten har kun laget en
registrering på klagers vurdering av skaden. Denne meldingen er kun en bekreftelse på
at klager har meldt fra om skaden og intet annet. SAS agent på Kjevik har ingenting med
saksbehandlingen å gjøre.

SAS viser til i sitt svar av 21. desember 2009 at klager reiste Mauritius - Paris med Air Mauritius
og Paris - København - Kristiansand med SAS. Hvor i reiseruten skaden oppsto er ikke mulig å
fastslå.

Vedrørende spesialbagasje: når det er risiko for at et kolli på grunn av sin størrelse, form, vekt
etc. kan sette seg fast ved bruk av flyplassens ordinære chech-in skranker, må kolliet avleveres
ved egne skranker merket med. spesialbagasje/oversize/oddsize. Kvitteringen som klager
har lagt ved viser betaling for additional shipment 7 kg - altså betaling for overvekt/ukurant
bagasje, og det er ikke knyttet noe særskilt ansvar til dette kolli kontra annen bagasje.

Det finnes ingen spesiell merking av bagasje som «fragil» - «denne side opp» osv. Det er kun
kolli ekspedert som frakt som får særskilt behandling via egne terminaler etter internasjonal
standardisert merking. Klagers kolli har derimot blitt ekspedert i bagasje anlegg sammen
med all annen bagasje. Den objektive sett minimale oppståtte skade er noe som lett vil kunne
oppstå under håndtering og transport når beskaffenheten er som her fordi:

Bagasje som ekspederes går i sorteringsanlegg med høy fart og blir brått penset ut til sin
posisjon hvor det er fall og hvor kolliet kan få rotasjon, og få støt fra annen bagasje. Dette
samt trykk, fall, fukt, varme, kulde vil all bagasje kunne bli utsatt for ved håndtering under
transport, reiseruten innebar seks lastinger av kolliet og sortering i tre bagasjeanlegg, slik at
den skjøre modellen har blitt utsatt for mange bevegelser med påfølgende eksponering av
risiko for skade. I tillegg har bagasjen vært transportert om bord i fly ca. 16 timer hvor det
er et ikke ubetydelig trykk fra annen bagasje som kan ha utstikkende punkter som hjul og
håndtak osv. Dette tåler gjenstander i bagasje som ikke er skjøre.

Flyselskapene kan nekte transport av bagasje før og etter ekspedering dersom det viser
seg at det er risiko for at kolliet kan gjøre skade på annet gods, materiell og personell. Ellers
ekspederes kolliet slik at det er pakket uten kontroll av innhold, med unntak av automatisert
kontroll i forhold til flysikkerhet.

Det fremgår at klager på forhånd hadde pakket modellen i henhold til prosedyrer. Hvilke
prosedyrer fremgår ikke, men modellen var pakket i en eske, og kolliet var i henhold til e-post
fra klager datert 21.7 planlagt medbrakt som håndbagasje. Dette til tross for at modellen er
ca en meter lang, og da følgelig over tillatte mål for håndbagasje. Vi må anta at klager planla å
medbringe kolliet som håndbagasje på grunn av beskaffenheten.

Når kolliet ikke ble akseptert av Air Mauritius som håndbagasje, og klager måtte ekspedere
kolliet, vil klager overføre risikoen det utgjorde å ekspedere en slik modell til SAS - og kreve
erstatning av SAS når denne risikoen har realisert seg. SAS påtar seg ikke ansvar for den
oppståtte skade som skyldes godsets egen beskaffenhet - luftfartsloven § 10-18 - første
ledd annet pkt, og i tillegg mangelfull emballering og planlagt disponering av håndbagasje -
luftfartsloven § 10-21 - første ledd første pkt.

SAS avviser klagers krav.

Nemnda bemerker:

I henhold til luftfartsloven § 10-18 er fraktfører (her SAS) ansvarlig for skadet eller ødelagt
bagasje med mindre skaden skyldes reisegodsets egen beskaffenhet eller feil eller mangler
ved reisegodset. Bagasje som sendes med fly blir utsatt for store belastninger og må av denne
grunn emballeres godt.

Det foreligger få opplysninger om hvorledes båten var emballert. I henhold til SAS brev av 21.
desember 2009 har klager i mail til SAS av 21. juli 2009 opplyst at den var pakket i en eske og
var planlagt medbrakt som håndbagasje. Mailen ligger ikke blant sakens dokumenter.

Nemnda anser det på bakgrunn av de foreliggende opplysninger sannsynlig at båten ikke
var emballert tilstrekkelig. Etter nemndas vurdering må klager selv bære ansvaret for dette.
Nemnda kan ikke se at dette endres ved at modellbåten ble sendt som spesialbagasje eller at
den ble tatt i mot uten advarsler. Spesialbagasje benyttes til mer eller mindre ukurante kolli
som ski, barnevogner etc., og innebærer ingen garanti for varsom behandling. De foreliggende
opplysninger gir etter nemnds vurdering ikke grunnlag for å laste flyselskapet for å ha tatt
i mot bagasjen. De som mottok spesialbagasjen måtte kunne gå ut fra at bagasjen var
forsvarlig emballert.

Nemnda finner etter dette ikke å kunne anbefale at klager gis medhold.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, leder

Elise Korsvik, Forbrukerrådet

Sverre Åril, Forbrukerombudet

Edith Lundem Jakobsen, Lufthansa German Airlines

Line Olafsen, Norwegian Air Shuttle ASA