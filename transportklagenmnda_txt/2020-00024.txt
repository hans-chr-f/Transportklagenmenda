Vedtak i Transportklagenemnda - Fly

Sammendrag

Krav om refusjon av seteavgift grunnet endring av seteplassering ombord.

Dato
06.10.2020

Saksnummer
2020-00024

Tjenesteytere
SAS

Klager har i det vesentlige anført

Klager hadde bestilt fire billetter t/r Oslo - Las Palmas for reise 20. - 29. november 2019.
Han bestilte og betalte samtidig for seteplassering ombord, pris kroner 1 432:
Utreise sete 7 A, B, C og D
Hjemreise sete 8 A, B, C og D     

Tilfeldig oppdaget klager at SAS hadde endret på hans setereservasjoner, slik at de nå
satt på andre plasser ombord. SAS hevder årsaken var endring av flytype, mens den
virkelige årsaken var at flyselskapet hadde solgt flere plasser på en høyere prisklasse, slik
at klagers plasser ble tildelt andre passasjerer på den høyere prisklassen. 

Klager med følge ble etter seteendringen plassert på følgende rader:
Utreise: 20 E og F + 21 E og F
Hjemreise: 21 A, B, C og D

Ved å operere med et system som åpner for forhåndsbetaling av seteplassering, har
selskapet påtatt seg en forpliktelse overfor forbruker som de ikke kan fragå gjennom
henvisning til egne fastsatte vilkår. Ved at SAS plasserte passasjerer på en høyere
prisklasse på de setene han hadde forhåndsbetalt, mener klager at han har blitt
nedgradert til en lavere klasse ombord på flyet. 

Klager har betalt for en tjeneste han ikke har mottatt, og krever refusjon av setegebyr
kroner 1 432. Videre krever han 30 % prisavslag på billettene for redusert kvalitet
ombord på fly, jf. EU-forordningens artikkel 10, 2 a, samt kroner 2 000 for påført
ekstraarbeidet med klagen.   

Det vises for øvrig til klagers brev.

Tjenesteyterne har i det vesentlige anført
I SAS sine generelle vilkår for befordring fremgår det at man har rett til en spesiell
setekategori som nevnt over. I vilkårene forbeholder SAS seg retten til å endre setene
uten at man har krav på refusjon. SAS viser til fremlagte vilkår, artikkel 6.4. Det er
dermed bare i tilfeller der nye tildelte seter havner i en annen kategori at man kan ha
krav på refusjon av reservasjonsavgiften.

På returen ble klager tildelt de samme seteplassene A, B, C og D på en rad lenger bak i
flyet. SAS mener at forbeholdet i flyselskapets vilkår gjelder i dette tilfellet; klager med
følge satt på samme prisklasse, på de samme setene ved siden av hverandre. 

På utreisen ble klager tildelt seter på radene 20 E og F, samt 21 E og F. Her har to av
seteplasseringene endret seg i forhold til opprinnelig bestilling. Klager hadde nå to
vinduseter og to midtseter i stedet for et vindussete, et midtsete og to midtgangseter.
SAS mener etter dette at klager har krav på refusjon av to setegebyr.

I tillegg til kravet om refusjon av reservasjonsavgiften, krever klager 30% prisavslag
og viser til forordningens artikkel 10.2 a, Artikkelen har som formål å gi passasjeren
prisavslag dersom de blir plassert i en lavere klasse enn hva den opprinnelige billetten
viser. Da klager med følge ikke ble plassert i en lavere prisklasse ombord på flyet kan SAS
ikke imøtekomme klagers krav. 

Klager krever i tillegg kr 2 000 for det han beskriver som påført ekstraarbeid i forbindelse
med klage. Beløpets størrelse er ikke videre kommentert, spesifisert eller begrunnet i
noen grad, og det er heller ikke hjemlet i verken lov eller praksis SAS vil ikke imøtekomme
klagers krav om kompensasjon for arbeidet med klagen.

Nemnda bemerker

I henhold til SAS' regler og vilkår, som klager krysset av for å ha lest og akseptert, tar SAS
forbehold om å kunne endre det spesifikke setet som en passasjer har bestilt. SAS har
en fleksibel kabin og kan justere hvilke seter som benyttes til SAS Plus og SAS Go etter
etterspørsel. Klager med reisefølge hadde kjøpt billetter for reise i SAS Go og ble flyttet til
seter lenger bak i kabinen da det ble behov for å utvide SAS Plus kabinen. Klager ble ikke
nedgradert til et annet servicenivå eller nektet ombordstigning.

Nemnda har forståelse for at det er irriterende å oppdage at man har fått andre seter
enn man i utgangspunktet hadde bestilt, men dette er en mulighet man må regne med
slik selskapets regler er.

SAS har imidlertid i epost av 27. desember 2019 tilbudt klager kroner 537 som tilsvarer
tre setegebyr à kroner 179. Videre har SAS i sitt svar til nemnda tilbudt klager refusjon av
to setegebyr for tildeling av andre seter på utreisen, tilsammen kroner 358.

Nemnda anbefaler etter dette i denne saken at SAS refunderer klager for fire setegebyr
for endringen på utreisen, tilsammen kroner 716, med fradrag av eventuelt tidligere
utbetalt beløp.  

Nemnda anbefaler videre at SAS innfører en ordning hvoretter passasjerene får beskjed
dersom det setet som er bestilt og betalt for endres, og likeledes at de automatisk får
tilbakebetalt den avgiften som er betalt dersom nytt sete ikke aksepteres.

Klager har videre fremsatt krav om prisavslag grunnet nedgradering. Da klager med følge
ikke ble nedgradert til en lavere prisklasse ombord kan ikke nemnda se at de har krav på
prisavslag. 

Klager anfører at han har pådratt seg utgifter på kroner 2 000 for arbeidet med
klagesaken. Han har imidlertid ikke fremlagt noen dokumentasjon på sine utgifter.

Nemnda kan etter dette ikke anbefale at klager gis medhold.

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda - fly anbefaler at SAS refunderer til klager setegebyr på utreisen
for fire personer, tilsammen kroner 716, dersom dette ikke allerede er gjort.