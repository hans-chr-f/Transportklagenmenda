Vedtak i Transportklagenemnda
- Kollektivreiser

Sammendrag

Krav om frafall av gebyr

Dato
03.04.2020

Saksnummer
2020-00368

Tjenesteytere
AtB AS

Klager har i det vesentlige anført

Klager reiste med bussen 21. oktober 2019 da han ble ilagt gebyr. Klager forklarer at
han ankom Norge den 21. oktober 2019. Klager anfører at han kjøpte korrekt billett og
forsøkte å aktivere reisekortet ombord i bussen. Videre anfører klager at han i mars
samme år hadde hatt et opphold i Norge og at han da kjøpte billetter som han aktiverte
om bord på bussen. 

Klager anfører at han ikke hadde noen mulighet til å finne ut om de nye reglene som
gjelder for aktivering av reisekortet. Klager opplevde at hans forklaring ikke ble tatt
med i vurderingen av kontrollørene da de utstedte gebyret, slik at han mener han ble
ilagt gebyr på grunn av feil fra kontrollørenes side samt at han ikke ønsker å ta del i
utviklingen av det norske bank systemet.

Klager krever frafall av gebyret.

Tjenesteyterne har i det vesentlige anført
Klager ble ilagt gebyr 21. oktober 2019 fordi han ikke kunne fremvise gyldig billett. I
forbindelse med innføring av ny rutestruktur i Trondheim den 3. august 2019, gikk AtB
over til åpen billettering. Ved åpen billettering trenger man ikke å registrere billetten
dersom man har gyldig billett før man går om bord. Et påfylt reisekort er ikke å regne
som gyldig billett når reisekortet ikke er aktivert for en ny periode. På denne måten kan
kunden selv bestemme når en ønsker å aktivere kortet, hvilket gir større valgfrihet og
muligheter. 

Når et reisekort ikke er aktivert har ikke den reisende betalt for reisen. Kontrollørene
sørger for at de reisende følger AtBs regler og dersom de ikke gjør det, vil kontrollørene
ilegge et gebyr. Kontrollørene er ansatt gjennom AtB og innbetalingene fra gebyrene går
til utvikling av AtB sitt rutesystem. Gebyret er derfor ikke en måte å utvikle det norske
banksystemet. AtB påpeker at AtB gjennomførte også kontroller før det nye systemet
med åpen billettering ble innført. 

AtB påpeker at det både før og etter overgangen til åpen billettering, ble sendt ut
informasjon fra AtB om billettering i ulike medium. Informasjonen om at periodebilletten
må aktiveres før bruk har blitt lagt ut på AtB sin nettside (også oversatt til engelsk),
facebookside, twitter, i aviser og med brukerrettet informasjonsbrosjyrer. AtB påpeker
at periodebilletten på reisekortet også måtte aktiveres for å være gyldig, før det nye
systemet ble innført. 

AtB ser på bakgrunn av det ovennevnte ingen grunn til å endre standpunkt i saken.

Nemnda bemerker

Klager ble ilagt gebyr 21. oktober 2019 fordi han ikke kunne fremvise gyldig billett, da
reisekortet ikke var aktivert.

Det følger av transportvilkårene pkt. 3 d at billetten må være aktivert og at unnlatelse av
dette etter pkt. 6.2. gir grunnlag for gebyr. Bestemmelsen er objektiv.

Vedtak

Transportklagenemnda for kollektivtransport finner ikke å kunne anbefale at klager gis
medhold.