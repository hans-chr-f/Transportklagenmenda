Vedtak i Transportklagenemnda - Fly

Sammendrag

Krav om refusjon av utgifter som følge av forsinket bagasje
og erstatning for tid brukt på innkjøp av klær og utstyr.

Dato
14.01.2021

Saksnummer
2020-01671

Tjenesteytere
Wizz Air

Klager har i det vesentlige anført

Klager reiste med sin søster og niese med W61784 fra Oslo til Gdansk den 1. januar 2020.
De hadde med seg én stk. innsjekket bagasje for alle tre. Denne ble imidlertid forsinket
og kom ikke frem før samme dag som avreise, den 5. januar 2020. Klager opprettet
en PIR-rapport i Gdansk. Klager anfører at de måtte kjøpe klær og sko i mellomtiden, i
tillegg til ny koffert, og betale ekstra for frakt av den nye kofferten hjem i tillegg til den
opprinnelige kofferten.

Klager krever refusjon av totalt 2052,33 euro, i tillegg til erstatning for to feriedager som
gikk bort til innkjøp av klær, sko og ny koffert.

Tjenesteyterne har i det vesentlige anført
Wizz Air beklager ulempen som oppsto ved at bagasjen til klager ble forsinket. Wizz Air
kan imidlertid ikke se at alle fremlagte kvitteringer er fullstendige og tydelige.

Siden bagasjen ble levert til klager den 5. januar 2020, kan ikke kravet om refusjon
av 2052,33 euro imøtekommes. Selv ikke 50 % av dette beløpet kan kreves erstattet,
da noen av kvitteringene viser kjøp av dyre merkeklær, noe som ikke kan anses som
nødvendige innkjøp. Klager betalte totalt 77,82 euro for reisen for tre personer. Det
bes tas hensyn til at Wizz Air er et lavprisselskap og derfor kun kan gi et rimelig beløp i
kompensasjon.

Det vises til Wizz Airs vilkår for innsjekket bagasje, som alle passasjerer aksepterer ved
bestilling, og hvor det fremgår at flyselskapet ikke har ansvar for skade på, tap eller
forsinkelse av verdifulle eller skjøre gjenstander.

Wizz Air kan tilby klager 200 euro i kompensasjon i dette tilfellet. Kompensasjon utover
dette kan ikke tilbys.

Nemnda bemerker

Wizz Air er i henhold til luftfartsloven § 10-20 / Montrealkonvensjonen artikkel 19
ansvarlig for tap som følge av bagasjen ikke kommer frem. Dette gjelder imidlertid ikke
dersom selskapet godtgjør at de og deres folk har tatt alle forholdsregler som med
rimelighet kan kreves for å unngå tapet eller at dette ikke har vært mulig for dem. 

Selskapet har ikke forklart årsaken til at bagasjen ble forsinket. Etter nemndas
oppfatning er selskapet derfor i utgangspunktet erstatningsansvarlig for klagers tap.
Klager kan imidlertid kun kreve erstattet utgifter som er rimelige og nødvendige. Klager
har i et slikt tilfelle også en tapsbegrensningsplikt.

Klager har etter det nemnda kan se fremlagt kvitteringer på totalt 7820 PLN, noe som
etter dagens valutakurs utgjør ca. 1750 euro. Slik nemnda ser det er det altså, etter
fratrekk av utgiftene på 290 PLN for frakt av den nye kofferten, dokumentert utgifter
til klær, sko og ny koffert på totalt 7530 PLN. Nemnda bemerker at dette fremstår
som et urimelig høyt beløp og kan ikke se at alle disse innkjøpene var nødvendige.
Innkjøpene av klær, sko og ny koffert medfører dessuten en berikelse for klager og
medpassasjerene. Nemnda anbefaler derfor at erstatningen i dette tilfellet settes
skjønnsmessig til totalt 500 euro. Nemnda kan ikke se at det er grunnlag for noen
erstatning utover dette.

Klager har også krevd erstatning for bruk av to feriedager for tid brukt til innkjøp av klær
og utstyr. Klager krever erstatning for ikke-økonomisk tap. I norsk erstatningsrett er det
kun økonomisk tap som har erstatningsrettslig vern. Dette gjelder med mindre det finnes
en konkret hjemmel for erstatning for ikke-økonomisk tap. Nemnda mener at en slik
hjemmel verken finnes i EU-forordningen eller Montrealkonvensjonen. Klager har derfor
ikke krav på erstatning for den tid som er brukt til innkjøp av klær og utstyr. 

Nemnda anbefaler etter dette at Wizz Air utbetaler 500 euro tilsammen  til klager med
reisefølge.

Vedtak

Transportklagenemnda - fly anbefaler at Wizz Air utbetaler 500 euro til klager. For øvrig
gis ikke klager medhold.