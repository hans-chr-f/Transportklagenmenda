Vedtak i Transportklagenemnda - Fly

Sammendrag

Krav om standarderstatning for kansellert flyvning. Covid-19.

Dato
08.04.2021

Saksnummer
2020-01498

Tjenesteytere
SAS

Klager har i det vesentlige anført

Klager hadde billetter for seg og sin datter med SAS for en reise fra Stavanger via
København til Hannover den 16. mars 2020 kl.13.45. Planlagt ankomst til Hannover var
kl. 18.20. Flyvningen fra Stavanger med SK1869 ble kansellert den 4. mars, altså mindre
enn to uker før avreise, og de ble omrutet til en senere avgang på samme reiserute med
ankomst Hannover kl. 22.30. Dette passet ikke for klager som skulle reise med et lite
barn.

Klager fremsatte krav om standarderstatning for den kansellerte reisen, men fikk til svar
at den ble kansellert som følge av covid-19. Klager mener dette ikke stemmer da det
ikke forelå noen reiserestriksjoner til Tyskland den 4. mars. Klager mener avgangen fra
Stavanger ble kansellert som følge av lavt passasjerantall og at SAS derfor har kansellert
av kommersielle årsaker. Klager viser til at han selv ble omrutet til Hannover samme dag,
så innreise til Tyskland var ikke noe problem.

Klager fastholder sitt krav om standarderstatning for seg og sin datter i henhold til EU-
forordning 261/2004

Tjenesteyterne har i det vesentlige anført
Klager hadde opprinnelig en booking med SK1869 den 16. mars 2020. Flyvningen ble
imidlertid kansellert. Kanselleringen skyldtes den globale Corona-pandemien, herunder
innreiserestriksjoner.

Corona-viruset hadde sitt første utbrudd i Hubei-provinsen i Kina i slutten av 2019.
Derfra begynte det å spre seg med en voldsom fart over hele verden. I Europa ble i
første omgang Østerrike og Italia særlig rammet. Den 30. januar 2020 erklærte Verdens
helseorganisasjon (WHO) at utbruddet var en global folkekrise. 

For å gjøre fremstillingen så kort og oversiktlig som mulig, vil SAS i dette tilsvaret
hovedsakelig fokusere på norske forhold, og hva den norske regjeringen har innført av
reiserestriksjoner og andre regler og anbefalinger. 

Den 14. mars 2020 kom Utenriksdepartementet (UD) med nye reiseråd i forbindelse
med utbruddet av viruset der reiser som ikke er strengt tatt nødvendige ble frarådet.
Reiserådet gjaldt til alle land og i første omgang til 14. april 2020. Rådet ble begrunnet
med økningen i utbredelse av viruset internasjonalt og den uforutsigbare og vanskelige
situasjonen man stod overfor. Reiserådet har stadig blitt forlenget, og den 15. mai 2020
ble rådet forlenget til å gjelde frem til 20. august 2020. 

Det har siden viruset ble oppdaget vært innført reiseråd til fastlands-Kina, og etter hvert
til områder der det har vært kjent at det har vært stor spredning. I Europa ble det kjent at
det først og fremst var områder i Alpene – særlig Italia – som var særlig utsatt for smitte.
Per dags dato er situasjonen fremdeles uoversiktlig og spredningen er ennå ikke under
kontroll. Nå er alle verdens land rammet av viruset i større eller mindre grad, hvilket
medfører flere stengte grenser og karantenebestemmelser for reisende.

Pandemien har gjort at etterspørselen for flytransport har gått drastisk ned; fra det
åpenbare skyldes dette reiserestriksjonene nesten samtlige land har innført, reiseforbud
innført hos bedrifter, samt frykten befolkningen har hatt for å reise.Tall fra flybransjens
største bransjeorganisasjon, IATA, viser at 98% av de markedene som skaper omsetning
har fått innført reiserestriksjoner. Konsekvensen av dette er at flyselskapene ikke
har hatt mulighet til å generere omsetning, og således inntjening fra den viktigste
inntektskilden, som er billettsalg. Samtidig har enhetskostnadene og de faste kostnadene
forbundet med det å gjennomføre en flyvning likevel holdt seg på et tilnærmet likt
nivå. Dette er særlig kostnader forbundet med drivstoff og vedlikehold av flyene, samt
lønnskostnader til ansatte.

Det rettslige utgangspunktet for vurderingen om klagers rett til standardkompensasjon
er EU-forordning 261/2004. Hovedregelen er at klager har rett på kompensasjon dersom
flyvningen enten innstilles eller blir vesentlig forsinket, jf. artikkel 5 og 7. Klager har
derimot ikke rett på kompensasjon dersom flyselskapet kan bevise at kanselleringen
eller forsinkelsen skyldtes ekstraordinære omstendigheter som ikke kunne ha vært
unngått selv om alle rimelige tiltak har blitt truffet, jf. artikkel 5 (3). 

Hva som defineres som ekstraordinære omstendigheter er ikke listet opp i forordningen,
men har gjennom rettspraksis blitt definert som begivenheter som ikke er en del av
flyselskapets sedvanlige aktivitetsutøvelse, og at den skal ligge utenfor flyselskapets
faktiske kontroll.

Som tidligere nevnt er pandemien verdensomspennende, og stater har mer eller mindre
stengt grensene i den hensikt å unngå smittespredning. De offisielle reiserådene fra
UD har vært at man skal unngå alle reiser som ikke er streng tatt nødvendige. Det har
også vært påbud om karantene dersom en kommer hjem fra en utenlandsreise, hvilket
åpenbart påvirker folks vilje til å reise utenlands med fly. Det har vært gitt råd – og til
dels strenge oppfordringer – fra myndighetene om at man bør holde seg hjemme. De
aller fleste velger å lytte til slike råd, som igjen resulterer i at de aller fleste avstår fra å
reise. Slike råd og anbefalinger gitt av myndigheter må åpenbart oppfylle vilkårene for å
være utenfor flyselskapets sedvanlige aktivitetsutøvelse og utenfor flyselskapets faktiske
kontroll. Dette må gjelde selv om det rent lovteknisk ikke har eksistert et reiseforbud. 

EU-kommisjonen støtter også dette synspunktet, da de i sin tolkningsveileder
«Interpretative Guidelines on EU passenger rights regulations in the context of the
developing situation with Covid-19» har uttalt følgende: 

“The Commission considers that, where public authorities take measures intended
to contain the Covid-19 pandemic, such measures are by their nature and origin not
inherent in the normal exercise of the activity of carriers and are outside their actual
control.” 

Videre uttaler kommisjonen at vilkåret om ekstraordinære omstendigheter må være
oppfylt i de tilfeller der myndighetene forbyr spesifikke flyruter, eller forbyr/fraråder
personer å dra, slik at flyvningen ikke lenger har noe hensikt. Dette er tilfellet for de aller
fleste SAS-flyvninger som er kansellert etter at reiserådene fra UD trådte i kraft. Det vil
med andre ord ikke ha betydning for utfallet om flyvningen er kansellert lenge før, eller
tett opptil den opprinnelige avgangstid. 

Klager skulle som tidligere nevnt reise til Hannover i Tyskland via København. Dette
var helt i starten av pandemien og klager anfører at det på avreisetidspunktet ikke
fantes restriksjoner på reise til Tyskland. Den 15. mars 2020 ble det annonsert fra
det tyske innenriksministeriet at det ville tre i kraft innreiserestriksjoner den 16. mars
2020 som blant annet innebar kun tyske statsborgere og personer med permanent
oppholdstillatelse fikk lov til å komme inn i landet. Flere grenser ble også stengt,
deriblant grensen til Danmark hvor klager skulle ankomme fra. 

Det må i tillegg legges vekt på at situasjonen var ekstremt uoversiktlig de første
månedene etter at utbruddet ble kjent. Det har ikke vært mulig for noen å kjenne til
verken de langsiktige konsekvensene, eller hva som har vært det riktige å gjøre under
denne tiden. Selv om de offisielle reiserådene om at alle reiser bør unngås ikke kom
før den 14. mars 2020 var SAS i dialog med FHI om hvilke smittevernstiltak som måtte
igangsettes allerede i månedsskifte februar-mars. I denne sammenheng må også nevnes
den situasjonen de ansatte i den operasjonelle delen av selskapet stod i.

Et av flere smittevernstiltak var blant annet at besetningsmedlemmer som hadde
vært om bord i et fly der det enten var mistanke om smitte, eller påvist smitte, måtte
i karantene. Da viruset begynte å spre seg i Europa, spredte det seg raskt, og særlig
flyvninger fra Alpene ble gjenstand for mange antatte smittetilfeller. En åpenbar
konsekvens av et slikt tiltak var at det etter hvert ble mangel på besetningsmedlemmer
til å operere de allerede planlagte rutene.

På bakgrunn av det ovennevnte vil ikke SAS imøtekomme klagers krav om
standardkompensasjon etter forordningen.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7, eller
med mindre flyselskapet har informert om kanselleringen minst to uker før planlagt
avgangstid.

Kanselleringen av klagers flyvning med SK1869 den 16. mars 2020 skjedde den 4. mars
2020, altså 12 dager før avreise. 

Nemnda har delt seg i et flertall og et mindretall. 

Flertallet, lederen og forbrukerrepresentantene, mener at flyselskapet ikke i tilstrekkelig
grad har godtgjort at kanselleringen skyldes ekstraordinære omstendigheter i
forordningens forstand, som ikke kunne vært unngått selv om alle rimelige tiltak var
truffet. Nemnda mener at den dokumentasjonen som er fremlagt er for generell
og nemnda finner det ikke dokumentert at akkurat klagers flyvning ble kansellert
grunnet covid-19. Nemnda bemerker at flyvningen i dette tilfellet ble kansellert før
reiserestriksjoner ble innført, og før covid-19 ble erklært en pandemi. 

Mindretallet, bransjerepresentantene,  mener at SAS har godtgjort hvorfor avgangen ble
kansellert 12 dager før, med begrunnelse i UDs' anbefalinger og utviklingen av Covid-19
pandemien, som klassifiseres som ekstraordinære omstendigheter. Klager bør således
ikke tilkjennes EU kompensasjon.

I tråd med flertallets syn anbefaler nemnda at klager får medhold i sitt krav om
standarderstatning på 250 euro per person, totalt 500 euro.

Vedtaket er fattet med dissensen som fremgår over.

Vedtak

Transportklagenemnda anbefaler at SAS utbetaler klager standarderstatning på 250 euro
per person, totalt 500 euro.