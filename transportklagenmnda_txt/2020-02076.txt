Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
16.03.2021

Saksnummer
2020-02076

Tjenesteytere
Cobrex Trans

Klager har i det vesentlige anført

Klager og hans familie skulle reise fra Trondheim til Barcelona med CBX525 den 4. august
2018. Flyvningen ble kansellert og de ble omrutet til KLM samme dag fra Trondheim via
Amsterdam til Barcelona. Ankomst Barcelona ble kl. 19:08, forsinkelsen ble på 3 timer og
35 minutter. 

Klager krever standarderstatning i henhold til EU-forordning 261/2004.

Tjenesteyterne har i det vesentlige anført
Cobrex Trans har ikke avgitt uttalelse til klager eller til nemnda.

Nemnda bemerker

Flyselskapet Cobrex Trans har tross oppfordring ikke avgitt uttalelse til nemnda.
Nemnda treffer vedtaket på grunnlag av opplysningene som er fremkommet tidligere
i saken, jf. Transportklagenemndforskriften § 5-3 tredje ledd. Nemnda legger klagers
opplysning om at han og reisefølget kom mer enn tre timer forsinket frem til sitt endelige
bestemmelsessted Barcelona den 4. august 2018. 

Den opprinnelige kanselleringen ga klager rett til omruting etter EU-forordning 261/2004
artikkel 5 jf. artikkel 8, og slik omruting ble gitt. Omrutingen medførte at klager med
reisefølge kom til bestemmelsesstedet mer enn tre timer forsinket, hvilket medfører
at han har rett på standarderstatning etter forordningens artikkel 7 med mindre
flyselskapet godtgjør at kanselleringen skyldes ekstraordinære omstendigheter som ikke
kunne vært unngått, jf. artikkel 5 nr. 1 bokstav c alternativ iii og nr. 3.  Cobrex Trans har
verken gitt uttalelse til klager eller til nemnda. Selskapet har følgelig ikke godtgjort at
kanselleringen skyldtes ekstraordinære omstendigheter som ikke kunne vært unngått.

Flyvningen var mer enn 1 500 km innenfor Fellesskapet, og erstatningen skal da være
400 Euro pr reisende, jf. forordningens artikkel 7 nr. 1 bokstav b.

Vedtak

Transportklagenemnda-fly anbefaler at Cobrex Trans betaler standarderstatning med
400 euro pr reisende til klager.