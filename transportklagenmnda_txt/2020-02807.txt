Vedtak i Transportklagenemnda - Fly

Sammendrag

Krav om standardkompensasjon, samt refusjon
av utgift til overnatting, grunnet kansellering.

Dato
15.06.2021

Saksnummer
2020-02807

Tjenesteytere
Air Europa

Klager har i det vesentlige anført

Klager skulle reise fra Oslo til Valencia via Paris den 1. juli 2020, da flyvningen fra Paris ble
kansellert. Klager fikk beskjed om kansellering ved ankomst i Paris og måtte selv sørge
for hotellovernatting til ny flyvning dagen etter. 

Klager krever refusjon av utgiften til hotell på 201,58 euro samt standardkompensasjon
400 euro.

Tjenesteyterne har i det vesentlige anført
Air Europa har til tross oppfordring ikke avgitt uttalelse til nemnda.

Nemnda bemerker

Flyselskapet har tross oppfordring ikke avgitt uttalelse til nemnda. Nemnda treffer
da vedtak basert på opplysningene som er fremkommet tidligere i saken, jf.
transportklagenemndforskriften § 5-3 tredje ledd.

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.

Air Europa har ikke gitt noen redegjørelse eller fremlagt noen dokumentasjon for at
kanselleringen skyldtes ekstraordinære omstendigheter som ikke kunne vært unngått.
Kanselleringen gir etter dette rett til standarderstatning på 400 euro. 

Klager ble pådratt kostnader til hotell som følge av kanselleringen, som flyselskapet også
må dekke. Disse utgjør 201,58 euro.

Klager har opplyst at han måtte bestille nye billetter selv. EU-forordningens krav til
refusjon eller omruting i artikkel 8 er dermed ikke oppfylt. Klager har etter nemndas syn
også krav på at flyselskapet refunderer flybillettene hans dersom dette ikke er gjort.

Vedtak

Transportklagenemnda anbefaler at Air Europa utbetaler standardkompensasjon 400
euro, dekker klagers hotellutgift på 201,58 euro samt refunderer klagers flybilletter
dersom dette ikke er gjort.