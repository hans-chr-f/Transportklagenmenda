Vedtak i Transportklagenemnda
- Kollektivreiser

Sammendrag

Krav om frafall av ilagt gebyr som følge av manglende billett.

Dato
19.12.2017

Saksnummer
2017-02165

Tjenesteytere
Ruter

Klager har i det vesentlige anført

Klager reiste med t-banen fra Tøyen til Tveita.

Da hun ankom Helsfyr stasjon oppdaget hun at lommeboken med månedskort lå
hjemme. Hun gikk derfor av på Helsfyr, og vendte tilbake hjem for å hente lommeboken
siden hun ikke hadde penger til å kjøpe enkeltbillett. Da klager gikk av på Tøyen stasjon
ble hun stoppet i billettkontroll. Klager prøvde å forklare situasjonen, men fikk beskjed
om å klage til Ruter og ble ilagt gebyr. 

Klager er uenig i Ruters avslag på klagen. Hun viser til at hun returnerte med den hensikt
å hente billetten, og krever derfor at Ruter frafaller gebyret.

Tjenesteyterne har i det vesentlige anført
Ruter viser til henvendelse fra klager angående gebyr som ble ilagt på T-banen 30. juli
2017.

Årsaken til gebyret var at klager ikke kunne fremvise noen form for billett. 

Billetten er upersonlig å må være med på den reisen man foretar. Dette står i Ruters
reisevilkår som man godtar når man reiser med oss.
Du kan ikke fremvise billett i ettertid for å slippe gebyr.

Ruter kan på bakgrunn av dette ikke se noen grunn til å frafalle gebyret

Nemnda bemerker

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner. 

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager ble ilagt gebyr ved kontroll på Tøyen t-bane stasjon da hun ikke kunne vise billett.
Vilkårene for ileggelse av gebyr var således til stede.

Nemnda har merket seg klagers opplysninger om at hun mens hun satt på t-banen
hadde oppdaget at hun hadde glemt lommeboka med månedskort og derfor var på vei
hjem for å hente kortet.

Nemnda har forståelse for at ileggelse av gebyr i en slik situasjon kan oppleves streng. Av
hensyn til reiseforetakene er det imidlertid nødvendig å ha en konsekvent praksis da det
er ulike årsaker til at reisende ikke kan vise billett. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.