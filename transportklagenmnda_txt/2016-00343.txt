Vedtak i Transportklagenemnda - Fly

Sammendrag

Krav om erstatning grunnet ødelagt barnevogn.

Dato
31.01.2017

Saksnummer
2016-00343

Tjenesteytere
Norwegian

Klager har i det vesentlige anført

Klager reiste fra London til Bergen 30. mars 2016 med DY1319. 
Under transporten ble klagers barnevogn ødelagt. Dette ble oppdaget ved ankomst og
klager laget en PIR-rapport.

Klager hadde pakket inn barnevognen.

Klager krever erstatning for ødelagt barnevogn.

Tjenesteyterne har i det vesentlige anført
I følge informasjonene på Norwegian sin hjemmeside tar Norwegian ansvar for skade
på barnevogn hvis den er forsvarlig pakket for flytransport. På nettsiden kan man lese
følgende:

«Barnevogner, barneseter for bil, sykler (?) og skjøre gjenstander er i utgangspunktet
ikke egnet for flytransport. Norwegian anbefaler våre reisende å pakke dette utstyret
slik at det ikke blir skadet. Norwegian dekker kun skader på slikt utstyr hvis det er
tilstrekkelig emballert i hard emballasje og emballasjen er skadet. Myk emballasje regnes
ikke som tilstrekkelig emballasje på slikt utstyr. Vi anbefaler våre reisende å tegne egen
forsikring på slikt utstyr. Du er selv ansvarlig for å pakke skjørt utstyr på en slik måte at
det tåler normal bagasjehåndtering. Norwegian har ikke hard emballasje tilgjengelig på
flyplassen».

Klagers barnevogn var pakket inn i en plastpose som ble gitt til de på flyplassen.
Barnevognposer som er å få på flyplassene hindrer ikke skade på barnevognene da
posene ikke er av hard emballasje. Derimot er de mer ment for at olje fra hjul og annet
smuss fra barnevognen ikke skal tilgrise annen bagasje.

Norwegian kan ikke imøtekomme klagers krav da barnevognen ikke var pakket inn
forsvarlig.

Nemnda bemerker

Nemnda legger på bakgrunn av sakens opplysninger til grunn at barnevognen ble skadet
under flytransporten.

I henhold til luftfartsloven § 10-18 første ledd, er fraktfører ansvarlig for skader på
reisegods «såfremt den hendelse som har forårsaket skaden, er inntruffet ombord
på luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset». Det er ikke anledning til å ta forbehold i generelle vilkår
som begrenser fraktførers ansvar etter luftfartsloven.

Det er langvarig nemndspraksis for at skader på barnevogn er erstatningsmessig i
henhold til luftfartsloven. Det finnes riktignok beskyttende emballasje for barnevogner
på markedet, og det må forventes at flere tar denne type emballasje i bruk. Slik
Norwegians vilkår er utformet, pålegges ikke slik emballasje benyttet, det er kun en
anbefaling. Barnevogner er svært vanlig å medbringe som bagasje, og vanligvis skjer
transporten uten at skade inntreffer. Flyselskapene bør ha et opplegg for skånsom
håndtering av disse.

Det er opplyst at barnevognen knakk, og nemnda legger til grunn at den er totalskadet.
Erstatningen må baseres på gjenanskaffelsesverdien. Det er fremlagt en kvittering på
kroner 4 699 for vogn av type Scoot, som ikke er bemerket av Norwegian. Nemndas
flertall, nemndsleder og forbrukerrepresentantene, anbefaler at Norwegian erstatter
klager dette beløpet.

Nemndas mindretall, flyselskapenes representanter, er av den oppfatning at klager ikke
har rett til erstatning da vognen ikke var pakket forsvarlig

Vedtak

Transportklagenemnda - fly anbefaler at Norwegian utbetaler til klager kroner 4 699 i
erstatning for ødelagt barnevogn.