Vedtak i Transportklagenemnda - Fly

Sammendrag

Krav om erstatning av utgifter grunnet forsinket bagasje.

Dato
12.07.2016

Saksnummer
1283/15F

Tjenesteyter
Norwegian Air Shuttle ASA

Klager har i det vesentlige anført:

Klagers datter skulle reist fra Oslo til Bergen 27. mars 2015 kl. 18:20 med DY626. Videre skulle
reisen gå med US Airways fra Bergen 28. mars 2015 kl. 12:05.

Ved ombordstigning i Oslo fikk klagers datter beskjed om at på grunn av at flyet var så fullt så
kunne hun ikke ta med kabinkofferten inn på flyet. Klagers datter påpekte at passet hennes
og pc var i kofferten, og det var viktig at kofferten kom frem da hun skulle videre til USA neste
dag. Vedkommende person i gaten nærmest lo av dette og sa at det var ingenting å bekymre
seg for.

Ved ankomst Bergen kom ikke kabinkofferten, og det ble laget en PIR rapport. Kofferten kom
først etter at klagers datter skulle ha reist videre fra Bergen. Hun måtte kjøpe ny billett til New
York. Den kostet 5&nbsp;336 kroner.

Klager krever erstattet kroner 6&nbsp;985,71 for ny flybillett samt for småutgifter i forbindelse
med forsinket kabinkoffert.

Det vises for øvrig til klagers brev.

Norwegian har i det vesentlige anført:

Man kan risikere å måtte sende håndbagasjen sin, hvis den enten er for stor, eller i tilfeller der
kabinen er full. Bagasjen vil da merkes med en «tag» og sendes fra gate. Den vil få status som
«innsjekket bagasje» og bli utlevert på bagasjebåndet ved ankomst. I dette tilfellet, ble den
innsjekkede bagasjen dessverre ikke med flyet fra Oslo til Bergen. Denne ble ettersendt, etter
vanlig prosedyre, og ankom Bergen senere dagen etter.

Norwegian kan forstå at det kan ha oppstått stress, siden avgjørelsen om å sende den
planlagte håndbagasje kom plutselig. Men siden bagasjen da fikk status som innsjekket
bagasje og passasjeren mottok en «tag», og måtte hente den ut på bagasjebåndet ved
ankomst, burde alle verdisaker ha blitt tatt ut av bagasjen før den ble avlevert.

Norwegian mener det er vanskelig å vurdere om kabinpersonalet forsikret klager om at det er
vanlig å sende bagasje fra utgangen, eller om de mente at der var ok at passet lå i bagasjen
klager måtte sende. Dette strider mot Norwegian sine regler og vilkår og Norwegian bestrider
påstanden om at kabinpersonalet skal ha sagt ok på at passet kunne sendes i den innsjekkede
bagasjen.

Norwegian kan ikke imøtekomme klagers krav om erstatning av ekstrautgifter i forbindelse
med nye flybilletter.

Det vises for øvrig til Norwegian sitt brev.

Nemnda bemerker:

Klagers datter hadde lagt pc, pass mv. i håndbagasjen, slik hun skulle i henhold til Norwegians
vilkår.

Partene er enige i at klagers datter ikke fikk lov til å ta med håndbagasjen inn i kabinen pga.
plassproblemer. Det står påstand mot påstand hva som ble sagt i denne forbindelse. Klager
anfører at datteren opplyste uttrykkelig at hun hadde passet og pc-en i håndbagasjen og
pga. at hun skulle til USA tidlig neste dag måtte denne komme frem. I følge klagers datter
hadde vedkommende person i gaten sagt at det var ingenting å bekymre seg om. Norwegian
har anført at det strider mot selskapets regler og vilkår å ha pass i innsjekket bagasje. I
klageomgangen har Norwegian anført at de bestrider «påstanden om at kabinpersonalet skal
ha sagt ok på at passet kunne sendes i den innsjekkede bagasje».

Nemnda har ved den videre vurdering delt seg i et flertall og et mindretall. Nemndas,
flertall, samtlige medlemmer med unntak av representanten fra SAS, finner det
etter en samlet vurdering mest sannsynlig at det forholder seg slik klager anfører.
Flertallet viser til at klager har gitt en detaljert forklaring av hendelsesforløpet, mens
Norwegians forklaring bygger på Norwegians regelverk og forventninger til deres
personale. Norwegian har ikke innhentet opplysninger fra personalet i gaten. Sett hen
til at klage ble fremsatt åtte dager etter hendelsen, antar flertallet at det ville vært
mulig å identifisere vedkommende og få personalets forklaring. Norwegian valgte i
stedet feilaktig å avvise klagen på formelt grunnlag.

Flertallet er av den oppfatning at Norwegian plikter å erstatte det tap klagers datter ble påført.
Tapet er oppgitt til 6&nbsp;986 kroner. Tapets størrelse er ikke bestridt og flertallet legger
klagers opplysninger til grunn. Flertallet anbefaler at Norwegian erstatter tapet.

Mindretallet, representanten fra SAS, er av den oppfatning at klager ved enkle
forhåndsregler raskt og enkelt kunne fjernet enhver risiko for tap ved å ta ut pass og
PC ut fra håndbagasjen før den ble overlevert til Norwegian i utgangen. Når situasjonen
oppsto var det klager som var kjent med håndbagasjens innehold og viktigheten av
at den kom frem. At klager unnlot å ta ut sitt pass kan ikke Norwegian lastes for.
Mindretallet ser det slik at det er klager som har forårsaket risiko og påfølgende tap, og
at klager følgelig er nærmest til å bære tapet.

På bakgrunn av flertallets vurdering traff nemnda slikt

Vedtak:

Transportklagenemnda-fly anbefaler at Norwegian utbetaler en erstatning på 6&nbsp;966
kroner.