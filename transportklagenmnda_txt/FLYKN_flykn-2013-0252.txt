Vedtak i Transportklagenemnda - Fly

Sammendrag

Krav om refusjon av utgifter grunnet forsinkelse.

Dato
04.11.2013

Saksnummer
252/13F

Tjenesteyter
Norwegian Air Shuttle ASA

Krav om refusjon av utgifter grunnet forsinkelse.

Klager har i det vesentlige anført:

Klager skulle reise fra København til Haugesund via Oslo den 7. mars 2013. Grunnet forsinket
fly fra København og nytt datasystem på Gardermoen, rakk ikke klager sin videreforbindelse.

Klager endte opp med å kjøpe ny billett med SAS fra Oslo til Haugesund. Norwegian kunne
først tilby avgang dagen etter, dette vil medført høyere kostnader i tapt arbeidsfortjeneste.

Klager krever refusjon av ny billett med SAS kroner 5 336.

Norwegian har i det vesentlige anført:

DY919 ble forsinket som følge av restriksjoner i luftrommet ved innflygning til Gardermoen,
det vises til fremlagt logg. Hendelsen var ekstraordinær og utenfor Norwegians kontroll.

I EU forordning 261/2004, innledning punkt 14, står følgende:

«På samme måte som under Montreal-konvensjonen bør luftfartsselskapenes forpliktelser
være begrenset eller bortfalle i tilfeller der en hendelse er forårsaket av ekstraordinære
omstendigheter som ikke kunne vært unngått selv om alle rimelige tiltak var truffet. Slike
omstendigheter kan særlig inntreffe i tilfeller med politisk ustabilitet, værforhold som gjør det
umulig å gjennomføre flygingen, sikkerhetsrisiki, uforutsette mangler ved flysikkerheten og
streiker som påvirker driften til det transporterende selskap.»

I henhold til dom C-402/07 i EU-domstolen (Sturgeon-dommen), er flyselskapene unntatt
fra videre kompensasjon hvis årsaken til forsinkelsen er ekstraordinære omstendigheter
utenfor flyselskapets kontroll som  forhindrer flyvningen. En omstendighet som er utenfor
Norwegians kontroll er hendelser som ikke er forårsaket av en handling eller unnlatelse av
flyselskapet.

Klager har fått refundert sine ubenyttede flybilletter, samt fått care. Norwegian kan ikke
imøtekomme hans krav utover dette.

Nemnda bemerker:

Nemnda legger på bakgrunn av de foreliggende opplysninger til grunn at forsinkelsen til Oslo
medførte at klager ikke rakk sin videreforbindelse til Haugesund.

Norwegian pliktet i den foreliggende situasjon gi klager valget mellom omruting snarest mulig,
på tilsvarende transportvilkår, til Haugesund eller refusjon av billettutgiftene. Ved omruting
pliktet Norwegian videre å tilby mat og forfriskninger som står i rimelig forhold til ventetiden
samt hotell dersom det var nødvendig.

Norwegian tilbød omruting neste dag. De tilbød videre hotellovernatting og mat.

Det er på det rene at det fantes tilgjengelige billetter med SAS på tilsvarende transportvilkår
samme kveld. Klager kjøpte selv slike billetter og ble påført en utgift på 7 396 kroner.

Nemnda antar at hotellutgifter samt mat for fire personer ville vært rimeligere for Norwegian
enn å kjøpe billetter med SAS. For klagerne ville omruting med SAS være bedre. De ville
komme raskere hjem og kunne således utføre de arbeidsoppgaver som ventet dem neste
morgen.

Nemnda har ved vurdering av saken delt seg i et flertall og et mindretall.

Flertallet, lederen og forbrukernes representanter, er av den oppfatning at det
ved vurderingen av om Norwegian tilbød omruting «snarest mulig» må foretas
en interesseavveining mellom partene. I dette tilfellet var den tilbudte omruting
uhensiktsmessig for klagerne. Omrutingen ville på den annen side påføre Norwegian
mindre utgifter. Det er uklart for flertallet hvor store disse ville ha vært, men flertallet
antar at Norwegian har avtaler med hoteller med gode priser i slike tilfeller.

Flertallet er etter en samlet vurdering av den oppfatning at det fremsatte omrutingstilbud ikke
var fullt ut tilfredsstillende. Flertallet viser til at omrutingen gjald flygning neste dag, og at en
slik omruting ville påføre klagerne så vel store ulemper som tapt arbeidsfortjeneste. På den
annen side må man i interesseavveiningen ta hensyn til at omruting samme dag med et annet
selskap ville bli dyrere for Norwegian. Flertallet finner etter en samlet vurdering å anbefale
at Norwegian bør erstatte deler av klagers tap. Flertallet bemerker i denne forbindelse at
det etter flertallets vurdering ville fremstått som en lite rimelig løsning om Norwegian fullt
ut skulle bli fritatt for en utgift de ellers ville være forpliktet til å bære (overnatting og mat),
som følge av et for klager dårlig omrutingstilbud. Flertallet anbefaler at Norwegian utbetaler
ytterligere 2 500 kroner.

Mindretallet, bransjens representanter, bemerker at Norwegian ville hatt et mindre
tap ved å dekke hotell og transport neste dag som de ga tilbud om. Ved å dekke
klagers utlegg blir tap ensidig veltet over på Norwegian for å begrense klagers tap, i en
situasjon som er oppstått utenfor Norwegian sin kontroll.

I dette tilfelle kostet de alternative billetter fra Oslo til Haugesund mer en hva klager hadde
betalt for transporten - København - Oslo - Haugesund. Pris er vesentlig ved vurdering av
sammenliknbare vilkår. Mindretallet kan ikke se at billettene som kreves erstattet er på
sammenliknbare vilkår. Mindretallet kan ikke se at det er anledning til «fritt frem» å kjøpe nye
billetter straks man ikke er tilfreds omrutingen som tilbys, og mindretallet mener den som ble
tilbudt var så snart som mulig på samme vilkår, og at klager må bære det tap klager har påført
seg selv.

På bakgrunn av flertallets vurdering, traff nemnda slikt

Vedtak:

Transportklagenemnda-fly anbefaler at Norwegian utbetaler ytterligere 2 500 kroner.