Vedtak i Transportklagenemnda - Fly

Sammendrag

Krav om standarderstatning og refusjon av togbilletter.

Dato
14.01.2020

Saksnummer
2019-01202

Tjenesteytere
SAS

Klager har i det vesentlige anført

3. januar 2019 skulle klager og en medpassasjer reise med SK4409 fra Tromsø til Oslo
og deretter med SK837 videre til Paris. SK4409 ble én time forsinket, slik at reisefølget
ikke rakk videreforbindelsen til Paris. De ble omrutet til to andre flyvninger, slik at de
ankom Paris fem timer etter opprinnelig fastsatt ankomsttid. De ble nødt til å kjøpe nye
togbilletter fra Paris til Angers som følge av forsinkelsen.

Klager opplyser at flyet ankom Tromsø kl. 08.30, da det egentlig skulle ha gått fra
Tromsø. Det var snøvær i Tromsø denne dagen, og selv om selve ombordstigningen av
passasjerene gikk raskt, tok det lang tid før all bagasje var lastet om bord.

Klager påpeker at snøfall er typisk vintervær i Tromsø og mener at flyselskapet dermed
ikke kan påberope seg dette som en ekstraordinær omstendighet.

Klager krever standarderstatning på 400 euro for to passasjerer, totalt 800 euro, i
henhold til EU-forordning 261/2004, og refusjon av de nye togbillettene de måtte kjøpe
som følge av forsinkelsen (totalt 98 euro).

Tjenesteyterne har i det vesentlige anført
Flyet som skulle gå fra Tromsø, kom fra Alta og landet i rute i Tromsø. Grunnet
sterke vinder og kraftig snøfall i Tromsø og omegn, iverksatte Air Traffic Control (ATC)
begrensninger på flyavgangene fra Tromsø. SK4409 ble som følge av dette 36 minutter
forsinket før flyet kunne forlate gaten, og deretter 40 minutter forsinket etter å ha forlatt
gaten. Forsinkelser etter at flyet har forlatt gaten også er underlagt ATCs kontroll.

Det vises for øvrig til dokumentasjon på værforholdene og flytrafikkbegrensningene.

På grunn av de ekstraordinære omstendighetene i dette tilfellet kan verken kravet om
standarderstatning eller refusjon av togbillettene imøtekommes i den aktuelle saken.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir
rett til kompensasjon. Dette gjelder imidlertid ikke dersom flyselskapet godtgjør at
forsinkelsen skyldes ekstraordinære omstendigheter som ikke kunne vært unngått
selv om alle rimelige tiltak var truffet. Det vises til EU-forordning 261/2004 artikkel 6
jf. artikkel 7 jf. artikkel 5 nummer 3 og EU-domstolens avgjørelser i Sturgeon m.fl. mot
Condor (C-402/07) og Nelson m.fl. mot Lufthansa (C-581/10 og C-629/10).

Slik nemnda ser det har flyselskapet godtgjort at verken forsinkelsen eller de
ekstraordinære omstendighetene kunne vært unngått selv om alle rimelige tiltak var
truffet. Årsaken til forsinkelsen var at SAS fulgte pålegg fra Air Traffic Control. Air Traffic
Control igangsatte avgangsrestriksjoner denne dagen på grunn av sterk vind og mye snø.
Dette pålegget hadde ikke flyselskapet kontroll over. Klager har etter dette ikke rett til
standarderstatning.

Klager krever også refundert nye togbilletter som de måtte kjøpe som en følge av
forsinkelsen. 

Forordningen begrenser ikke klagers rett til erstatning på annet grunnlag, jf.
forordningen artikkel 12 nr. 1. Den sentrale internrettslige bestemmelse om erstatning
ved forsinkelse er luftfartsloven § 10-20. Bestemmelsen lyder slik:

"Fraktføreren er ansvarlig for tap som følge av forsinkelse ved lufttransport av passasjer,
reisegods og gods, med mindre han godtgjør at han selv og hans folk har tatt alle
forholdsregler som med rimelighet kan kreves for å unngå tapet, eller at dette ikke er
mulig for dem.

Hensett til forsinkelsens årsak redegjort for ovenfor, og det faktum at klager ble omrutet
til nye flyvninger samme dag, kan ikke nemnda se at klager heller har krav på erstatning
etter denne bestemmelsen.

Vedtak

Transportklagenemnda–fly anbefaler ikke at klager gis medhold.