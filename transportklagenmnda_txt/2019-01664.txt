Vedtak i Transportklagenemnda - Fly

Sammendrag

Krav om erstatning for ødelagt barnevogn.

Dato
26.11.2019

Saksnummer
2019-01664

Tjenesteytere
Norwegian Air Shuttle

Klager har i det vesentlige anført

Klager reiste med Norwegians flyvning D83240 fra Oslo lufthavn (OSL) til København
(CPH) 7. april 2019. I Oslo kjøpte klager en pose for å pakke inn barnevognen hun hadde
med seg. Barnevognen ble pakket inn og sendt, og dette har tidligere vært problemfritt.
Da klager ankom København var imidlertid posen revnet, barnevognen hadde falt og den
hadde fått en rekke riper. 

Klager tok barnevognen til Norwegians skranke, og det ble skrevet skaderapport. Hun
har forklart at hun tidligere har vært meget forsiktig med vognen, blant annet båret den
opp to etasjer for å hindre at den får riper eller skader. Hun har videre forklart at det ser
ut til at vognen har falt ned fra noe, siden den har mange store merker. På bakgrunn av
det ovennevnte har klager fremsatt krav om erstatning for ødelagt barnevogn, og har
fremlagt dokumentasjon som viser at vognen ble kjøpt for svenske kroner 13 425.

Tjenesteyterne har i det vesentlige anført
Klager reiste med Norwegians flyvning D83240 fra Oslo til København 7. april 2019.
Klagers barnevogn ble meldt skadet på flyplassen etter ankomst, og det ble skrevet
skaderapport. 

Ikke alle gjenstander egner seg for flytransport. På Norwegians hjemmesider gis det
informasjon om hvordan bagasje bør pakkes. Barnevogner må pakkes i hard plast eller
polstret emballasje for optimal beskyttelse, og passasjeren har mulighet til å leie eller
kjøpe slik beskyttelse. Alle passasjerer godkjenner dessuten Norwegians vilkår ved
bestilling. 

Ved bestilling av reise med barn under to år vil alle passasjerer få en melding om at
vognen må pakkes i hard emballasje, og at Norwegian kun hefter for skade dersom den
er pakket i henhold til selskapets vilkår. Posene som deles ut på flyplassen for frakt av
barnevogn er kun ment til å beskytte annen bagasje for smuss og olje fra barnevognen.
Normal transport av bagasje kan medføre riper, merker, bulker og andre småskader.
I dette tilfellet har vognen kun fått kosmetiske skader. Norwegian er ikke ansvarlig for
alminnelig slitasje. 

På bakgrunn av det ovennevnte har Norwegian avvist klagers krav.

Nemnda bemerker

I henhold til luftfartsloven § 10-18 første ledd, er fraktfører i utgangspunktet ansvarlig
for skader på reisegods som er inntruffet om bord på luftfartøy eller mens godset var i
fraktførerens varetekt.

Dersom vognen er skadet, har man krav på erstatning. I dette tilfellet er det opplyst at
vognen fikk mange riper og ser stygg ut etter flyvningen. Det er ikke vedlagt bilder, og
det er vanskelig for nemnda å vurdere dette. Nemnda mener at man må være forberedt
på at en barnevogn kan få riper og skrammer dersom man velger å sende den med fly.
Så lenge vognen ikke er skadet, og fortsatt kan brukes, kan ikke nemnda se at det er
grunnlag for erstatning.

Vedtak

Transportklagenemnda - fly anbefaler ikke at klager gis medhold.