Vedtak i Transportklagenemnda - Fly

Sammendrag

Krav om erstatning grunnet forsinkelse.

Dato
13.11.2015

Saksnummer
0493/15F

Tjenesteyter
SAS

Krav om erstatning grunnet forsinkelse.

Klager har i det vesentlige anført:

Klager skulle reise fra Oslo til Reykjavik den 27. mars 2015 kl. 09:40 med SK4787. Avgangen ble
kraftig forsinket grunnet uvær på Gardermoen dagen i forveien. Faktisk avgang fra Oslo ble
først kl. 01:00 den 28. mars, med ankomst kl. 02:50.

Klager krever standarderstatning 400 euro per person i henhold til EU-forordning 261/2004.
Han krever også erstatning for tapt hotelldøgn i Reykjavik.

Det vises for øvrig til klagers brev.

SAS har i det vesentlige anført:

SK4787 ble dessverre forsinket frem til kl. 23:15 den 27. mars grunnet ekstreme værforhold på
Gardermoen den 26. mars. Det vises til fremlagt dokumentasjon. Forholdene på Gardermoen
var svært kaotiske den dagen, og flyplassen var stengt i flere timer. Utover dagen var trafikken
nede i fem flybevegelser i timen, og ingen visste hvilke fly som ville gå eller ankomme
Gardermoen.

SAS beklager at det ikke var mulig å booke klager om til et tidligere fly til Reykjavik. Dagen
etter hendelsen den 27. mars var fly og crew på feil steder i forhold til trafikkprogrammet.
I tillegg var nesten alle fly fullbooket de nærmeste dagene, da dette var en av årets største
utfartshelger, påsken.

SAS mener hendelsen ikke er kompensasjonsberettiget i henhold til EU-forordning 261/2004
da årsaken til kanselleringen var ekstraordinære omstendigheter utenfor SAS kontroll.

SAS kan ikke imøtekomme klagers krav.

Det vises for øvrig til SAS brev.

Nemnda bemerker:

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda legger på bakgrunn av de foreliggende opplysninger til grunn at forsinkelsen skyldtes
ettervirkning av de vanskelige værforholdene på Gardermoen dagen før. Nemnda legger
videre til grunn at SAS ikke hadde mulighet til å unngå forsinkelsen selv om alle rimelige tiltak
var truffet. Forsinkelsen gir således ikke rett til standarderstatning etter EU-forordningen.

Forsinkelsen gir av samme grunn heller ikke rett til erstatning for tapt hotelldøgn, jf.
luftfartsloven § 10-20.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.