Vedtak i Pakkereisenemnda

Sammendrag

Krav om prisavslag grunnet rotte på terrassen, flytting
til for liten leilighet og full pris for taxfree varer.

Dato
25.04.2019

Saksnummer
2019-00448

Tjenesteytere
TUI Norge AS

Klager har i det vesentlige anført

Klager bestilte en pakkereise for tre personer med innkvartering i en to-romsleilighet
med markterrasse på Hotel Revoli Playa i perioden 02.01.2019 - 09.01.2019. Totalpris kr.
12.729.

Ved ankomst oppdaget klager en død rotte på markterrassen. De klaget til TUI og ønsket
å bytte rom.

TUI lovet å ringe tilbake, men ringte ikke. Klager måtte overnatte på solsenger hos noen
venner den første natten. 

Da klager oppsøkte TUIs representanter neste dag, fikk de beskjed om at hotellet ikke
hadde problemer med rotter og mus fordi de la ut gift og satte opp feller hver15. dag. 

Klager fikk flytte til Punta del Rey mot å betale 100 euro. Klager ble ikke informert om
at dette var en studioleilighet med plass til to personer, og ikke til tre personer som
reisefølget bestod av. Det viste seg at rommet hadde fritt innsyn til bad og toalett, med
noen gardiner en kunne trekke foran, men som en kunne se gjennom. Dette passet
dårlig da klager bodde med sin datter på 22 år. Hotellet hadde ikke ekstrasenger for
voksne da sengen var 160 cm lang og madrassen tynn. Klagers datter var 180 cm høy, så
sengen var 20 cm for kort.

Klager søkte selv opp hotell på booking.com, og booket hotell selv i løpet av ca. fem
minutter. TUI hadde inntil da brukt to døgn på å fremskaffe rom som var ubeboelig for
klager. 

Klager hadde bestilt et tre for to-tilbud for taxfree varene på flyreisen hjem. Varen var
feilpriset og klager måtte betale full pris for de tre varene dersom de ønsket å få de med
seg. Klager fikk beskjed om å ta dette opp med TUI etter hjemkomst. Varene ble bestilt
på TUI sine sider.

Klager krever et prisavslag på totalt kr. 20.568 som inkluderer reisens pris, ombooking til
nytt Punta del Rey hvor de ikke kunne bo, ødelagt mat, taxfree varer, kompensasjon for
overnatting privat det første døgnet og ødelagt ferie.

Det vises for øvrig til korrespondanse fra klager.

Tjenesteyterne har i det vesentlige anført
Klager hevder det var et rottehi utenfor leiligheten hvor de bodde.  dette er ikke
dokumentert.  TUIs stedlige representanter er ikke enige med klager i at det var et rottehi
der.

TUI har ikke etterkommet kravet fra klager og er ikke enig i at mangelen er så
omfattende som klager beskriver. Rotten ble fjernet da hotellet ble gjort oppmerksom på
denne, og området ble rengjort. Hotellet har rutiner for å holde unna rotter. Det er ikke
vanlig å få tilbakemeldinger om rotter på Revoli Playa. 

Når det gjelder kjøp av tollfrie varer på flyet er dette en avtale direkte mellom kunde og
flyselskap. Kunden må følgelig selv ta kontakt med flyselskapet. Informasjon om dette
fremgår på tui.no.

Klager har fått tilbud om et prisavslag på kr. 900 for opplevelsen med rotten utenfor
leiligheten ankomstdagen. 

Det vises for øvrig til korrespondanse fra TUI Norge AS.

Nemnda bemerker

Arrangøren har ansvaret for at reisetjenestene som inngår i pakkereiseavtalen, leveres
etter avtalen, jfr. § 25.

Bestemmelsen spesifiserer ikke hva ansvaret omfatter ut over å vise til avtalen, men
innholdet utledes også av gitte opplysninger i dokumentasjonen i markedsføringen av
den avtalte tjenesten innhold, dvs. i kataloger, brosjyrer, nettsider, annonser i media,
med mer. 

Arrangørens mangelsansvar omfatter avvik hos arrangøren, men også feil og
forsømmelser begått av dem arrangøren svarer for – ansatte, underleverandører av
tjenester som omfattes av avtalen – og særlig feil og forsømmelser begått av stedlige
representanter på reisemålet.

Dersom det foreligger en mangel ved pakkereisen, kan den reisende kreve avhjelp,
alternative tjenester, prisavslag eller erstatning etter henholdsvis §§ 27, 28, 31 og 32.

Den reisende skal uten ugrunnet opphold underrette arrangøren om mangler ved
reisetjenester som inngår i pakkereiseavtalen jfr. § 26.

Arrangøren har rett og plikt til å avhjelpe en mangel, med mindre dette er umulig eller
medfører uforholdsmessige kostnader, idet det tas hensyn til omfanget av mangelen
og verdien av de berørte reisetjenestene.  Arrangøren skal avhjelpe mangelen innen en
rimelig frist fastsatt av den reisende, jfr. § 27.

Nemnda legger til grunn at det lå en død rotte på terrassen til klagerens rom da familien
ankom.  Klageren har tatt bilde av rotten og av en krok ved terrassen som kan være
inngangen til et rotte- eller musebol.  Av forståelige grunner ønsket han å bytte rom.
Han fikk forøvrig opplyst av en person i et naborom at noen andre gjester gjorde det
samme dagen før. 

Etter det nemnda kan forstå fikk klageren liten hjelp av de stedlige representantene, som
ikke fremstår som spesielt serviceinnstilte, ikke en gang i sin egen fremstilling av saken.
Klageren ble ikke oppringt selv om representanten lovet det. Han måtte selv være aktiv
for å komme i kontakt med noen som eventuelt kunne løse problemet.  

Den første natten overnattet familien privat.  Neste dag ble det skaffet et hotellrom.
Rommet var imidlertid kun egnet for to personer.  Ekstrasengen var ikke tilstrekkelig lang
for klagerens datter og dessuten var det fritt innsyn til dusj og wc.  Klageren reiste med
sin hustru og datter og ingen av dem kunne benytte fasilitetene slik de fremsto.  Etter
dette fant klageren selv et hotell gjennom Booking.com. 

Nemnda legger til grunn at de gir liten feriefølelse å få en slik feriestart, spesielt også når
ferien kun var av en ukes varighet.

Etter nemndas syn lider det som ble levert av mangler.  Spørsmålet er hvilket prisavslag
det skal føre til.

Nemnda har delt seg i et flertall og et mindretall.  

Flertallet, lederen og de to forbrukerrepresentantene, legger til grunn at klageren aldri
bodde på det hotellet han hadde betalt for.  Han betalte 100 euro til arrangøren for
å få bytte til et annet hotell som imidlertid kun passet for to personer.  Han har hatt
drosjeutgifter på ca. 12 euro.  Da det viste seg at arrangøren ikke kunne skaffe ham et
brukbart hotellalternativ, booket han selv et annet hotell for seks netter. 

Reisen som ble booket gjennom arrangøren kostet avrundet 4.250 per person inkludert
flyreisen. Av mangel på opplysninger legger nemnda til grunn at halve beløpet gjelder
flyreisen. Full refusjon av hotellutgiftene på det opprinnelige hotellet utgjør da kr. 6.375.
I tillegg har klageren blitt avkrevd ca. kr. 1.000 for å bytte til et hotell som ikke var egnet.
Drosjeutgifter anslås til kr. 120. Ødelagt mat er ikke dokumentert. 

To av feriedagene ble ødelagt. Nemndas flertall anbefaler at klageren gis et prisavslag
på 30 % av reisens pris, avrundet til kr. 3.800 for disse dagene. Samlet utgjør prisavslag/
erstatning kr. 11.295.

Klageren har krevd at full pris for reisen refunderes, i tillegg til kr. 1.000 for hotellbytte,
kr. 120 til taxiutgifter samt det som ble betalt for nytt hotell booket gjennom
Booking.com, totalt kr. 20.568. For nemnda er et vanskelig å ha noen formening om
det nye hotellet i realiteten var en oppgradering.  Den reisen klagen gjelder var en
rimelig reise hvor hotelldelen utgjorde maksimalt ca. kr. 1. 000 pr. natt for tre personer.
Nemndas flertall finner det ikke rimelig å erstatte hotellutgifter ut over dette beløpet.

Nemndas mindretall, reisebransjens representanter, finner det forståelig at man synes
det er ubehagelig å finne en død rotte på uteplassen. Det fremkommer ikke tydelig
hvordan rotten kan ha havnet der. Klager har sendt inn bildedokumentasjon som er
lagt til grunn for vedtaket. Mindretallet kan ikke se at det tydelig fremkommer av bildet
merket «Rotteavføring» at dette faktisk er dette. Det kan etter mindretallets skjønn like
gjerne være små steiner. Mindretallet kan heller ikke se at det er tydelig at det er et
«rottehi» på bildet merket «Inngang reir», eller at det er spor etter rotter på bilde merket
«Rottesti». 

Mindretallet mener derfor at det er ikke var grunnlag for å flytte, da hotellet fjernet
den døde rotten så snart de ble gjort oppmerksom på dette. Problemene som oppsto
i etterkant er et resultat av at kunden ville flytte, noe mindretallet mener ikke var
nødvendig. Mindretallet er av den oppfatning at kompensasjonen fra TUI er tilstrekkelig i
dette tilfellet.

En samlet nemnd er enig med arrangøren i at taxfreeproblematikken må tas opp med
flyselskapet. 

Vedtaket blir truffet i samsvar med flertallets syn.  Det anbefales etter dette at klageren
gis prisavslag/erstatning med kr. 11.295.

Vedtak

Pakkereisenemnda anbefaler at klageren gis prisavslag/erstatning med kr. 11.295.

Vedtaket er truffet med den dissens som fremgår ovenfor.