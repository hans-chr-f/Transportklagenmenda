Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
17.12.2018

Saksnummer
2018-01568

Tjenesteytere
Norwegian

Klager har i det vesentlige anført

Klager reiste med Norwegians flyvning DY7002 fra New York - John F. Kennedy (JFK) til
Oslo lufthavn (OSL) 6. februar 2018. Hun hadde bestilt videre reise til Stockholm (ARN)
7. februar kl. 12.00. Flyvningen fra New York ble forsinket, og klager ankom Stockholm
forsinket. Planlagt ankomsttid var kl. 13.00, og klager har anført at hun ankom Stockholm
cirka kl. 17.00. På denne bakgrunn har klager fremsatt krav om standardkompensasjon
på 250 euro.

Tjenesteyterne har i det vesentlige anført
Passasjeren reiste med Norwegians flyvning DY7002 fra New York til Oslo 6. februar
2018. Flyvningen ble forsinket med 59 minutter på grunn av sikkerhetstiltak i New York.
Slike tiltak må, etter Norwegians oppfatning, anses som en ekstraordinær omstendighet i
forordningens forstand. 

Passasjeren mistet sin videreforbindelse til Stockholm med DY812. Hun ble booket om til
DY816 og ankom Stockholm kl. 15.10.

Nemnda bemerker

Klager reiste med Norwegians flyvning DY7002 fra New York - John F. Kennedy (JFK) til
Oslo lufthavn (OSL) 6. februar 2018, som ble forsinket. Hun mistet sin videreforbindelse
til Stockholm, og hun ankom Stockholm forsinket. Planlagt ankomsttid var kl. 13.00, og
klager har anført at hun ankom Stockholm cirka kl. 17.00.

Norwegian fremla opprinnelig en movement log for DY812, men dette var den flyvningen
klager ikke rakk, og som hun altså ikke reiste med.

Norwegian har i nytt tilsvar anført at klager ankom Stockholm kl. 15.10. Det er imidlertid
ikke fremlagt en movement log for den aktuelle flyvningen. Det er kun vedlagt en oversikt
over ulike flyvninger den aktuelle dagen.

Nemnda kan derfor ikke se at Norwegian har godtgjort at klager ikke ble forsinket i
mindre enn tre timer. Klager har derfor krav på standarderstatning etter forordningen på
250 euro.

Vedtak

Transportklagenemnda - fly anbefaler at Norwegian betaler standarderstatning til klager
på 250 euro.