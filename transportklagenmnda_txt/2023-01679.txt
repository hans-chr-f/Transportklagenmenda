Vedtak i Transportklagenemnda - Fly

Sammendrag

Krav om standarderstatning, utgifter til hotell
og ny billett grunnet feil på flyselskapets lister.

Dato
14.06.2024

Saksnummer
2023-02928

Tjenesteytere
KLM
Air Malta

Klager har i det vesentlige anført

Klager hadde billett med KLM den 23. mars 2023 fra Oslo via Amsterdam til Malta og
retur den 30. mars 2023. 

Ved innsjekkingsskranken i Oslo mottok klager boardingkort for Oslo til Amsterdam, men
fikk ikke boardingkortet for Amsterdam til Malta. Det ble fortalt at neste boardingkort
skulle fås ved gaten i Amsterdam. I Amsterdam kunne personalet ikke finne klager
og da flyet var fullt kunne ikke klager bli med. Klager ble booket om til dagen etter fra
Amsterdam via Zurich til Malta. Klager mottok ikke voucher for hotell og mat og måtte
betale dette selv. 

Klager sjekket inn i Amsterdam og ved bytte i Zurich oppsto det igjen at Air Malta ikke
kunne finne klager i sitt system. Da det var ledige seter, fikk klager likevel gå om bord.
Ankomst til Malta ble 30 timer forsinket. 

På hjemreisen den 30. mars kunne ikke Air Malta finne klager ved innsjekking og flyet var
fullt. Klager måtte kjøpe ny billett fra Malta til Oslo. Ankomst til Oslo ble da ca. fem timer
senere enn planlagt. 

Klager har fremsatt krav om at Air Malta dekker klagers utgifter og utbetaler
kompensasjon grunnet hendelsene.  Klager krever standarderstatning i henhold til EU-
forordning 261/2004. Det kreves dekning av utgift til hotell i Amsterdam (330,04 EUR),
mat i Amsterdam (30,90 EUR- har trukket fra alkohol) og ny flybillett fra Malta til Oslo den
30. mars (389,51 EUR).

Tjenesteyterne har i det vesentlige anført

KLM anfører at klager reiste fra Oslo den 23. mars med KL1140 fra Oslo til Amsterdam
med ankomst kl. 08:30. Ifølge flyloggen ankom flyet Amsterdam før planlagt ankomsttid,
kl. 08:19. Dette gjorde ikke at klager mistet sin videreforbindelse. Neste etappe fra
Amsterdam til Malta med KL3399 var operert av Air Malta KM0395. 

KLM ble kontaktet av klager da han ikke fikk sjekket inn grunnet overbooking i
flyselskapets systemer. KLM booket om klager til ny avgang dagen etter. KLM viser til
PNR historikk hvor det fremgår at klager ble informert om å sende krav til Air Malta for
hotellovernattingen i Amsterdam. 

Vedrørende klagers problemer ved innsjekking i Malta med Air Malta så var dette en
bekreftet billett. KLM anfører at problemet ligger hos Air Malta på både utreisen og
hjemreisen og kravet må rettes til det flyselskapet. 

KLM kan ikke holdes ansvarlig for innsjekkingsfeil hos flyselskapet Air Malta.

Air Malta har ikke inngitt tilsvar til nemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. Air Malta har ikke
fremmet tilsvar i saken.

Dersom passasjerer nektes ombordstigning mot sin vilje, skal flyselskapet i henhold
til EU-forordning 261/2004 artikkel 4 umiddelbart gi dem erstatning i samsvar med
forordningens artikkel 7, samt assistere dem i samsvar med artikkel 8 og 9, det vil si
tilby refusjon av billetter eller omruting snarest mulig til bestemmelsesstedet, samt
tilby passasjerene måltider og forfriskninger som står i rimelig forhold til ventetiden og
eventuelt hotellinnkvartering om nødvendig.

Definisjonen av «nektet ombordstigning» følger av EU-forordning 261/2005 artikkel
2 bokstav j. Der kommer det frem at en «nektet ombordstigning» er en avvisning av
passasjerer på en flyging, selv om de har møtt til innsjekking på de vilkår som er fastsatt
i artikkel 3 nr. 2, unntatt når det er rimelig grunn til avvisningen, f.eks. av helse- eller
sikkerhetsmessige årsaker eller fordi reisedokumentene er utilstrekkelige.

Klagers billetter er utstedt i et såkalt «code share» samarbeid mellom KLM og Air
Malta. Det vil si at flyselskapene samarbeider om reiseruten, og selger denne som en
gjennomgående reise merket med rutenumrene til det flyselskapet som har utstedt
billetten, selv om en eller flere av strekningen faktisk flys av et annet selskap. Det
fremgår av bookingen at flystrekningene hvor klager ble nektet ombordstigning skulle
flys av Air Malta. Nemnda mener at det i denne saken er Air Malta som må anses
ansvarlig etter EU-forordning 261/2004 i denne saken.

Klager har fremlagt dokumentasjon på at han hadde en bekreftet booking på den
aktuelle flyvningen. Det samme har billettutsteder KLM. Nemnda mener det dermed
er sannsynliggjort at det var forhold hos Air Malta som medførte den nektede
ombordstigningen. Nemnda anbefaler at Air Malta utbetaler standarderstatning på 400
EUR for den nektede ombordstigningen.

Ved nektet ombordstigning har passasjerer rett til forpleining fra flyselskapet, jf. EU-
forordning artikkel 9. Dersom flyselskapet ikke tilbyr forpleining, skal passasjerer som har
måttet betale for mat/drikke, hotell, transport til/fra flyplass og hotell, kunne få utgifter til
dette dekket. Klagers rett på dekning av forpleiningsutgifter er avgrenset til hva som var
«nødvendig, passende og rimelig» ut fra ventetidens lengde. Dette følger av dom fra EU-
domstolen i sak C-12/11 McDonagh avsnitt 51.

Klager har krevd dekning av innkjøpt mat og drikke (30,90 EUR) og hotellovernatting
(330,04 EUR). 

Nemnda mener at klager har krav på å få dekket disse utgiftene, totalt 361 EUR. Air Malta
anbefales å utbetale også denne summen.

Klager ble på nytt nektet ombordstigning på returflyvningen til Norge. Han måtte selv
kjøpe seg nye flybilletter hjem til 389,51 EUR.  Klager hadde også her en bekreftet
reservasjon, og det fremstår for nemnda som at den nektede ombordstigningen skyldtes
forhold hos Air Malta. Nemnda anbefaler på grunnlag av dette at Air Malta utbetaler
ytterligere 400 EUR i standarderstatning for denne nektede ombordstigningen, samt
dekker klagers utgift til nye flybilletter (389,51 EUR) i henhold til EU-forordning 261/2004
og reglene om omruting (artikkel 8). Passasjeren skal ikke reise gratis. Dersom han
eventuelt har mottatt refusjon for deler av den opprinnelige billetten kommer dette til
fratrekk. 

Forbrukerrepresentanten mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at Air Malta utbetaler 800 EUR i standarderstatning,
dekker klagers utgifter til mat/drikke og hotell (361 EUR) samt nye flybilletter hjem
(389,51 EUR).