Vedtak i Transportklagenemnda - Fly

Sammendrag

Krav om standarderstatning grunnet kansellering. Lynnedslag.

Dato
15.12.2020

Saksnummer
2020-00889

Tjenesteytere
Wizz Air

Klager har i det vesentlige anført

Klager skulle reise fra Ålesund til Kaunas 28. februar 2020 med W6 8142 kl. 16.40. Denne
flyvningen ble kansellert på grunn av tekniske problemer, og han ble ikke ombooket
til annen flyvning. Klager kjøpte seg ny billett fra Ålesund via Oslo til Palanga den 29.
februar 2020 med Norwegian Air Shuttle, pålydende 324,85 euro.

Klager krever standarderstatning i henhold til EU-forordning 261/2004.

Tjenesteyterne har i det vesentlige anført
Wizz Air W6 8142 fra Ålesund til Kaunas den 28. februar 2020 ble kansellert på grunn av
lynnedslag på flyet (HA-LYU). Flyselskapet har lagt med en arbeidsordre for inspeksjonen
av flyet HA-LYU og rapport fra vaktleder angående hendelsen. I arbeidsordren er det
beskrevet at under inspeksjonen ble det funnet brennmerker etter lyn.

Wizz Air viser til artikkel 5.3 i EU-forordning 261/2004 som sier at flyselskapet ikke skal
betale erstatning for lange forsinkelser, selv om alle rimelige tiltak hadde blitt tatt.

Det har blitt tilbakebetalt 1163 (klagers billett) NOK til klager. Wizz Air viser til at
passasjerene ble informert om rettighetene sine.

Wizz Air kan ikke imøtekomme klagers krav om standarderstatning, da hendelsen skyldes
ekstraordinære omstendigheter som ikke kunne ha vært unngått selv om alle rimelige
tiltak var tatt.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.

Værforhold som påvirker flytrafikken, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Wizz Air har fremlagt dokumentasjon på at flymaskinen som skulle utføre klagers
flyvning, ble rammet av lynnedslag ved innflyvningen til Ålesund i forbindelse med den
forutgående flyvningen. Flymaskinen måtte dermed undergå en inspeksjon, og det måtte
flys inn en tekniker fra Budapest. Av den fremlagte rapporten går det frem at det ble
funnet brennmerker på flyet. Nemnda er av den oppfatning at kanselleringen i dette
tilfellet skyldes ekstraordinære omstendigheter som ikke kunne vært unngått selv om
alle rimelige tiltak var truffet. Klager har dermed ikke rett på standarderstatning.

Klager har oppgitt at han omrutet seg selv med Norwegian og hadde ekstra utgifter til
dette. Wizz Air har fått muligheten til å kommentere om klager ble tilbudt omruting,
uten at det er fremkommet noe. Nemnda legger derfor til grunn at klager ikke ble
tilbudt omruting. I henhold til artikkel 8 nummer 1 har klager dermed rett på refusjon
av utgiftene til nye billetter, fratrukket beløpet som Wizz Air har refundert for den
opprinnelige billetten.

Vedtak

Transportklagenemnda - fly anbefaler at Wizz Air refunderer klagers utgifter til nye
billetter, fratrukket allerede refundert beløp. For øvrig gis ikke klager medhold.

Forbrukerrepresentant Maite de Geus-Cossard, Forbruker Europa, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.