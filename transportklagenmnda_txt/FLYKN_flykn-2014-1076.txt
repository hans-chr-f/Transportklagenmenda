Vedtak i Transportklagenemnda - Fly

Sammendrag

Krav om refusjon av utgifter grunnet dobbelt bestilling.

Dato
20.04.2015

Saksnummer
1076/14F

Tjenesteyter
Norwegian Air Shuttle ASA

Krav om refusjon av utgifter grunnet dobbelt bestilling.

Klager har i det vesentlige anført:

Den 8. august 2013 skulle klager bestille en reise på Norwegians hjemmeside t/r Bardufoss -
Riga for reise 9. - 13. august. Etter to feilmeldinger gikk reservasjonen endelig gjennom etter
tredje forsøk. Overraskelsen var stor da klager oppdaget at han var belastet 3 ganger for
nøyaktig samme reise.

Klager krever refusjon av to av beløpene, 2 x 2 733 kroner.

Det vises for øvrig til klagers brev.

Norwegian har i det vesentlige anført:

Den 8. august 2013 ble det booket tre reiser med tre forskjellige referansenummer fra
Bardufoss til Riga via Oslo for reise den 9. august. Før man får fullført bestillingene må man
krysse av for å ha lest regler og vilkår. Her fremkommer det at man etter avreise ikke gis
refusjon ved såkalte dobbeltbestillinger. Norwegian ble ikke kontaktet vedrørende disse
bestillingene før etter at reisen var foretatt.

Det var ingen feil på Norwegians nettside den 8. august 2013. Reisedokumenter ble sendt ut
i henhold til normale prosedyrer, og samtlige av bestillingene var å finne under «mine reiser»
på klagers kundeprofil hos Norwegian.

Norwegian har refundert skatter og avgifter på de ubenyttede billettene, men kan ikke
imøtekomme kravet utover dette.

Det vises for øvrig til Norwegians brev.

Nemnda bemerker:

Det fremgår av Norwegians datasystem at klager 8. august 2013 mellom kl. 10:57 og 11:32
bestilte tre identiske reiser. Det fremgår videre at Norwegian sendte ut reisedokumenter til
alle reisene mellom kl. 11:15 og 11:50.

Det har formodningen mot seg at klager med vilje har bestilt tre identiske reiser. Han anfører
at det var feil på Norwegians dataanlegg, og at de derfor måtte gjøre tre forsøk for å få en
bekreftet bestilling av flyreise med reisedokument. Norwegian bestrider at det har vært noen
feil på deres dataanlegg.

I henhold til Norwegians datalog sendte de ut reisedokumenter til første bestilling ti minutter
før klager foretok bestilling nr. 2. Hadde klager sjekket eposten sin ville han sett at første
bestilling var gått igjennom.

Det er uklart for nemnda hva som faktisk har skjedd. På bakgrunn av Norwegians datalog
finner nemnda det imidlertid mest sannsynlig at det enten har vært feil på klagers dataanlegg
eller at klager har tastet feil.

I henhold til Norwegians reisevilkår kan man ved dobbeltbestillinger få full refusjon
om avbestilling skjer før avreisedato. Klager oppdaget ikke feilen før etter at reisen var
gjennomført. Det var da for sent å rette opp feilen.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.