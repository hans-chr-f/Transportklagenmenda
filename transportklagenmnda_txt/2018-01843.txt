Vedtak i Transportklagenemnda - Fly

Sammendrag

Krav om refusjon av ubenyttede billetter ved ruteendring.

Dato
29.08.2019

Saksnummer
2018-01843

Tjenesteytere
Sembo (Stena Line)
Brussels Airlines

Klager har i det vesentlige anført

I desember 2017 bestilte klager en reise for to personer tur/retur Oslo - Roma hos
Sembo for reise 16. til 20. mai 2018 med Brussels Airlines på utreisen og Norwegian på
returen. 

Den 9. mai fikk klager melding fra Brussels Airlines om at utreisen var kansellert grunnet
streik i selskapet. Klager kontaktet Sembo og fikk tilbud om ny utreise samme dag, men
denne passet ikke for klager grunnet jobb. Klager kjøpte derfor nye billetter Oslo - Roma
for kroner 8 794. 

Klager mistet en dag av oppholdet som følge av streiken og ønsket derfor å endre
returbillettene fra 20. til 21. mai. Hun kontaktet Sembo som forklarte at det ikke var
mulig å endre billettene, men at hun måtte kjøpe nye billetter til kroner 8 794. Klager
kontaktet Norwegian og flyselskapet kunne fortelle at det var mulig å endre billetten mot
gebyr. Hun stiller seg derfor undrende til hvorfor Sembo sa det ikke lot seg gjøre.

Klagers returbillett som hun ikke benyttet kostet kroner 3 454, i tillegg til kroner 8 794 for
reise en dag senere. Hun mener det er uriktig at hun skal betale for en billett hun ikke
har benyttet.    

Klager har på ovennevnte grunnlag fremsatt krav om refusjon av kroner 3 454.

Tjenesteyterne har i det vesentlige anført
Klager betalte kroner 6 168 for opprinnelig ut- og hjemreise. Grunnet streik i Brussels
Airlines ble utreisen kansellert. Sembo tilbød klager ny utreise samme dag, noe hun
takket nei til. 

Klager ønsket deretter å endre returen fra 20. til 21. mai. Returbilletten ble derfor endret
og klager aksepterte merprisen for nye billetter til kroner 8 794. Ettersom opprinnelige
returbilletter ikke er refunderbare kostet returbillettene totalt kroner 12 248. 

Utreisebillettene til kroner 2 580 ble refundert klager. 

Da klager bestilte sine opprinnelige billetter den 29. desember 2017 aksepterte hun
Sembos reisevilkår hvor det kommer frem at Sembo er en formidler av flybilletter som
må forholde seg til flyselskapenes regler og vilkår.

Sembo har på ovennevnte grunnlag avvist klagers krav.

Nemnda bemerker

Klager hadde gjennom Sembo bestilt hjemreise med Norwegian i november 2017. I mai
2018 ønsket hun å endre hjemreisen. Sembo oppga at dette ikke var mulig, og klager
måtte kjøpe nye billetter med Norwegian.

Nemnda bemerker at det normalt er mulig å endre en Norwegian-billett mot å betale et
mellomlegg og et gebyr. Det vil normalt være billigere enn å kjøpe en helt ny billett.

Nemnda kan ikke se at Sembo i tilstrekkelig grad har forklart hvorfor det eventuelt ikke
var mulig å endre billetten mot gebyr og mellomlegg. Nemnda mener at klager skal
bli kompensert for at hun måtte kjøpe nye billetter, og mener at den reisende skal ha
refundert opprinnelig flybillett minus endringsgebyr og mellomlegg. Hennes opprinnelige
billett kostet kroner 3 454, og endringsgebyret hos Norwegian er 600 kroner.  Nemnda
fastsetter derfor erstatningen til differansen til kroner 2 854.

Vedtak

Transportklagenemnda - fly anbefaler at Sembo betaler erstatning til klager på kroner 2
854.