Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
21.10.2014

Saksnummer
817/13F

Tjenesteyter
Lufthansa German Airlines

Krav om standarderstatning grunnet kansellering.

Klager har i det vesentlige anført:

Klager skulle reise fra Malaga til Oslo via Düsseldorf den 7. oktober 2012. LH6208(SK819) fra
Düsseldorf til Oslo ble kansellert som følge av mangel på mannskap, og klager ble booket om
via Hamburg, med overnatting i Hamburg.

Lufthansa mener klager bør henvende seg til opererende selskap SAS. Klager har kjøpt en
billett hos Lufthansa og krever at selskapet derfor behandler saken.

Klager krever standarderstatning 250 euro per person, samt refusjon av mat, drosje og tapt
arbeidsfortjeneste. Totalt krav 680 euro.

Det vises for øvrig til klagers brev.

Lufthansa har i det vesentlige anført:

Da LH2609 ble operert av SAS ber vi klager henvende seg til dette flyselskapet. Lufthansa har
ikke tilgang til informasjon som forklarer årsaken til kanselleringen.

Nemnda bemerker:

Saken ble første gang behandlet på møte 28. april 2014. Saken ble besluttet utsatt i det
nemnda ønsket Lufthansas syn på følgende spørsmål: «Hvorfor er SAS å anse som «det
transporterende luftfartsselskap» i saken.» Lufthansa ble gitt svarfrist til 21. mai 2014.
Nemnda ba videre nærmere redegjort for årsaken til kanselleringen. Lufthansa har ikke
besvart nemndas brev. Saken blir å behandle på bakgrunn av de foreliggende opplysninger.

Nemnda har ved vurderingen av saken delt seg i et flertall og et mindretall. Flertallet,
lederen og forbrukernes representanter legger på bakgrunn av de foreliggende
opplysninger til grunn at klager har kjøpt billetten på Lufthansas hjemmeside, at hun
har betalt til Lufthansa, at hun har mottatt billett fra Lufthansa og at Lufthansas
flightnummer er oppgitt på billetten. Flertallet legger videre til grunn at Lufthansa
ikke på noe tidspunkt har informert klager om at flighten skulle opereres av SAS.
Flertallet er enig med klager i at krav må kunne rettes mot Lufthansa. At Lufthansa
uten å orientere passasjeren om at passasjeren er overført et annet selskap, endrer
ikke kontraktsforholdet mellom passasjeren og Lufthansa. Dette får etter flertallets
vurdering videre den konsekvens at Lufthansa overfor klager er å anse som «det
transporterende luftfartsselskap» i EU-forordning 261/2004 forstand.

Flertallet legger på bakgrunn av de foreliggende opplysninger til grunn at klager kom til Oslo
mer enn fire timer senere enn avtalt ankomsttidspunkt.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU- domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Lufthansa har i dette tilfellet ikke godtgjort at forsinkelsen skyldtes en ekstraordinær
omstendighet som ikke kunne vært unngått selv om alle rimelige tiltak var truffet. Det gir
rett til standarderstatning etter forordningen. Flertallet anbefaler at Lufthansa utbetaler en
standarderstatning på 250 euro per person.

Lufthansa pliktet i den foreliggende situasjon å tilby måltider og forfriskninger som står i
rimelig forhold til ventetiden samt overnatting. Lufthansa tilbød dette, men klagerne fikk ikke
nyttiggjort seg av frokost på hotellet da denne ikke var åpnet. I den utstrekning klager ble
påført utgifter til frokost, anbefales dette erstattet.

Anvendelse av EU-forordningen berører ikke en passasjers rett til erstatning på annet
grunnlag. Flyselskapet er i henhold til luftfartsloven § 10-20/Montrealkonvensjonen artikkel
19 ansvarlig for tap som følge av forsinkelse, med mindre selskapet godtgjør at det har tatt
alle forholdsregler som med rimelighet kan kreves for å unngå tapet, eller dette ikke har vært
mulig for dem.

Lufthansa har ikke godtgjort at selskapet ikke hadde mulighet til å unngå forsinkelsen.
Forsinkelsen gir således rett til erstatning av nødvendige og påregnelige utgifter som følge av
forsinkelsen.

Klager har krevd erstattet utgifter til taxi samt tapt arbeidsfortjeneste. Flertallet kan ikke se at
klager har sannsynliggjort at hun har hatt tapt arbeidsfortjeneste. Flertallet finner heller ikke
sannsynliggjort at det var nødvendig å ta drosje.

Mindretallet, flyselskapenes representanter, er av en annen oppfatning. I henhold
til EU forordning 261/2004 har man krav på kompensasjon fra det transporterende
luftfartsselskap ved en innstilling dersom unntaksbestemmelsen ikke kan anvendes.
I dette tilfelle er det etter vår oppfatning ubestridt at SAS var det transporterende
luftfartsselskap, og man derfor ikke kan kreve kompensasjon hos en tredjepart, selv
om selve avtalen er inngått der. Det er viktig å skille mellom avtalepart, uavhengig av
om dette er et reisebyrå eller et annet flyselskap som selger billetter på vegne av andre
flyselskaper, og faktisk transporterende selskap. Mindretallet mener derfor at SAS vil
være korrekt motpart i denne saken.

På bakgrunn av flertallets vurdering traff nemnda slikt

Vedtak:

Transportklagenemnda - fly anbefaler at Lufthansa betaler en standarderstatning på 250 euro
per person.