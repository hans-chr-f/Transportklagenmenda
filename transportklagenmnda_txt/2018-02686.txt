Vedtak i Transportklagenemnda
- Kollektivreiser

Sammendrag

Ikke gyldig billett

Dato
13.11.2018

Saksnummer
2018-02686

Tjenesteytere
Ruter

Klager har i det vesentlige anført

Klager har fremsatt klage på to gebyr som ble ilagt 22. august og 24. august 2018. 

Gebyr 1.
Klager skulle ta T-banen til skolen. Da klager forsøkte å kjøpe billett via RuterBillett
appen, måtte han forsøke tre-fire ganger før det gikk gjennom på Vipps. Dette resulterte i
at billetten gikk gjennom mens klager satt på T-banen. Klager gikk av på Stortinget og ble
stoppet i kontroll. Klager ble ilagt gebyr fordi billetten kun var to minutter gammel ifølge
kontrolløren. 

Ruter har avslått klagen med den begrunnelse at klager gikk inn i kontrollsone før
billetten ble aktivert. 

Gebyr 2. 
Klager tok igjen T-banen til skolen. Da han forsøkte å kjøpe billett via RuterBillett appen
kom feilmeldingen "Ups, det har oppstått en teknisk feil. Prøv igjen senere," Klager tok
derfor skjermbilde i tilfelle det skulle være en kontroll. På Stortinget er det kontroll,
og klager viser skjermbildet. Kontrolløren mener klager har gjort dette for å unngå
billettkontroll, og klager blir ilagt gebyr. 

Ruter har avslått klagen med den begrunnelse at de ikke tar ansvar for feil hos
tredjepart. 

Klager ber Ruter frafalle begge gebyrene.

Tjenesteyterne har i det vesentlige anført

Ruter viser til henvendelse fra klager vedrørende to gebyr som han ble ilagt 22. august og
24. august 2018 under en utkontroll på Stortinget stasjon. 

Gebyr nr. 1 ble ilagt fordi billetten ble kjøpt for sent. Klager skriver i sin første
henvendelse til Ruter at billetten ble kjøpt etter at han kom ombord på T-banen,
angivelig på grunn av problemer med Vipps. Billetten må være kjøpt og bekreftet
før ombordstigning. Ruter ser at billetten er kjøpt like før kontrollen. Uansett hvilken
stasjon klager reiste fra så ville han ikke rukket å ha kjøpt billetten før han passerte
kontrollsonen, for så å ha kommet seg opp til utkontrollen på Stortinget. 

Gebyr nr. 2 ble ilagt fordi klager manglet billett. Også denne gangene var forklaringen
at han ikke hadde fått betaling gjennom pga. feil med Vipps. Ruter kan se at 20 minutt
før kontrollen er gjort forsøk på kjøp av barnebillett, men her har ikke betalingen gått
gjennom. Klager kan heller ikke benytte barnebillett, da denne gjelder for reisende opp til
16 år. Som student kan han få studentrabatt, men denne gis kun på 30-dagers billett. 

Ruter er ikke i tvil om at billett kjøpt i kontroll nr. 1 er kjøpt for sent, noe klager selv
bekrefter i sin henvendelse til Ruter. I kontroll nr. 2 har klager ingen billett. Billett som er
forsøkt betalt er en barnebillett, som han er for gammel til å benytte. Den billetten ville
uansett ikke vært gyldig. 

Ruter kan ikke ta ansvar for feil hos tredjeparts betalingsleverandør. I billett appen er
det mulig å ha flere bank- og kredittkort registrert, i tillegg til Vipps. På den måten vil den
reisende alltid kunne betale dersom det skulle oppstå en feil i Vipps. 

Ruter kan på overnevnte bakgrunn ikke se noen grunn til å endre standpunkt i disse to
tifellene.

Nemnda bemerker

Klager ble under ut-kontroll på Stortinget stasjon den 22. og 24. august 2018 ilagt
gebyrer fordi han ikke hadde gyldig billett. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig. Ved bruk av mobilapp må billett være
kjøpt og bekreftet før påstigning eller passering av kontrollsone. 

Nemnda legger til grunn at klager den 22. august 2018 kjøpte billett etter at han gikk på
T-banen. 

Nemnda legger videre til grunn at klager ved kontroll den 24. august 2018 ikke kunne
vise billett. 

Vilkårene for å ilegge gebyr var til stede i begge tilfellene. 

Klager har vist til at han begge  dagene hadde problemer med betaling med Vipps. 

Nemnda bemerker at den reisende selv har ansvar for at betalingen for mobilbilletter
fungerer. Det er også mulig å legge inn flere betalingsmåter f.eks. bankkort, i Ruter
appen for det tilfelle at en betalingsmåte ikke fungerer. For øvrig bemerkes at klager
den 24. august ifølge sine egne opplysninger hadde erfaring med at Vipps ikke fungerte
tilfresstillende for ham.

Nemnda kan ikke se at det er grunnlag for å anbefale at gebyrene frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.