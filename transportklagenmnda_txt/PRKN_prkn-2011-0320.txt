Vedtak i Pakkereisenemnda

Sammendrag

Saken gjelder klage på diverse forhold på hotellet - Kemer, Tyrkia.

Dato
26.09.2012

Saksnummer
320/11

Tjenesteyter
Ving Norge AS

Sakens dokumenter ble lagt frem.

Klager: X

Turarrangør: Ving Norge AS

Antall reisende: 2

Reisens pris: 15.730,-

Saken gjelder:

Saken gjelder klage på diverse forhold på hotellet - Kemer, Tyrkia.

Klager anfører at det i spisesalen på hotellet var lang kø og meget varmt.

Tallerkener ble ryddet av bordet før de var ferdige mens de hentet mer mat.

På ettermiddag/kveld var det ikke mulig å sitte på ballkongen p g a røyk fra en grill nedenfor.

I restauranten var det ikke mulig å få grillmat fordi køen var lang og det ble tomt for mat
allerede kl. 20.45, men det var opplyst at middagen skulle vare til kl. 21.30.

Det var aldri ledige solsenger ved bassenget hele den uken de var der.

På flyreisen var det dårlig mat begge veier.

Ving anfører at det nødvendigvis blir kø ved måltidene når restauranten åpner og
mange kommer samtidig. Vings egne representanter som ofte spiser der har ikke
opplevd at det ellers er lange køer eller at det har blitt tomt for mat.

Klager tok ikke opp verken dette eller de andre problemene som påberopes med Vings guide
før 2 dager før hjemreise. Ving snakket da med hotellet om at mat og Tallerkener ble ryddet
bort for tidlig og klager fikk da tilbud om en flaske vin som beklagelse, noe hun ikke ville ha.
Hadde klager tatt opp problemet med å sitte på ballkongen p g a røyk fra grillen, kunne de ha
fått bytte rom.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen, jf
pakkereiseloven § 6-1. Mangler kan gi grunnlag for prisavslag med mindre de avhjelpes innen
rimelig tid. For at turarrangør skal kunne benytte seg av sin rett til å avhjelpe mangelen, må
han få beskjed om problemene. Selv om mindre forhold kan tas opp direkte med hotellet,
må kunden henvende seg til turarrangøren hvis hotellet ikke gjør noe med saken. Av logen
til Vings stedlige representant fremgår at klager først kontaktet Ving 28. juli - to dager før
hjemreise.

Ving fikk dermed ikke anledning til å skaffe annet rom for å unngå røyken som var sjenerende
på ballkongen. Heller ikke de øvrige klagepunkter ble påpekt for Ving før 28. juli. I den grad
noen av disse punktene utgjorde en mangel ved reisen fikk

Ving ikke anledning til å gjøre noe med det. Nemnda mener derfor at klager ikke har krav på
kompensasjon.

Vedtak:

Reklamasjonsnemnda kan ikke anbefale at det gis noen kompensasjon.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Vigdis Fiske Amisol AS

Helga Hermansen, Star Tour AS.