Vedtak i Transportklagenemnda - Fly

Sammendrag

Krav om refusjon av kredittkortgebyr.

Dato
14.03.2017

Saksnummer
2016-00537

Tjenesteytere
Gotogate - Marco Polo

Klager har i det vesentlige anført

Klager bestilte en reise hos Gotogate t/r Oslo - Ho Chi Minh City. Da klager bestilte reisen
kom det opp et kredittkortgebyr på kroner 243, men da han mottok ordrebekreftelsen
var gebyret endret til kroner 636. 

Klager krever refusjon av differansen mellom begge gebyrene, kroner 393.

Tjenesteyterne har i det vesentlige anført
Da klager bestilte reisen kom han til Gotogates nettside via søkemotoren Momondo.
Dersom klager hadde gått direkte til Gotogates nettside ville kredittkortgebyret vært
kroner 243. 

Klager viser til en utskrift fra Gotogates nettside som viser at kredittkortgebyret
er på kroner 243. Dersom klager gjør det samme søket via Momondo vil han se at
kredittkortgebyret er høyere. 

Gotogate kan på grunnlag av ovennevnte ikke imøtekomme klagers krav.

Nemnda bemerker

Klageren har bestilt og kjøpt flybilletter hos Gotogate. 

Nemnda finner det ikke dokumentert at klageren fikk informasjon om at gebyret ved
betaling med Mastercard var 636 kroner før han foretok den bindende bestillingen. I
saksdokumentene er det bare fremlagt eksempler på at han fikk informasjon om at
gebyret var 243 kroner eller mindre. 

Nemnda anbefaler derfor at Gotogate refunderer differansen mellom betalt gebyr og
oppgitt gebyr ved bestilling - det vil si 393 kroner.

Vedtak

Transportklagenemnda - fly anbefaler at Gotogate refunderer kredittkortgebyr til
klageren med 393 kroner.