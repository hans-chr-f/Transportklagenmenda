Vedtak i Transportklagenemnda - Fly

Sammendrag

Krav om refusjon av beløp i forbindelse med «Bid for
Upgrade». Tvist om hvilket beløp som ble budt av kunden.

Dato
20.10.2020

Saksnummer
2020-00185

Tjenesteytere
Norwegian Air Shuttle

Klager har i det vesentlige anført

Klager hadde bestilt en reise for seg selv og en medpassasjer mellom Oslo og Boston
med Norwegian, med utreise 16. november 2019 og retur 27. november 2019. I
forbindelse med flyvningene fikk han muligheten til å oppgradere billettene, og han
valgte å gi 325 kroner i bud per vei. I etterkant av reisen oppdaget han imidlertid at han
var blitt trukket 8710 kroner for oppgraderingen den ene veien og 6640 kroner for den
andre veien.

Klager krever refusjon av det som ble trukket utover de 325 kronene han tilbød å betale
per person hver vei. Han krever således refusjon av 14050 kroner.

Tjenesteyterne har i det vesentlige anført
Klager krever refusjon av beløpet som ble budt i forbindelse med «Bid for Upgrade»
grunnet en misforståelse, i tillegg til refusjon av de forhåndsbetalte LowFare-billettene.

Når en passasjer gir et bud i forbindelse med «Bid for Upgrade», må vedkommende alltid
bekrefte å ha lest og godtatt gjeldende vilkår for denne tjenesten. Dette er også oppgitt i
e-posten som passasjeren mottar.

Basert på sakens opplysninger forstår Norwegian det slik at klager ikke forstod hvor
mye han bød. I tjenestens vilkår, artikkel 4, står det klart og tydelig følgende: «Your bid
amount will be added to the cost of your ticket». Videre står det i artikkel 3 følgende: «If
you are more than one passenger travelling on the same booking, a bid for an upgrade
will apply for all passengers in the booking. Your bid is done per passenger, and the total
amount will equal your bid multiplied by the number of passengers in your booking».
Det totale beløpet som belastes passasjeren er også oppgitt i e-postene som sendes til
klager. Det vises til fremlagt dokumentasjon på dette.

I artikkel 10 i vilkårene står det videre: «Once the bid is accepted, no refunds or
cancellations are applicable, unless: * Your scheduled flight was cancelled, and
Norwegian Air Shuttle ASA is not able to seat you in Premium Cabin for a re-
accommodated flight. * Your scheduled flight was cancelled, and Norwegian Air Shuttle
ASA is not able to re-accommodate you to another flight.»

Flyvningene DI7145 den 16. november 2019 og DI7148 den 27. november 2019 ble
gjennomført i henhold til planen. Da passasjerene gjennomførte disse flyvningene i
Premium Class (noe heller ikke klager benekter), vil ikke Norwegian gi refusjon i dette
tilfellet.

Nemnda bemerker

Klager har krevd refusjon av bud på oppgradering. Klager trodde at han bød 325 kroner
per person per vei, slik at han betalte kroner 1 300 for oppgraderingen. Norwegian har
imidlertid belastet ham for oppgraderingen med kroner 15 350. I tillegg kommer den
opprinnelige billettprisen på kroner 10 494.

Nemnda har i flere saker innvilget refusjon av «Bid for Upgrade»-saker i konkrete tilfeller
der passasjeren har misforstått Norwegians tilbud. Nemnda mener at Norwegians
budsystem er egnet til å misforstås. Totalbeløpet for bestillingen fremkommer ikke
når det legges inn bestilling for «bid for upgrade». Nemnda mener at Norwegian her
må bære risikoen for at slike misforståelser kan oppstå. Norwegian må sørge for at
totalprisen på hele bestillingen kommer klart frem.

Det er Norwegian som aktivt har oppsøkt klager med tilbudet om oppgradering, og
nemnda mener at det da må stilles strenge krav til god informasjon om hva tilbudet
innebærer.

Nemnda anbefaler derfor at Norwegian refunderer mellomlegget mellom beløpet som
klager ble belastet og det klager mente å by.

Vedtak

Transportklagenemnda - fly anbefaler at Norwegian refunderer kroner 14 050 til klager.

Forbrukerrepresentant Maite de Geus-Cossard, Forbruker Europa, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.