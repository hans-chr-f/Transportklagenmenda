Vedtak i Pakkereisenemnda

Sammendrag

Krav om godtgjørelse fordi cruiset ble ødelagt pga. forsinket bagasje.

Dato
09.10.2015

Saksnummer
64/15P

Tjenesteyter
MSC Cruises

Saken gjelder:

Krav om godtgjørelse fordi cruiset ble ødelagt pga. forsinket bagasje.

Klager har i det vesentlige anført:

Klager bestilte en totalpakke med fly og cruise i Middelhavet for seg og sin familie, totalt 8
personer.

Ved avreisen fra Oslo Lufthavn Gardermoen ble det oppdaget at 3 av billettene bare var
booket frem til Frankfurt og ikke videre til Venezia som bestilt. Dette ble rettet opp i full fart før
ombordstigning.

Ved ankomst Venezia manglet 2 kofferter tilhørende de som bare var booket frem til
Frankfurt. Rederiets representant på flyplassen bekreftet at klager ville få all mulig assistanse
ved ankomst skipet. Det ble spesifikt spurt om de hadde bleier da minstemanns bleier lå i
bagasjen.

Ved ankomst skipet fikk de beskjed om at det ikke var bleier å oppdrive på skipet, heller ikke
barneklær, babytannbørster etc. Barnets mor tilbragte den første dagen i lugaren og barnet
måtte pakkes inn i håndklær og en plastpose. Klager finner det underlig at det ikke finnes et
lite lager av bleier på et cruiseskip. Den eneste hjelpen resepsjonen kunne bistå med var å
vaske klagers klær i løpet av natten og eventuelle medisiner.

De første fire dagene gikk med til nødvendig innkjøp av klær osv. før bagasjen ankom skipet i
Izmir.

Da skipet ankom Istanbul var en av deltakerne blitt syk pga. av alt tidligere stress og kunne
ikke delta på utflukten til Istanbul som var turens høydepunkt.

Ved hjemreisen fra Venezia ble det delt ut feil og for få boardingpass. Babyen som var
under 2 år fikk ikke eget boardingpass, noe som viste seg å være nødvendig da klager
etter en halv time i kø, endelig kom til sikkerhetskontrollen. De måtte følgelig tilbake til
innsjekkingsskranken og stå i en ny halvtimes kø, noe som var veldig frustrerende og
stressende.

Klager er skuffet over reisen til og fra skipet som skaffet dem så mange ødelagte feriedager
og på den mangelfulle servicen om bord. De hadde kjøpt en totalpakke av MSC Cruises for å
slippe noen komplikasjoner på reisen. Men over halve reisen ble ødelagt og klager krever at
rederiet erstatter dette med en ny tur eller erstatning for turens kostnad.

Reiseforsikringen har dekket klagers ekstrautgifter til klær osv.

Det vises for øvrig til klagers brev.

MSC Cruises har i det vesentlige anført:

MSC Cruises har tilbudt klager 10 % i prisavslag på en ny reise og kr 3.984 for fire dager uten
bagasje.

Det vises for øvrig til brev fra MSC Cruises.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2.

Saken har vært oversendt rederiets klageavdeling ved flere anledninger, uten at det har
fremkommet noen redegjørelse. Rederiet påtar seg kun et visst ansvar, begrenset til kr 3.984, i
forbindelse med forsinket bagasje. Nemnda legger derfor klagerens saksfremstilling til grunn.
Det rekapituleres kort:

Ved avreise fra Oslo Lufthavn Gardermoen oppdaget man at tre av til sammen åtte billetter
kun var booket frem til Frankfurt og ikke videre til Venezia, slik som bestilt. Dette ble rettet opp
i full fart i innsjekkingen før ombordstigning.

Ved ankomst Venezia manglet de to koffertene som tilhørte de tre som kun var booket frem til
Frankfurt. Rederiets representant på flyplassen bekreftet at klager ville få all mulig assistanse
ved ankomst skipet. Det ble spesielt spurt om de hadde bleier om bord, da babyens da bleier
lå i bagasjen.

Ved ankomst skipet fikk de beskjed om at det ikke var bleier å oppdrive på skipet, heller ikke
barneklær, babytannbørster etc. Barnets mor tilbragte den første dagen i lugaren. I mangel
av klær og bleier måtte babyen pakkes inn i håndklær og en plastpose. Resepsjonen bisto kun
med vask av klagerens klær i løpet av natten, samt med medisiner.

De første dagene gikk med til nødvendig innkjøp av klær osv. før bagasjen ankom skipet.

Ved hjemreisen fra Venezia ble det delt ut feil og for få boardingpass. Babyen, som var under
2 år, fikk i første omgang ikke eget boardingpass. Det viste seg imidlertid å være nødvendig da
klageren etter en halv time i kø endelig kom til sikkerhetskontrollen. De måtte følgelig tilbake
til innsjekkingsskranken og stå i en ny halvtimes kø for å få boardingpass til babyen.

Pakkereisenemndas flertall, lederen og forbrukerrepresentantene, legger til grunn
at reisen led av vesentlige mangler. Hele arrangementet bærer etter flertallets syn
preg av tilfeldig og mangelfull håndtering av cruisegjestene. Manglende klesskift og
manglende innkjøpsmuligheter om bord på et skip gjør etter flertallets vurdering
situasjonen spesielt vanskelig for cruisegjester som ikke har noen mulighet til å foreta
dekningskjøp før båten kommer til kai.

Etter en samlet vurdering finner nemndas flertall at klageren bør få et prisavslag på
60% av reisens pris, avrundet til kr 42.300.

Pakkereisenemndas mindretall, reiselivsrepresentantene, finner at prisavslaget er
for høyt. Etter deres syn bør prisavslaget kun omfatte de som mistet bagasjen, to
voksne samt deres barn. Prisavslag bør gis kun for de fire dagene de var uten bagasje.
Prisavslaget bør etter mindretallets syn begrenses til kr 14.000. Utfordringene under
flyreisene var etter mindretallets syn ikke større enn det som må aksepteres.

Vedtak blir etter dette truffet i samsvar med flertallets syn.

Vedtak:

Pakkereisenemnda anbefaler at klageren gis et prisavslag på 60% av reisens pris, avrundet til
kr 42.300.

Vedtaket er fattet med den dissens som fremgår ovenfor.