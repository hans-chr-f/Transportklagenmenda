Vedtak i Transportklagenemnda
- Kollektivreiser

Sammendrag

Ilagt gebyr for manglende eller ufullstendig billett

Dato
08.05.2017

Saksnummer
2017-00519

Tjenesteytere
Ruter

Klager har i det vesentlige anført

Klager skulle den 24.februar 2017 ta T-banen og kjøpte billett da han gikk inn på
Stortinget stasjon kl. 18.39.03. På T-banen var det kontroll og klager ble ilagt gebyr fordi
han, i følge kontrolløren, hadde kjøpt billett etter at han kom inn på T-banen. Klager har
klaget saken sin til Ruter, og påpekt at kontrollen startet ca kl. 18.39.30 og at klager ble
sjekket ca. kl. 18.40 hvorpå han da hadde gyldig billett. 

Klager krever at gebyret slettet.

Tjenesteyterne har i det vesentlige anført
Viser til henvendelse fra klager angående gebyr som ble ilagt på Stortinget T-banestasjon
24.februar 2017; gebyret er skrevet kl. 18:39. 

Ruter anfører at gebyret ble utstedt fordi mobilbilletten ble kjøpt for sent. I følge Ruters
Reisevilkår under punkt 3 så står det blant annet:

3. Passasjerens forpliktelser
Passasjeren skal:
"a) betale for reisen i henhold til de vilkår og priser Ruter har fastsatt.

"b) ha gyldig billett ved påstigning på et transportmiddel eller ved inntreden i en
kontrollsone. Dette innebærer at elektronisk billett skal være aktivert på dette tidspunkt.

På alle Ruters innendørs T-banestasjoner er kontrollsonen godt merket. I dette tilfellet er
det ikke tvil om at billetten ble kjøpt etter at kontrollsonen ble passert.

Ruters  kontrollører bruker en vanlig telefon med en spesiell app når de utfører kontroll.
Her logger de seg på med stasjon når de starter kontrollen. Tiden skifter kun hvert hele
minutt, men følger den vanlige klokken som finnes på telefonen, disse klokkene skal
være nøyaktige. Her har kontrollen startet på Stortinget og tidspunktet er
det samme som for når billetten ble kjøpt. Ruter er derfor ikke i tvil om at billetten først
ble kjøpt nede på selve plattformen/inne på T-banen, og det er for sent.

Ruter ser derfor ingen grunn til å endre vårt standpunkt i denne saken.

Nemnda bemerker

Klager ble påtruffet ved billettkontroll på T-banen ved Stortinget stasjon den 24. februar
2017 uten gyldig billett og ble ilagt gebyr.  

Det fremgår av Ruters reisevilkår pkt 3 b at den reisende skal ha gyldig billett ved
påstigning på et transportmiddel eller ved inntreden i en kontrollsone. Dette innebærer
at elektronisk billett skal være aktivert på dette tidspunkt.

Av reisevilkårene pkt. 6.2 går det fram at reisende som ved kontroll ikke viser gyldig billett
plikter å betale tilleggsavgift. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Det fremgår at klager kjøpte billett på mobilappen omtrent samtidig med at
billettkontrollen startet. 

Nemnda bemerker at billetter skal kjøpes før den reisende går inn i kontrollsonen som
på Stortinget stasjon er tydelig merket ved billettautomatene. Nemnda legger til grunn at
klager har kjøpt billetten etter han passerte kontrollsonen og tar ikke stilling til hvorvidt
det skjedde før påstigning eller ikke. Vilkårene for å ilegge tilleggsavgift var da oppfylt. 

Nemnda finner ikke grunnlag for å anbefale at tilleggsavgiften frafalles.

Vedtak

Transportklagenemnda Kollektivtransport finner ikke å kunne anbefale å ta klagen til
følge.