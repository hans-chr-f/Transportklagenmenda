Vedtak i Transportklagenemnda - Fly

Sammendrag

Krav om erstatning grunnet ruteendring.

Dato
02.11.2016

Saksnummer
1559/15F

Tjenesteyter
Bravofly

Klager har i det vesentlige anført:

Klager skulle reist fra Barcelona til Bergen 27. september 2015 med VY8514. Ved innsjekk
den 27. september fikk klager beskjed om at avgangen var endret til den 26. september og at
denne beskjed var gitt til Bravofly i mai.

Den 22. september mottok klager informasjon om å logge seg inn på Bravofly sin hjemmeside
og sjekker at reisedatoene stemmer, 23 - 27. september. Klager sjekket også denne siden da
de var på flyplassen i Barcelona og fikk opp nøyaktig de samme datoene og ingen informasjon
om at det er/har vært noen ruteendringer. Klager prøvde å kontakte Bravofly, men de holdt
stengt fra fredag ettermiddag til mandag morgen.

Klager kjøpte nye billetter hjem, og den billigste reisen de fant var først den 28. september til
Bergen via Stavanger.

Klager ble først underrettet om ruteendringen i e-post den 30. september, det vil si tre dager
etter opprinnelig hjemkomst.

Klager er tilbudt en verdikupong. Dette er helt uaktuelt.

Klager krever erstatning på kroner 40&nbsp;292 for nye flybilletter, overnatting, transport,
mat og tapt arbeidsfortjeneste.

Det vises for øvrig til klagers brev.

Bravofly har i det vesentlige anført:

Bravofly har vært i kontakt med flyselskapet og klager er berettiget til en refusjon på
489,86 euro og da er det trukket fra 20 euro for en administrasjonsavgift. Om klager vil så
kan Bravofly tilby klager en verdikupong på 509,86 euro og retten til refusjonsbeløpet fra
flyselskapet tilkjennes Bravofly.

Etter en internsjekk så kan ikke Bravonext finne at de har mottatt noen informasjon fra
Vueling Airlines på denne ruteendringen. Vueling har autorisert total refusjon på retur
flyvningen og betaler ikke for ekstra utgifter. Bravofly har refundert klager 522,36 euro i form
av en verdikupong.

Bravofly har besluttet å tilby en kompensasjon på 400 euro per person i henhold til EU-
forordningen.

Det vises for øvrig til Bravoflys brev.

Nemnda bemerker:

Bravofly har ikke kommentert klagernes opplysninger om at endringen ikke var registrert
på «Mine sider», 22. og 27. september. Bravofly har heller ikke kommentert epost av 30.
september med nye reisedetaljer.

Nemnda finner det på bakgrunn av de foreliggende opplysninger mest sannsynlig at Bravofly
ikke informerte klagerne om endringen før planlagt flyavgang. Klagerne ble som følge av dette
påført utgifter til nye billetter mv. Nemnda er av den oppfatning at Bravofly plikter å betale
klagernes dokumenterte utgifter. Klager har etter nemndas vurdering dokumentert utgifter til
nye flybilletter og utgifter til mat. Klagerne må fremlegge dokumentasjon på hotellutgifter og
trekk i lønn, for at disse anførte utgifter skal kunne erstattes.

Vedtak:

Transportklagenemnda-fly anbefaler at Bravofly erstatter klagerens dokumenterte tap.

Vedtaket var enstemmig.