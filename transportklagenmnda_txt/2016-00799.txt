Vedtak i Transportklagenemnda - Fly

Sammendrag

Krav om refusjon ved kansellering. Tapsbegrensningsplikt

Dato
15.08.2017

Saksnummer
2016-00799

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY1575 fra Varna (VAR) til Oslo lufthavn
(OSL) 2. juli 2016 kl. 22.25. Flyvningen ble kansellert, og klager mottok instruksjoner pr.
tekstmelding om å sørge for alternativ transport selv. 

Klager forsøkte å ta kontakt med Norwegian på telefon og chat, men fikk ikke svar.
Hotellet klager hadde bodd på hadde ikke ledige rom for videre opphold i Bulgaria.
Klager begynte så å søke etter nye flybilletter. Billettene klager fant for seg og reisefølget
(totalt to passasjerer) de kommende dagene var svært kostbare. Klager booket ikke de
aller billigste billettene, da reisetiden var over et døgn. Norwegian informerte ikke klager
om noen beløpsgrense ved kjøp av nye flybilletter. 

Klagers totale utgifter beløper seg til 42 346,21 kroner for to passasjerer. Norwegian har
utbetalt 10 000 kroner til klager. Klager har fremsatt krav om refusjon av det resterende
beløpet på 32 346,21 kroner.

Tjenesteyterne har i det vesentlige anført
Norwegians flyvning DY1575 fra Varna til Oslo lufthavn 2. juli 2016 ble kansellert.
Passasjerene har mottatt standardkompensasjon på 400 euro pr. person, totalt 800 euro,
samt 10 000 kroner for nye flybilletter og 250,27 kroner for utgifter til transport. 

Flyselskapet skal sørge for omruting ved kansellering eller forsinkelser. I dette tilfellet
valgte Norwegian å informere sine passasjerer pr. tekstmelding om at de selv kunne
finne alternativ transport. En slik oppfordring gir ikke passasjerene frie tøyler til å
kjøpe usedvanlige dyre billetter. Mange av passasjerene som var berørt av samme
kansellering kjøpte billetter med andre selskap. Norwegian har refundert ulike beløp,
hvor gjennomsnittsprisen pr. person var cirka 4 000 kroner. Det må derfor kunne
forventes at klager kunne gått til anskaffelse av billigere billetter. 

Ved uregelmessigheter har passasjerene en tapsbegrensningsplikt, som betyr at
de er forpliktet til å velge rimeligste alternativ. Dette er støttet av flere avgjørelser i
Transportklagenemnda, blant annet 403/13F. 

Norwegian avviser på ovennevnte bakgrunn klagers krav om ytterligere refusjon.

Nemnda bemerker

Nemnda legger til grunn at Norwegian har utbetalt standarderstatning i henhold til EU-
forordning 261/2004, samt refusjon av 10 000 kroner for nye flybilletter og 250,27 kroner
for utgifter til transport. Nemnda legger derfor til grunn at Norwegian ikke motsetter seg
at flyselskapet i utgangspunktet er ansvarlig for de utgiftene passasjerene pådro seg til
alternativ transport. 

Passasjeren skal ved kansellering få valget mellom refusjon og omruting, jf. EU-
forordningen artikkel 8. Klager fikk ikke tilbud om omruting. Klager ordnet derfor
hjemreisen selv, og kjøpte alminnelige økonomiklassebilletter med to mellomlandinger til
kroner 42 346,21 kroner. Han har opplyst at han ikke fant noen rimeligere billetter med
reisetid under 24 timer. Da klagers reisefølge var hans sønn på seks år, legger nemnda til
grunn at det var en forutsetning at de to passasjerene måtte reise sammen. 

Nemnda mener at det ikke er sannsynlig at de billigste flybillettene kostet over 20
000 kroner pr. person, selv i starten av juli og kort tid før avreise. Likevel legger
nemnda til grunn at Norwegian i sitt tilsvar til nemnda ikke har tilstrekkelig godtgjort at
gjennomsnittsprisen for refusjon fra andre passasjerer var cirka 4 000 kroner. Nemnda
legger videre til grunn at det ikke var mulig for reisefølget å reise separat, men at klager
likevel har en tapsbegrensningsplikt. 

Nemnda mener at en realistisk pris for nye flybilletter fra flyplasser i nærheten av Varna
til flyplasser i nærheten av Oslo, ville ligge på rundt 10 000 kroner pr. person. Det vises
til at bestilling av billetter på så kort varsel vil være dyrere enn ellers. Nemnda mener
etter dette at Norwegian ikke er ansvarlig for å dekke klagers totale tap. Norwegian
må imidlertid dekke rimelige og nødvendige kostnader til alternativ transport, slik
passasjerene ble lovet etter kanselleringen. Slike rimelige og nødvendige kostnader
fastsettes skjønnsmessig til 10 000 kroner pr. person.

Vedtak

Transportklagenemnda - fly anbefaler at Norwegian utbetaler ytterligere 10 000 kroner til
klager.