Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
11.06.2023

Saksnummer
2022-03563

Tjenesteytere
Norwegian Air Shuttle

Klager har i det vesentlige anført

Klager hadde reise fra med Norwegian DY1086 fra Oslo til Palanga den 29. mai 2022.
Flyet tok av fra Oslo Lufthavn og startet flyvningen til Palanga, da flyet nesten var
ankommet til Palanga snudde flyet for å returnere til Oslo. Klager ble så booket om til
dagen etter med avgang kl. 11:20. 

Klager krever standarderstatning i henhold til EU-forordning 261/2004 for kanselleringen.

Tjenesteyterne har i det vesentlige anført
Norwegian har anført at flyvningen DY1086 den 29. mai 2022 måtte snu og fly tilbake
til Oslo på grunn av været i Palanga og ble derfor kansellert. Norwegian viser til vedlagt
rapport. 

Klager ble booket om til neste tilgjengelige fly og ankom Palanga 30. mai kl. 12.48 lokal
tid.

Siden kanselleringen var forårsaket av værforhold, er årsakene til avbruddet å
betrakte som ekstraordinære og utenfor flyselskapenes kontroll. Det kunne heller ikke
iverksettes andre rimelige tiltak, som å kjøpe billetter med andre flyselskaper eller
ombooke passasjerene til en ny flyvning, da værforholdene påvirket alle flyselskaper.
Norwegian mener at det i tillegg er viktig å ta i betraktning at målet om å sikre et
høyt beskyttelsesnivå for flypassasjerer etterfulgt av EU-forordning 261/2004, som
spesifisert i punkt 1, betyr at luftfartsselskaper ikke må oppmuntres til å avstå fra å
iverksette tiltakene. Nødvendiggjort av en slik hendelse ved å prioritere vedlikehold og
punktligheten til deres flyvninger fremfor målet om sikkerhet. Dette understrekes i EU-
domstolens dom, sak C-315/15.

Basert på ovenstående kan vi ikke imøtekomme kravet om EU-erstatning.

Nemnda bemerker

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. Passasjeren
skal videre få valget mellom refusjon av billettprisen eller omruting snarest mulig på
tilsvarende transportvilkår, jf. artikkel 9.

Værforhold som påvirker flytrafikken kan være en ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå kanselleringen. 

I dette tilfellet skyldtes kanselleringen at DY1086 ikke kunne lande i Palanga på grunn
av værforholdene. Flyet ble derfor omdirigert tilbake til Oslo lufthavn. Flyselskapet viser
til at forholdene i Palanga berørte alle flyselskaper med avgang dit. Norwegian har i
sitt tilsvar til nemnda fremlagt Movement Log, rapport fra IOCC, avviksskjema samt
METAR-rapport som underbygger informasjonen fra flyselskapet. Basert på fremlagt
dokumentasjon er nemnda av den oppfatning at hendelsen ikke kunne vært unngått selv
om alle rimelige tiltak var truffet. 

Norwegian sørget for at klager ble booket om til neste tilgjengelig flyvning, og ankom
Palanga dagen etter. Nemnda anser det for å være 'snarest mulig' og i tråd med
forordningen. 

Klager har etter dette ikke rett til standarderstatning,

Vedtak

Transportklagenemnda anbefaler ikke at klager gis medhold.