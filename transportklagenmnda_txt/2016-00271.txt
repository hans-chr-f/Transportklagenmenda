Vedtak i Transportklagenemnda - Fly

Sammendrag

Krav om standarderstatning grunnet forsinket flyvning.

Dato
19.12.2016

Saksnummer
2016-00271

Tjenesteytere
SAS

Klager har i det vesentlige anført

Klager skulle reist fra Bodø til Chennay via Oslo (SK4107) den 24. februar 2016 
kl. 10:30. 

Flyvningen fra Bodø ble forsinket, og klager ankom derfor den endelige destinasjonen,
Chennay, kl. 15:15 lokal tid, mer enn fem timer forsinket. 

Klager krever standarderstatning i henhold til EU-forordning 261/2004.

Tjenesteyterne har i det vesentlige anført
Flyvningen med SK4107 ble forsinket 1,5 time som en direkte følge av at SK238 fra
Bergen til Oslo ble 1 time og 40 minutter forsinket grunnet værforholdet i Bergen. SK238
var første flyvningen for fly individ LNRCN den 24. februar, og ble stående i taxi kø i 47
minutter og var i tillegg 69 minutter forsinket på grunn av værforhold. Selv om de klart
å hente inn noen minutter i luften, fikk denne forsinkelsen konsekvenser for de to neste
flyvningene; SK4104 og SK4107. Det vises til fremlagt logg. 

Det var værforholdene i Bergen denne morgenen 24. februar som skapte
uregelmessigheter i flytrafikken. Det vises til Daily Operations report fra 25. februar.

Klager ble booket om til Lufthansa kl. 16:50 med videre forbindelse med Air India til
Chennay, og ankom kl. 15:15 den 25. februar.

Det er beklagelig at klager kom forsinket frem, men værforhold er å anse som
ekstraordinært i henhold til forordningen og det er ingen forhåndsregler vi kunne tatt for
å unngå følgene av dette. 

SAS kan ikke imøtekomme klagers krav om standarderstatning i henhold til EU-
forordning 261/2004.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Nemnda viser til EU-forordning 261/2004 artikkel 6 jf. artikkel 7, jf. artikkel 5, jf. EU-
domstolens avgjørelser i sak Sturgeon-Condor av 19. november 2009 og i sak Nelson
m.fl. av 23. oktober 2012.  

Værforhold som påvirker flytrafikken ved at det ikke er mulig å lande/ta av, ved at
det oppstår store forsinkelser mv. kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen.

Nemnda finner det på bakgrunn av de foreliggende opplysninger mest sannsynlig
at forsinkelsen skyldtes sent innkommet fly på grunn av værforholdene i Bergen
tidligere denne dagen. Nemnda viser til SAS sin forklaring og de fremlagte logger.
Nemnda er av den oppfatning at det er å anse som en ekstraordinær omstendighet i
forordningens forstand. Nemnda finner videre godtgjort at forsinkelsen ikke kunne vært
unngått selv om alle rimelige tiltak var truffet. Forsinkelsen gir etter dette ikke rett til
standarderstatning etter forordningen.

Vedtak

Transportklagenemnda-fly finner ikke å kunne anbefale at klager gis medhold.