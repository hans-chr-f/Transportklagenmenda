Vedtak i Transportklagenemnda - Fly

Sammendrag

Krav om refusjon av utgifter som følge av forsinkelse.

Dato
12.10.2011

Saksnummer
114/11F

Tjenesteyter
Norwegian Air Shuttle ASA

Krav om refusjon av utgifter som følge av forsinkelse.

Klager har i det vesentlige anført:

Klager skulle reise fra Oslo til Bergen 23. desember 2010 kl. 13:05 med DY612. Avgangen var
seks timer forsinket.

Klager skulle rekke et helikopter til plattform i Nordsjøen, men til tross for forsinkelsen fra
Oslo trodde klager han ville rekke helikopteret. Men da klager ankom Bergen var det siste
helikopteret før jul dratt. Han måtte avlyse hele reisen.

Klager krever refundert flyreisen t/r, transport til og fra flyplassen, hotell og tapt
arbeidsfortjeneste, til sammen kr 7909.

Norwegian har i det vesentlige anført:

DY612 ble forsinket som følge av dårlige værforhold i bl.a. Bergen. Det vises til vedlegg.
Hendelsen var utenfor Norwegians kontroll.

I henhold til EU forordning 261/2004 er flyselskapene ikke erstatningspliktige dersom årsaken
til uregelmessigheten er uforutsett og utenfor flyselskapets kontroll.

Norwegian kan på grunnlag av dette ikke imøtekomme klagers krav om refusjon av benyttede
flybilletter, transport, overnatting og tapt arbeidsinntekt.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med ca seks timer.

Nemnda er delt i sitt syn på passasjerenes rettigheter ved lengre forsinkelser.

Nemndas flertall, lederen og forbrukernes representanter, er av den oppfatning
at forsinkelse som medfører at passasjerene kommer frem til det endelige
bestemmelsesstedet tre timer eller mer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Flertallet viser til EU forordning 261/2004 artikkel 6 jf artikkel 7, jf artikkel 5, jf EU
domstolens avgjørelse i sak Sturgeon-Condor av 19. november 2009 (C-402/07). Flertallet
er kjent med at enkelte flyselskap bestrider dommen, og at EU domstolen er bedt om
å ta stilling til spørsmålet på nytt. Dommens konklusjon er imidlertid klar, og flertallet
legger til grunn at dommen gir uttrykk for gjeldende rett.

Nemndas mindretall, flyselskapenes representanter, er av en annen oppfatning.
EU forordning 261/2004 regulerer retten til kompensasjon i tilfelle av nektet
ombordstigning og innstillinger, men gir ingen anvisning på kompensasjon ved
forsinkelser. Selv om dom ved forsinkelser foreligger, er dommen utfordret bl.a.
via en britisk domstol, og inntil EU-domstolen har gitt tilsvar, anser mindretallet at
rekkevidden av Sturgeon-dommen per i dag er uavklart. Etter mindretallets vurdering
gir forsinkelse ikke rett til standarderstatning etter EU-forordningen.

Norwegian har imidlertid ikke påberopt seg fritak for erstatningsplikten på dette grunnlag,
noe mindretallet føler seg bundet av. Mindretallet følger således flertallets videre vurdering.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser m.v. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Flyklagenemnda finner etter en samlet vurdering sannsynliggjort at væreforholdene direkte
eller indirekte var årsaken til forsinkelsen av klagers flygning. Nemnda er videre av den
oppfatning at disse værforholdene må karakteriseres som en ekstraordinær omstendighet
og finner det sannsynliggjort at det i den foreliggende situasjon ikke var mulig for selskapet å
unngå forsinkelsen. Forsinkelsen gir da ikke rett til standarderstatning etter EU forordningen.

Flyselskapet er i henhold til luftfartsloven § 10-20 ansvarlig for tap som følge av forsinkelse,
med mindre selskapet godtgjør at det har tatt alle forholdsregler som med rimelighet kan
kreves for å unngå tapet, eller dette ikke har vært mulig for dem.

Nemnda er av den oppfatning at flyselskapet i dette tilfellet ikke hadde mulighet til å unngå
forsinkelsen. Forsinkelsen gir således ikke rett til erstatning etter luftfartsloven.

Nemnda finner etter dette ikke å kunne anbefale at klager gis medhold.

Vedtak:

Flyklagenemnda finner ikke å kunne anbefale at klager gis medhold.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Gøril Volden Berg, Widerøe's Flyveselskap AS

Olav Grøttland, SAS