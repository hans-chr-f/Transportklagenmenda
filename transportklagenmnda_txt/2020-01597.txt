Vedtak i Transportklagenemnda - Fly

Sammendrag

Krav om standarderstatning og refusjon av billetter etter kansellert reise

Dato
18.01.2021

Saksnummer
2020-01597

Tjenesteytere
Ryanair

Klager har i det vesentlige anført

Klager og hennes reisefølge hadde billetter med Ryanair for en reise den 17. april 2020
fra Haugesund til Malaga og med retur den 20. april. Den 31. mars fikk klager melding
om at flyvningene var kansellert som følge av covid-19 pandemien. Den 20. april mottok
klager en e-post fra Ryanair om at de hadde utstedt en voucher på verdien av billettene
og dersom man ikke ønsket dette, så kunne man søke om refusjon. Klager søkte om
refusjon av billettene, totalt NOK 3496,62 den 28. april. Som svar på dette sendte Ryanair
en e-post den 20. mai der de avslo krav om erstatning og viste til at kanselleringen
skyldtes ekstraordinære omstendigheter på grunn av covid-19 pandemien.

Klager aksepterer ikke en voucher som tilgodebeløp og krever billettene refundert i form
av penger.

Tjenesteyterne har i det vesentlige anført
Ryanair har ikke inngitt tilsvar til nemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang
til å uttale seg, kan nemnda likevel treffe vedtak på grunnlag av de opplysninger som
er fremkommet tidligere i saken, jf. transportklagenemndforskriften § 5-3, tredje ledd.
Ryanair har tross oppfordring unnlatt å svare nemnda.

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5. Dersom
passasjeren er varslet om kanselleringen mer enn to uker før planlagt avgangstid vil det
heller ikke være grunnlag for standarderstatning.

Klager har opplyst at hun ble informert om kanselleringen av reisen mer enn to uker
før avreisedato . Klager har derfor ikke krav på standarderstatning. Dette er heller ikke
krevet.

Ved kansellering skal passasjeren gis valget mellom refusjon eller omruting, jf. EU-
forordning 261/2004 artikkel 8 nummer 1. Den 13. mai 2020 kom EU-kommisjonen
med en anbefaling om at verdikuponger aksepteres som et alternativ til refusjon i form
av penger under covid-19-pandemien. Det understrekes likevel i samme anbefaling at
refusjon i form av verdikuponger kun er mulig så lenge passasjeren har gitt sitt samtykke
til dette.

Ryanair utstedte en voucher til klager automatisk. I e-posten fra Ryanair med
informasjon om voucheren er det opplyst at man kan søke om refusjon av billettene
dersom man heller ønsker dette. Klager har fremlagt dokumentasjon på at hun søkte
om refusjon av billettene i form av penger etter at hun mottok voucheren. Nemnda
anbefaler derfor at Ryanair refunderer det som er betalt for billettene, NOK 3496,62 i
penger til klager, og at voucheren slettes.

Vedtak

Transportklagenemnda-fly anbefaler at Ryanair refunderer det som er betalt for
billettene, NOK 3496,62 i penger til klager, og at voucheren slettes.