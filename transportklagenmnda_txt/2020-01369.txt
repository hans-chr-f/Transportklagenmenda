Vedtak i Transportklagenemnda - Fly

Sammendrag

Krav om standarderstatning som følge av kansellering - MAX 737.

Dato
20.10.2020

Saksnummer
2020-01369

Tjenesteytere
Norwegian Air Shuttle

Klager har i det vesentlige anført

Klager og hennes reisefølge skulle reise med D85533 fra Trondheim til Barcelona den
8. juni 2019. Planlagt avreise var kl. 11.55, med ankomst kl. 15.40. Den 28. mai 2019
mottok klager informasjon fra Norwegian om at flyvningen hennes ble kansellert. Klager
ble omrutet til DY8562, som hadde avgang fra Trondheim kl. 21.25 den 8. juni 2019. I
ettertid, i forbindelse med svar på klage innsendt til Norwegian, fikk klager opplyst at
årsaken til kanselleringen var at Boeing 787 Max flyene stod på bakken.

Klager krever standardkompensasjon pålydende 600 euro per person, totalt 1200 euro.

Tjenesteyterne har i det vesentlige anført
Norwegian viser til at klager skulle reise med D85533 fra Trondheim til Barcelona.
Imidlertid ble nevnte flyvning kansellert som følge av at alle Norwegians Boeing 737-8
MAX-fly ble satt på bakken.

Norwegian viser til at klager ble informert om kanselleringen den 28. mai 2019, i god tid
før kanselleringen. Klager ble ombooket til DY8562 den 8. juni 2019, og klager benyttet
seg av denne flyvningen.

Som et forebyggende sikkerhetstiltak publiserte de europeiske luftfartsmyndighetene
(EASA) et luftdyktighetsdirektiv med virkning fra 12. mars 2019, og suspenderte
alle flyoperasjoner som skulle utføres av Boeing 737-8 MAX- og 737-9 MAX-fly i
Europa. I tillegg publiserte EASA et sikkerhetsdirektiv som trådte i kraft 12. mars 2019.
Sikkerhetsdirektivet medførte suspendering av alle kommersielle flyvninger utført av
tredjestatsoperatører til, innenfor eller ut av EU, hvor nevnte flytyper ble benyttet.

Den 12. mars bestemte Norwegian seg for midlertidig å suspendere flyreiser med Boeing
737 Max, etter anbefaling fra europeiske luftfartsmyndigheter. Etter beslutningen fra
luftfartsmyndighetene om midlertidig å stanse driften av Boeing 737 MAX, ville ikke
Norwegian foreta noen flyreiser med denne flytypen før en avklaring av situasjonen.
Norwegian er i tett dialog med luftfartsmyndighetene og Boeing, og følger deres
instruksjoner/anbefalinger.

Som et tiltak for å unngå lange forsinkelser og kanselleringer, måtte Norwegian
omdisponere flyflåten for å dekke de flyreisene som ble berørt av situasjonen med
MAX-flyene. Norwegian tilbød også passasjerer alternative flyvninger og kombinerte
flyvninger, alt for å minimere ulempene for passasjerene.

Ettersom kanselleringen ble forårsaket av midlertidig suspensjon for alle Boeing 737-8/9
MAX-fly, må årsaken betraktes som ekstraordinær, og dermed utenfor Norwegians
kontroll.

Basert på det ovenstående kan ikke Norwegian imøtekomme passasjerens krav.

Nemnda bemerker

Klagers flyvning ble kansellert mindre enn to uker før avgang. 
Klager ble tilbudt omruting, og klager aksepterte denne.

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.

Nemnda bemerker at EASA publiserte et sikkerhetsdirektiv som ble effektuert 12.
mars 2019 som et forebyggende sikkerhetstiltak etter at det hadde vært flere alvorlige
flyulykker med Boeings fly av typen 737-8 MAX. Den 10. mars 2019 var et fly av denne
typen involvert i en flyulykke med Ethiopian Airways, og samme flytype var også
involvert i en ulykke 29. oktober 2018 i Indonesia. Norwegian innførte 12. mars 2019
midlertidig stans i all trafikk med Boeing 737 MAX etter anbefaling fra europeiske
luftfartsmyndigheter.

Nemnda mener at kanselleringen var en direkte følge av disse sikkerhetstiltakene.
Ruteprogrammet måtte omorganiseres med tilgjengelige flymaskiner for å kunne frakte
så mange passasjerer som mulig for å unngå store forsinkelser og kanselleringer.
Nemnda mener at det foreligger ekstraordinære omstendigheter i henhold til
forordningen.

Nemnda mener videre at kanselleringen ikke kunne ha vært unngått til tross for at
alle rimelige tiltak var truffet. Klager ble varslet om endringen 11 dager før hendelsen,
og ble tilbudt omruting samme dag. Nemnda mener at det ikke er grunnlag for
standarderstatning i dette tilfellet.

Vedtak

Transportklagenemnda – fly anbefaler ikke at klager gis medhold.

Forbrukerrepresentant Maite de Geus-Cossard, Forbruker Europa, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.