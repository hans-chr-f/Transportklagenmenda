Vedtak i Transportklagenemnda - Fly

Sammendrag

Krav om refusjon av utgifter grunnet nektet ombordstigning
som følge av manglende reisedokumentasjon.

Dato
13.06.2019

Saksnummer
2018-02194

Tjenesteytere
Ticket

Klager har i det vesentlige anført

Klager skulle reise fra Stavanger til Havana via København og Toronto t/r 26. juni - 16.
juli 2018 med Air Canada. Ved ankomst København på utreisen ble klager nektet å reise
videre da hun manglet visum til Canada. Dette aksepterer klager.

Det klager stiller seg kritisk til er at hun måtte kjøpe en helt ny billett t/r København -
Havana, samt èn vei København - Stavanger, fordi flyselskapet kansellerte hele klagers
billett, også returen. Klager har ikke på noe tidspunkt blitt informert om at hun mistet
retten til å benytte returbilletten om hun ikke benyttet utreisen. 

IATA reglementet sier at man kan bli nektet adgang til flyet dersom ikke all
dokumentasjon er på plass. Det sier ingenting om flyselskapets adgang til å kansellere
hele eller deler av reisen på grunnlag av dette.

Klager krever følgende utgifter refundert:

Halvparten av opprinnelig billett NOK 4 286,00 (NOK 8 572/2)
Ny billett København-Stavanger - NOK 2 814
Overnatting København 26/6 - 27/6 NOK 464
Totalt krav: NOK 7 564

Det vises for øvrig til klagers brev.

Tjenesteyterne har i det vesentlige anført
Ticket er en formidler av flyreiser. I reisebyråets vilkår kommer følgende frem:

8.0.1 Som reisende er du selv ansvarlig for å ha gyldig pass, visum, visum for
mellomlanding, nødvendige vaksiner og andre eventuelle dokumenter som kreves.

8.0.3. Reisende som ikke har godkjente reisedokumenter kan bli nektet ombordstigning
eller innreise.

8.0.4 Som reisende er du selv ansvarlig for alle kostnader som tilkommer grunnet
bristene i overnevnte formaliteter.

7.0.4 Om du ikke benytter utreisen (”Noshow”) blir normalt hjemreisen automatisk
avbestilt av flyselskapet. Flyselskapet gir i slike tilfeller ingen tilbakebetaling.

Klager bestilte reisen på Ticket.no den 18. april 2018. Det ble sendt reiserute samt
følgende informasjon:
* MERK! Krav for innreise og visum for å endre. Kontakt alltid respektive lands
ambassade for den nyeste informasjonen. Det er ditt ansvar som reisende å kontrollere
at du har gyldige reisedokumenter, pass, visum, visum for mellomlanding, nødvendige
vaksiner og eventuelt andre dokumenter som kreves.

Klager kontaktet Ticket og sa hun ble nektet ombordstigning grunnet manglende
visum til Canada. Hun fikk tilbud om ombooking til 28. juni som var første ledige plass i
sommerferien, men klager avslo. Hun ville i stedet skaffe nye billetter på egen hånd. 

Ticket må forholde seg til reglene satt av flyselskapene. I dette tilfellet var det ingen
refusjon av delvis benyttede billetter. Reisebyrået viser til fremlagt utskrift av Air Canadas
regler og vilkår. 

Ticket kan ikke imøtekomme klagers krav. 

Det vises fort øvrig til Tickets brev.

Nemnda bemerker

Klager manglet visum til Canada og ble nektet å reise videre fra København til Toronto.
Dette har klager akseptert. Det saken dreier seg om er om klager, når hun ikke benyttet
utreisen, hadde krav på å benytte  sin returbillett eller ikke. 

Grunnet sommerferie og fulle fly ble klager først tilbudt ombooking av utreisen til 28.
juni. Klager avslo og foretrakk å kjøpe en ny reise på et tidligere tidspunkt. Hun ble da
gjort oppmerksom på at hun i så fall ikke ville få beholde returen. Klager aksepterer ikke
at selskapet automatisk avbestilte returbilletten slik at hun ble avskåret fra å benytte
denne, og hun krever erstatning.

Det er ikke uvanlig at flyselskap selger tur-/returreiser rimeligere enn to enveisbilletter.
Ofte vil en enveisbillett være dyrere enn en tur-/returbillett. Det vil gi passasjeren en
urimelig fordel om han eller hun bare skulle kunne benytte seg av deler av billetten i et
slikt tilfelle. 

Det fremkommer av Air Canadas transportvilkår at flykuponger må brukes i den
rekkefølgen de er utstedt. Dersom det er flere flygninger på en og samme billett, og en
endrer rekkefølgen eller utelater en flygning, for eksempel utreisen ved en tur/retur
reise, må man betale en eventuell prisdifferanse mellom opprinnelig pris for strekningen
og prisen for en enveisbillett på omgjøringstidspunktet. Da klager avslo tilbudet om
ombooking ble deler av utreisen registrert som ubenyttet, som igjen betød at returreisen
ikke kunne benyttes. 

Det var etter flertallets syn - leder og bransjerepresentantene - ingen feil fra Ticket eller
Air Canadas side at klager ikke kunne benytte returbilletten i dette tilfellet. Det skyldtes
klagers egne forhold og flyselskapets vilkår som hun hadde akseptert.  Da passasjeren
ankom København manglet hun visum. Hun ble tilbudt ombooking men avslo, selv om
det medførte at returreisen ikke kunne benyttes. 

Mindretallet -forbrukerrepresentantene - har en annen oppfatning:
Etter mindretallets oppfatning er spørsmålet i saken om innklagede har tilstrekkelig
grunnlag i avtalen for å også terminere returbillettene der passasjeren mangler gyldig
reisedokumentasjon på utreisen. Dette må etter mindretallets oppfatning vurderes ut fra
avtalen mellom passasjer og selskapet. Det er presisert fra selskapets side at tilfellet ikke
regnes som «no-show» ettersom klager fikk gjennomføre første strekningen av reisen.
Vilkårenes pkt. 7.0.4 kan følgelig ikke brukes i denne situasjonen. De øvrige vilkårene, pkt.
8.0.1, 8.0.3 eller 8.04, kan ikke sies å hjemle at returreisen blir terminert der passasjeren
mangler nødvendig reisedokumentasjon på utreisen. 

Air-Canada sitt avtalevilkår om kupong-rekkefølge kan heller ikke, etter mindretallets
oppfatning, hjemle adgangen til å terminere returreisen der passasjeren mangler
gyldig reisedokumentasjon på utreisen. Ordlyden er uklar, da den kun omfatter en
kupongrekkefølge. Det gis ikke informasjon om konsekvensene av å bruke billettene i en
annen rekkefølge/utelate en flyvning. Selv om det å terminere returreise kan sies å være
en utbredt praksis blant flyselskapene, må det kunne kreves at dette forklares tydelig i
avtalevilkårene med passasjerene. Det kan det ikke forventes at passasjerene forstår at
man ikke har krav på returreise når de har gyldig reisedokumentasjon. Da vi uansett er i
mindretall går vi ikke inn på utregningen av kravet. 

Nemnda kan etter dette ikke anbefale at klager gis medhold.
Vedtaket er fattet med den dissens som fremgår over.

Vedtak

Transportklagenemnda - fly anbefaler ikke at klager gis medhold.