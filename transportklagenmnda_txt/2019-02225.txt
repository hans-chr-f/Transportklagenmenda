Vedtak i Transportklagenemnda - Fly

Sammendrag

Krav om refusjon av billetter som følge av nektet innsjekking/ombordstigning.

Dato
03.03.2020

Saksnummer
2019-02225

Tjenesteytere
Norwegian Air Shuttle

Klager har i det vesentlige anført

12. april 2019 skulle klager og to medpassasjerer reise med DY402 fra Oslo til Ålesund.
Planlagt avgang fra Oslo var kl. 07.45.

Klager anfører at da de prøvde å sjekke inn manuelt på flyplassen kl. 07.08, ble de nektet
dette og fikk oppgitt av den ansatte i skranken at dette skyldtes at flyet var fullbooket.

Klager krever refusjon av billettene som følge av at reisefølget ble nektet innsjekking/
ombordstigning.

Tjenesteyterne har i det vesentlige anført
Flyet som utførte flyvningen DY402, hadde 173 passasjerer om bord ved avgang. Flyet
hadde en kapasitet på 186 passasjerer. Det vises til fremlagt dokumentasjon. DY402 var
altså ikke overbooket, slik klager har anført.

Årsaken til at klager og medpassasjerene ikke fikk reise med flyet, var at de møtte opp for
sent til avgang i henhold til Norwegians tidsfrister.

I det interne bookingsystemet er det lagt inn informasjon om at klager befant seg ved
Norwegians billettkontor, ved innsjekkingsområdet på flyplassen, da ombordstigningen
i forbindelse med den aktuelle flyvningen var påbegynt. Det vises til fremlagt
dokumentasjon. To av passasjerene i reisefølget hadde allerede sjekket inn, mens den
siste passasjeren ikke var sjekket inn. Norwegian legger derfor til grunn at passasjerene
befant seg på et annet område enn ved gaten da ombordstigningen ble gjennomført.

I Norwegians vilkår, som klager har godkjent ved bestilling av billetter på Norwegians
nettsted, informeres det om at ombordstigningen stenger 20 minutter før avreise. Det
vises til fremlagte vilkår.

Det kan virke lite fleksibelt å ikke tillate passasjerer ombordstigning etter at gaten er
stengt og hvis flyet fortsatt er ved gaten. Det er imidlertid slik at når ombordstigningen
er gjennomført innen angitt frist, ferdigstilles dokumentene og passasjerlistene, og gaten
lukkes. Skulle ombordstigningen bli gjenåpnet for passasjerer som møter opp etter at
ombordstigningen er ferdigstilt, ville dette forsinke angitt avgangstid, noe som kan ha
store konsekvenser. I slike tilfeller vil flyet miste sin opprinnelige avgangstid og bli tildelt
ny avgangstid av eksterne flyveledere. Denne nye tiden kan være flere timer frem i tid.
Dette har følgelig store konsekvenser for resten av passasjerene om bord. Det kan også
føre til at kabinpersonalet går ut på tid, noe som kan føre til ytterligere forsinkelser eller i
verste fall kansellering.

Det er passasjerens eget ansvar å møte opp til gaten i henhold til Norwegians vilkår, og
passasjeren er nærmest til å bære risikoen for avvik fra dette.

Norwegian gjør for øvrig oppmerksom på at det ikke forelå noen uregelmessigheter
ved flyvningen DY402. Flyet tok av seks minutter før planlagt avgangstid. Det vises til
vedlagt dokumentasjon. At flyet tar av noen minutter før planlagt avgangstid, er ikke
unormalt. Det tilsier ikke at gaten ble lukket før tidsfristen på 20 minutter var utløpt. I
mange tilfeller kan flyet ta av noen minutter før planlagt avgangstid hvis prosessen ved
ombordstigningen av forskjellige grunner er ferdigstilt tidligere enn estimert.

Selv om man ikke benytter utreisen i en reservasjon, kan man likevel benytte returreisen
som planlagt. Årsaken til at returreisen ikke ble benyttet i dette tilfellet, antas å være at
reisen til Ålesund ikke ble gjennomført, da klager ikke har dokumentert annen transport
til Ålesund.

På bakgrunn av det ovennevnte kan ikke kravet om refusjon av ubenyttede billetter
imøtekommes i dette tilfellet.

Nemnda bemerker

Basert på sakens opplysninger, legger nemnda til grunn at klager ble nektet innsjekking
i forbindelse med flyvningen DY402 fra Oslo til Ålesund den 12. april 2019. Klager har
opplyst at han var ved innsjekkingsskranken i tide, mens Norwegian har bestridt dette.
Nemnda bemerker for øvrig at det følger av dokumentasjonen at flyet ikke gikk for tidlig,
men at det gikk 4 minutter etter planlagt avgangstid.

Hva som nøyaktig skjedde på flyplassen, når klager møtte opp og hvorfor klager ikke
rakk flyvningen, er i dette tilfellet bevisspørsmål som vanskelig kan klarlegges under
saksbehandlingen. Saken avvises derfor, jf. transportklagenemndforskriften § 6-2
bokstav d.

Vedtak

Saken avvises.