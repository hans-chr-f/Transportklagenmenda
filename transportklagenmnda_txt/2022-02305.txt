Vedtak i Pakkereisenemnda

Sammendrag

Krav om prisavslag grunnet problemer med
transfer, hotellstandard og mangelfull rengjøring.

Dato
17.11.2022

Saksnummer
2022-02305

Tjenesteytere
Ticket

Klager har i det vesentlige anført

Klagen gjelder en pakkereise for to personer med innkvartering i et dobbelt superiorrom
på Hotel Afandou Blu, Afandou, Rhodos i perioden 20.06.2022 - 25.06.2022. Totalpris 14
830 kroner.

Klager var ikke fornøyd med:
- Reisemålets transport til / fra flyplassen
- Hotellstandarden generelt
- Manglende rengjøring
- Hotell
- Internett

Da klager landet på Rhodos ca. 03:50 med DY1901 var det ingen sjåfør som stod og
ventet. Klager hadde forhåndsbestilt og -betalt taxi fra flyplassen til hotellet tur/retur fra
Ticket. Taxitranferen kostet 1 152 kroner. Først etter 40 minutter, etter at klager hadde
tatt ut 100 euro til taxi, fikk de kontakt med taxisjåføren som innrømmet at han hadde
sovnet. Ettersom klager skulle bo på et all inclusive hotell og ikke hadde planlagt å kjøpe
noe i ferien, var uttaket av 100 euro helt unødvendig. 
Klager ankom hotellet ca. 05:30 den 21.06.2022 og ble møtt av en ergerlig resepsjonist
som hadde forventet at de kom dagen før, til tross for at klager hadde bedt Ticket ta
kontakt med hotellet og gi beskjed om klagers ankomsttid til hotellet.  

Rommet var så støvete og skittent at klager måtte gå tilbake til resepsjonen og satt der til
den åpnet kl. 07.30 i håp om å få byttet rom. De fikk beskjed om at alt var fullt, så de ble
værende på dette rommet og hadde alle klærne i koffertene hele oppholdet. Klager var
klar over at de hadde bestilt et 3 stjernes hotell, men hadde ikke forventet at det var så
skittent, flekkete, støvete og fullt av småkryp.

Klager har lagt ved bilder av en skitten dusj, flekkete og møkkete vegger, lysbrytere som
ikke satt fast, spindelvev over alt i taket, en skitten og støvete ledning som hang ut av
veggen på badet, døra og dørkarmen til badet var skitten, malingen på rommet hadde
begynt å flasse av, låsen på inngangsdøra var løs slik at de ved flere anledninger nesten
rev låsen ut av døra når de skulle dra ut nøkkelen. 

Klager er vegetarianer, men det fremgikk ikke hva de ulike matrettene bestod av, så hun
spiste loff med ost til frokost og lunsj og pommes frites til middag alle dagene.

Klager tok ikke kontakt med Ticket i og med at de ankom tirsdag og skulle reise hjem
igjen fredag kveld, ville de ikke kaste bort mer tid på ev. flytting. Dessuten var de klar
over at det var fullt på hotellene i området og så for seg at det ville ta tid å finne et annet
bosted.

Klagers krav: Refusjon av deler av reisen grunnet problemer med transporten til hotellet,
hotellet som ikke svarte til forventningene i henhold til hotellbeskrivelsen og manglende
renhold.  

Det vises for øvrig til korrespondanse fra klager.

Tjenesteyterne har i det vesentlige anført
Ticket har anført at de først mottok en reklamasjon etter at klager kom hjem. 

Ticket har anført at klager i første omgang burde ha kontaktet resepsjonen for å få
hjelp til å bytte rom eller få en bedre rengjøring. Dersom klager ikke hadde fått hjelp fra
resepsjonen, skulle de ha kontaktet Ticket eller ringt leverandørens nødnummer som
står oppført på klagers hotell voucher. Ticket fikk ingen mulighet til å hjelpe klager da
hun ikke tok kontakt da hun var på reisemålet.

Følgende fremgår av Tickets kjøps- og reisevilkår under https://www.ticket.no/bestill/
vilkar
"2.0.7 Som kunde er du pliktig til å påpeke feil eller mangler på plass for at vi skal kunne
hjelpe til med å ordne opp i problemet. Se videre punkt 10."
"10. Avvikelser eller feil i produktet
10.0.1 Dersom ikke alt er som forventet, må du forsøke å få hjelp til å løse problemet
på plass. Påpeker du ikke problemet omgående, innebærer det at vi ikke får mulighet
til å hjelpe deg med å rette opp i feilen og da er det vanskelig å få erstatning når du
komme hjem. Du påpeker feilen på plass eller ved å kontakte respektive leverandør.
Kontaktinformasjon finner du som regel på din voucher."

Ticket har beklaget at sjåføren sovnet og ikke møtte klager straks etter ankomst.

Ticket har tilbudt klager en "goodwill" på 1 300 kroner som tilsvarer ca. 10 % av reisens
pris, til tross for at de ikke klaget på plass.

Det vises for øvrig til korrespondanse fra Ticket.

Nemnda bemerker

Klagen gjelder en pakkereise for to personer med innkvartering i et dobbelt superiorrom
på Hotel Afandou Blu, Afandou, Rhodos i perioden 20.06.2022 - 25.06.2022. Totalpris 14
830 kroner.

Klager var ikke fornøyd med:
- Reisemålets transport til / fra flyplassen
- Hotellstandarden generelt
- Manglende rengjøring
- Hotell
- Internett

Klager kom for sent til hotellet fordi taxisjåføren hadde forsovet seg. Klager klagde på
renhold på rommet til hotellet og fikk beskjed om at hotellet var fullbooket. 

Den reisende skal uten ugrunnet opphold underrette arrangøren om mangler
ved reisetjenester som inngår i pakkereiseavtalen jfr. § 26. Det følger av Prop.54 L
(2017-2018) s. 119 at retten til å reklamere ikke faller bort selv om man reklamerer
senere. Sen reklamasjon kan likevel få betydning for beregning av prisavslag eller
kompensasjon dersom en tidlig reklamasjon ville ha ført til at tapet kunne vært unngått
eller ville ha blitt mindre. Det er på det rene at klager ikke tok kontakt med Ticket før
etter hjemkomst. De påberopte forhold som skitt og manglende rengjøring, vegetar
mat og ødelagt dørlås, er forhold som ville blitt rettet opp i dersom Ticket hadde fått
kunnskap om de påberopte forhold på reisemålet. Det stiller seg annerledes med en
forsinket taxisjåfør.

Nemnda mener at dette får betydning for utmåling av prisavslagets størrelse, og
anbefaler Ticket å opprettholde sitt tilbud om å utbetale 1 300 kroner som tilsvarer 10 %
av reisens kostnad.

Vedtak

Pakkereisenemnda anbefaler at klager ikke får medhold.