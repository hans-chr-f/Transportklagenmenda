Vedtak i Transportklagenemnda
- Kollektivreiser

Sammendrag

Krav om frafall av ilagt gebyr som følge av for sent kjøp av billett

Dato
19.06.2018

Saksnummer
2018-01232

Tjenesteytere
Ruter

Klager har i det vesentlige anført

Klager ble ilagt gebyr på busslinje 21 9. april 2018. Klager løp for å rekke bussen og kom
ombord samtidig som kontrollørene. Da kontrolløren kom bort til klager hadde hun
akkurat satt seg ned for å kjøpe billett. Hun erkjenner at det er for sent å kjøpe billett når
man er ombord i bussen, men understreker at hun ikke hadde intensjon om å snike. 

Klager forsøkte å forklare til kontrolløren at hun hadde glemt sin vanlige billett, men at
hun hadde kjøpt en billett via Ruters app. Kontrolløren var ikke særlig interessert i å høre
klagers forklaring og ila henne et gebyr. Klager anfører at kontrolløren som utgangspunkt
ikke hadde grunnlag for å ilegge henne et gebyr da det tydelig fremgikk på appen at
påstigning var tillatt. 

Klager krever derfor at Ruter frafaller det ilagte gebyret.

Tjenesteyterne har i det vesentlige anført
Ruter viser til henvendelse fra klager angående gebyr hun ble ilagt på bussen den 9.
april 2018. Klager ble ilagt gebyr som følge av at billetten ble kjøpt for sent. I tillegg var
enkeltbilletten en barnebillett og klager, som ble 16 år i juli 2017, var for gammel til å
reise med enkeltbillett for barn. 

Ved kjøp av billett må den være aktivert før man går om bord i bussen. Kontrollen startet
på Helsfyr hvor sanntidsloggen viser at bussen kjørte fra holdeplassen kl. 17.09.19.
Billetten klager ble kjøpt kl. 17.10.54, som var samtidig som gebyret ble skrevet. 

En gjenglemt billett kan ikke vises i ettertid for at man skal slippe gebyr. I følge klagers
billetthistorikk ble hun også stoppet i mai 2017, men da valgte kontrolløren å utvise
skjønn og hun slapp gebyr. 

Ruter kan på grunnlag av overnevnte ikke imøtekomme klagers krav.

Nemnda bemerker

Klager ble ved kontroll på bussen den 9. april 2018 ved Helsfyr ilagt gebyr fordi hun
kjøpte billett for sent.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig. Ved bruk av mobilapp må billett være
kjøpt og bekreftet før påstigning.

Ifølge Ruters sanntidssystem gikk bussen fra Helsfyr der klager gikk på kl. 17.09.18.
Klagers billett er registrert bestilt kl. 17.10.54.

Nemnda finner å måtte legge til grunn at klager startet kjøp av billett etter at hun gikk på
bussen. Vilkårene for å ilegge gebyr var dermed til stede.

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.