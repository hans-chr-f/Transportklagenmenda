Vedtak i Pakkereisenemnda

Sammendrag

Saken gjelder manglende a/c, Alanya.

Dato
21.05.2013

Saksnummer
286/12

Tjenesteyter
Ving Norge AS

Sakens dokumenter ble lagt frem.

Klager: X

Turarrangør: Ving Norge AS

Antall reisende: 3

Reisens pris: 21.890,-

Saken gjelder:

Saken gjelder manglende a/c, Alanya.

Klager anfører at hun valgte dette hotellet fordi det var opplyst at det var a/c hele
døgnet, noe som var viktig fordi de reiste med et 10 måneder gammelt barn.

Første natten var det varmt og de fikk derfor bytte rom, men det hjalp ikke.

Anlegget ble forsøkt rettet, uten at det ble bedre. Etter hvert fikk de vite at det var sentralstyrt
og at det var slått på bare noen få timer fordi det var vinter.

De tok kontakt med Ving, som tilbød kr.1.000,- i kompensasjon.

Bytte av hotell måtte de eventuelt betale for, og de valgte derfor å bli.

De ønsker kompensasjon for 2 ukers ødelagt ferie med kr.2.500,- per person.

Ving har vist til reiseinformasjonen hvor det opplyses om at hoteller ofte har sentral
a/c og at den ofte ikke brukes under for- og etter sesongen. Ving har tilbudt kr.2.000,- i
prisavslag.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Opplysninger på nettet eller i kataloger er en del av avtalen. Mangler
kan gi grunnlag for prisavslag med mindre de avhjelpes innen rimelig tid.

I dette tilfelle er det i den spesifikke hotellinformasjonen opplyst at hotellet har a/c. Det er ikke
sagt noe om at den bare er delvis i bruk eller er sentralstyrt.

Selv om Ving i sin mer generelle reiseinformasjon opplyser om at hoteller ofte har sentral
styring, finner nemnda at klager i dette tilfelle hadde en berettiget forventning om et a/c
anlegg som var virksomt hele døgnet og ikke sentralstyrt.

Det foreligger dermed en mangel ved reisen i pakkereiselovens forstand.

Etter nemndas praksis gis det et prisavslag på kr.750,- per person per uke for manglende a/c
utenom sommersesongen. Her utgjør det kr.4.500,-.

Vedtak:

Reklamasjonsnemnda for pakkereiser anbefaler at det gis et prisavslag på kr.4.500,-.

Vedtaket var enstemmig.