Vedtak i Pakkereisenemnda

Sammendrag

Saken gjelder støy fra nærliggende sentrum.

Dato
..

Saksnummer
286/13P

Tjenesteyter
Ving Norge AS

Sakens dokumenter ble lagt frem.

Klager: X

Turarrangør: Ving Norge AS

Reisemål: Gran Canaria

Antall reisende: 2

Reisens pris: 38.320,-

Tidsrom: 211013 - 251113

Saken gjelder:

Saken gjelder støy fra nærliggende sentrum.

Klageren var i utgangspunktet fornøyd både med hotellet og rommet.

Ca. kl 23.00, ble klageren imidlertid vekket av høylytt musikk og annet bråk som kom fra
bunnen av Puerto Rico dalen. Dette varte gjennom hele natten til 04-05 tiden om morgenen.

Klageren kontaktet reisearrangøren allerede neste morgen.

Arrangørens representant forsøkte å skaffe dem noe annet, men ringte etter en stund tilbake
sa at det var helt umulig fordi alt var fullbooket.

Klageren klarte selv å finne fram til en person som kunne hjelpe med et alternativt bosted,
denne gang i Arguineguin-området. Dette bostedet måtte leies for minimum 6 måneder.
Ettersom klageren likevel hadde tenkt seg tilbake mot slutten av året for å bli til april, valgte
han å inngå leieavtalen. Klageren og hans hustru flyttet deretter umiddelbart.

Klager mener å ha krav på en viss godtgjørelse med tanke på at reisen kostet kr 38.230,-.

Ving Norge AS anfører at reisene selges i henhold til omtale av bosted i Vings katalog
eller på Vings nettsider. Hotell Servatur Casablanca har følgende omtale: Turistområde
med lokaltrafikk. «Musikk fra barer og restauranter i nærliggende shoppingsenter
forstyrrer til sent på natt. Trapper og nivåforskjell».

De aller fleste bosteder i Puerto Rico er berørt av nevnte støy.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog mv., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2.

Nemnda kan ikke se at støyen som plaget klageren kan ses på som en mangel i
pakkereiselovens forstand som kan gi grunnlag for en kompensasjon.

I arrangørens omtale av bostedet og på arrangørens nettsider fremgår det at musikk fra barer
og restauranter i et nærliggende shoppingsenter forstyrrer til sent på natt.

Vedtak:

Reklamasjonsnemnda for pakkereiser kan ikke anbefale at det gis noen kompensasjon i dette
tilfellet.

Vedtaket var enstemmig.