Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
09.07.2013

Saksnummer
097/13F

Tjenesteyter
Norwegian Air Shuttle ASA

Krav om standarderstatning grunnet kansellering.

Klager har i det vesentlige anført:

Klager skulle reise fra Oslo til Bergen den 20. desember 2012 kl. 14:15 med DY616. Flyet ble
kansellert, og klager ble booket om til kl. 15:30 med DY618. Dette flyet ble stadig forsinket, og
faktisk avgang var ca. kl. 18:30.

Norwegian hevder værforholdene var årsaken til kanselleringen og forsinkelsene.
Klager avviser dette da det i media kom frem at Norwegian hadde problemer med sine
avisningsmaskiner på Gardermoen denne dagen. Klager mener hendelsen ikke var
ekstraordinær, men innenfor Norwegians kontroll.

Klager krever standarderstatning i henhold til EU-forordning 261/2004, 250 euro.

Norwegian har i det vesentlige anført:

DY616 ble kansellert som følge av værforholdene på Gardermoen, freezing fog. Det vises til
værrapport. Hendelsen var ekstraordinær og utenfor Norwegians kontroll.

Klager ble booket om til neste ledige avgang. Værforholdene førte til store forsinkelser og flere
kanselleringer, både hos Norwegian og hos andre selskap.

I de tilfeller hvor en uregelmessighet er forårsaket av en ekstraordinær omstendighet, er
flyselskapet unntatt fra forpliktelse til å utbetale kompensasjon. I henhold til EU-forordning
261/2004 artikkel 5(3) skal et transporterende flyselskap ikke være pålagt å betale erstatning
i samsvar med artikkel 7, dersom det kan godtgjøre at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Omstendigheter som er utenfor flyselskapets kontroll er hendelser som ikke er forårsaket av
en handling eller unnlatelse av flyselskapet.

Norwegian kan på grunnlag av ovennevnte dessverre ikke imøtekomme klagers krav.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda har behandlet flere klager på kanselleringer og forsinkelser som følge av frosttåke på
Gardermoen denne dagen. Nemnda finner det bevist at frosttåken førte til store forsinkelser
og kanselleringer, herunder kansellering av klagers flygning. Nemnda er av den oppfatning
at Norwegian i den foreliggende situasjon ikke hadde mulighet til å unngå kanselleringen.
Kanselleringen gir følgelig ikke rett til erstatning etter EU-forordningen.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken: