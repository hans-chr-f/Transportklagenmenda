Vedtak i Transportklagenemnda
- Kollektivreiser

Sammendrag

Krav om refusjon av togbillett som følge av forsinkelse med buss grunnet trafikk.

Dato
10.02.2022

Saksnummer
2021-01813

Tjenesteytere
Vy Buss AS

Klager har i det vesentlige anført

Klager hadde kjøpt billetter gjennom Vy for å reise med Vy Buss fra Tangen til
Kristiansand rutebilstasjon og deretter videre med Go-Ahead Nordic fra Kristiansand
stasjon til Sandnes Sentrum stasjon den 5. november 2021. Bussens avgangstid fra
Tangen var satt til kl. 15.35, mens bussen skulle ankomme Kristiansand rutebilstasjon
kl. 17.18. Toget videre hadde avgang kl. 18.00. Klager betalte totalt 1147 kroner for
billettene, hvorav 659 kroner var for togbilletten.

Klager anfører at som følge av en feil med bussens lasteluke ble bussen først forsinket
fra Tangen. Deretter ble bussen ytterligere forsinket underveis som følge av trafikk. Dette
medførte at klager ikke rakk toget videre fra Kristiansand. Klager har videre anført at hun
heller ikke fikk setet på bussen som hun hadde betalt ekstra for.

Klager har fått en verdikupong pålydende 250 kroner av Vy. Klager krever i tillegg
refusjon av togbilletten hun tapte som følge av forsinkelsen.

Tjenesteyterne har i det vesentlige anført
Vy har gått gjennom saken og står fortsatt fast ved avgjørelsen om å ikke refundere den
reisende.

Bussen startet ti minutter forsinket fra Oslo Bussterminal på grunn av tekniske
problemer med bussen, men resten av de totalt 52 minuttene som bussen var forsinket
ved den reisendes destinasjon, ble forårsaket av trafikale forhold utenfor Vy Buss sin
kontroll.

I Vys reisevilkår, under paragraf 4.4, om unntak fra retten til refusjon, står det blant
annet: «Du har heller ikke krav på refusjon dersom forsinkelsen eller kanselleringen
skyldes forhold utenfor vår kontroll».

På den aktuelle reisen måtte en forsinkelse forårsaket av Vy ha vært større enn 40
minutter for å gi grunnlag for refusjon. Refusjon i et slikt tilfelle vil kun blitt gitt for å
dekke utgifter til alternativ transport. Vy refunderer ikke kostnader for følgeskader (i
dette tilfellet den tapte togbilletten). Dette er opplyst under paragraf 4.2 i Vys reisevilkår.

Nemnda bemerker

Klager skulle reise med buss og tog fra Tangen til Sandnes den 5. november 2021.
Bussen fra Tangen til Kristiansand ble forsinket, slik at klager ikke rakk togforbindelsen i
Kristiansand.

Det fremgår av Vy Buss' reisevilkår punkt 4.2 at det ikke gis refusjon av følgeskader av en
forsinkelse, som når passasjeren ikke rekker en avtale eller lignende.

Vy Buss har likevel gitt klager en verdikupong verdt 250 kroner.

Nemnda har samlet konkludert med at det ikke er grunnlag for kompensasjon, men har
noe ulik begrunnelse.

Flertallet, nemndsleder og bransjerepresentantene, mener at en slik forsinkelse ikke gir
grunnlag for kompensasjon. Flertallet bemerker at reisen kun gjaldt reise med buss til
Kristiansand. Flertallet mener alminnelige obligasjonsrettslige prinsipper ikke kommer til
anvendelse så lenge bransjestandarden for reisegaranti klart angir at slike følgeskader
ikke dekkes. Det foreligger ikke her noen preseptorisk lovgivning på området. Flertallet
finner uansett at følgeskadene ikke var påregnelige da det ikke var beregnet god nok tid
mellom avgangene.

Mindretallet, forbrukerrepresentantene, mener at busspassasjerers rett til erstatning
for tap som følge av forsinkelse vil følge av alminnelige obligasjonsrettslige prinsipper
om kontrollansvar ved kjøp, utviklet gjennom rettspraksis og juridisk teori. Etter
kontrollansvaret hefter tjenesteyter for feil som ligger innenfor vedkommendes kontroll.
Både for flypassasjerer og båtpassasjerer er et slikt ansvar lovfestet, jf. luftfartslovens §
10-20 og sjølovens § 418 e. Det er på det rene at forsinkelsen er innenfor busselskapets
kontroll.

Likevel må det etter mindretallets syn i denne saken anses som upåregnelig for
busselskapet at passasjeren har hatt de utgiftene som kreves erstattet. Passasjeren har
selv et ansvar for å beregne god tid mellom avgangene. Her er det snakk om en kort
forsinkelse sammenlignet med for eksempel KOLLKN-2021-1084.

Vedtak

Transportklagenemnda anbefaler ikke at klager gis medhold.