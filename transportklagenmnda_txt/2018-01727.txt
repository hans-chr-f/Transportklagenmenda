Vedtak i Transportklagenemnda
- Kollektivreiser

Sammendrag

Ikke validert billett

Dato
16.08.2018

Saksnummer
2018-01727

Tjenesteytere
Ruter

Klager har i det vesentlige anført

Klager ble ilagt gebyr på busslinje 20 fra Majorstuen fordi han ikke hadde gyldig billett. 

Klager hadde forhåndskjøpte billetter liggende i lommeboken siden han er endel i Oslo.
Da klager kom ombord i bussen var det passasjerer som sto foran valideringsautomaten.
Han gikk derfor inn til vognplassen og la fra seg bagen og ryggsekken. Akkurat idet han
skulle til å validere billetten ble han bedt om å vise billett. 

Klager informerte at han var på vei til å stemple billetten. Kontrolløren tok billetten og
påpekte at den var kjøpt for lenge siden og at klager ikke hadde noen intensjon om å
validere billetten. Klager fikk på grunn av kontrolløren ikke validert billetten. Deretter ble
han bedt om å oppgi personalia og det ble ilagt et gebyr.

Klager har flere ganger forsøkt å forklare situasjonen til Ruter, men kun fått avslag med
den begrunnelsen at klager aktiverte billetten etter kontrollen. Klager understreker at
han var i en veldig lang samtale med kontrolløren før gebyret ble skrevet. Dessuten var
det ikke klager som aktiverte billetten, det var kontrolløren. Klager rakk aldri å aktivere
billetten. 

Klager krever derfor at Ruter frafaller det ilagte gebyret.

Tjenesteyterne har i det vesentlige anført
Klager ble ilagt gebyr på bussen 14. februar 2018 fordi han ikke aktiverte billetten ved
ombordstigning. 

Aktivering av billetten må gjøres umiddelbart ved påstigning. Det er ikke adgang til å gå
innover i bussen, sette seg ned, eller ordne med andre ting. Kontrollørene observerer når
folk kommer om bord, og i dette tilfellet ble det observert at klager gikk og stilte seg med
ryggen til vinduet og det var ikke noe som tydet på at skulle aktivere noen billett. Klager
gjør ingen ting før kontrollen kommer bort til han og spør om å få se billett. 

Klagers billett blir aktivert tre minutter etter at gebyret er skrevet. Klager har i tillegg
gebyr fra 2017. 

Ruter ser derfor ingen grunn til å endre standpunkt i denne saken.

Nemnda bemerker

Klager ble ved kontroll på bussen fra Majorstuen 14. februar 2018 ilagt gebyr fordi han
ikke kunne vise gyldig billett.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager har vist til at han ikke fikk validert billetten ved ombordstigning på grunn av
passasjerer som sto i veien, og at han var på vei til å validere billetten da kontrolløren
kom mot han. Kontrolløren ville imidlertid ikke høre på han.

Nemnda peker imidlertid på at det i gebyrrapporten fra kontrolløren er notert at klager
hadde stilt seg med ryggen til vinduet, og at klager ikke hadde tatt frem sin impulsbillett
før han ble spurt om billett av kontrolløren. Videre har nemnda merket seg at klager er
ilagt gebyr tidligere og at han derfor burde være kjent med viktigheten av å ha gyldig
billett. 

Nemnda finner ikke grunnlag for å anbefale at gebyret frafalles

Vedtak

Transportklagenemnda Kollektivtransport finner ikke å kunne anbefale at klager gis
medhold.