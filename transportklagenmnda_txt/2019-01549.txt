Vedtak i Transportklagenemnda - Fly

Sammendrag

Krav om refusjon av flybilletter og beklagelse for uhygieniske sanitærforhold om bord.

Dato
26.11.2019

Saksnummer
2019-01549

Tjenesteytere
Norwegian Air Shuttle

Klager har i det vesentlige anført

Klager reiste med Norwegians flyvning D82805 fra Oslo lufthavn (OSL) til London -
Gatwick (LGW) 27. januar 2019. Klager har forklart at toalettene om bord var svært skitne
under flyvningen. Det var urin og blod på toalettsetet og på gulvet, og søppelbøttene
var fulle. Klager sa fra om dette til kabinbesetningen, men ingen ting ble gjort. Klager
har forklart at hun reiste sammen med barn, som av hygieneårsaker ikke kunne bruke
toalettene om bord. Hun har videre forklart at hun forsøkte å bruke toalettet rett etter
avgang, og at toalettene umulig kunne blitt så skitne på den korte stunden mellom skiltet
for setebeltet ble slukket og klager gikk på toalettet. Hun har derfor anført at toalettet
ikke ble rengjort etter forutgående flyvning. 

Som følge av det ovenstående har klager fremsatt krav om en beklagelse fra selskapet,
samt refusjon av flybillettene.

Tjenesteyterne har i det vesentlige anført
Klager har fremsatt krav om erstatning for utilfredsstillende fasiliteter om bord på
D82805 fra Oslo til London 27. januar 2019. 

EU-forordning 261/2004 har ingen regler som gir passasjerene rett til kompensasjon
for følelsesmessige reaksjoner slik som stress, angst eller besvær. Forordningen gir
heller ikke selskapene en plikt til å refundere passasjerene for forhåndsbetalte tjenester
som blir overflødige som følge av forsinkelse eller kanselleringen. Forordningens
kompensasjon er ment til å dekke påregnelig tap passasjeren vil ha som følge av
hendelsen. På bakgrunn av det ovennevnte har Norwegian avvist klagers krav.

Nemnda bemerker

Klager har bedt om en beklagelse fra flyselskapet samt refusjon av flybillettene som følge
av uhygieniske forhold på toalettene om bord på flyet.

Selskapet har beklaget hendelsen overfor klager.

Selv om det legges til grunn at toalettene ikke var vasket etter forrige flyvning, kan
ikke nemnda se at klager har rett til erstatning eller refusjon av flybillettene som følge
av dette. Ubehag knyttet til manglende hygiene er ikke et økonomisk tap, og er ikke
dekningsmessig.

Vedtak

Transportklagenemnda - fly anbefaler ikke at klager gis medhold.