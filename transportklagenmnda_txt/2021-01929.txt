Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
25.05.2022

Saksnummer
2021-01929

Tjenesteytere
SAS

Klager har i det vesentlige anført

Klager skulle reise fra Oslo den 17. november 2021 med SK255 kl. 09:15 og med ankomst
Bergen kl. 10:10. Den 16. november fikk klager beskjed om kansellering av SK255 og
at han var booket om til ny reise samme dag, men til kl. 10:55 med SK257 som ville
lande i Bergen kl. 11:45. Dette passet ikke klager, så han avbestilte billetten og kjøpte ny
billett med Flyr som hadde en avgang på samme tid som klagers opprinnelige planlagte
avgang. 

Klager krever standarderstatning henhold til EU-forordning 261/2004 og viser til at han
har krav på dette selv om han velger å avbestille billetten og heller flyr med et annet
selskap. Erstatningen kan reduseres med 50 % dersom man blir tilbudt ombooking med
ankomst innen 2 timer etter opprinnelig planlagt ankomst (gitt avstanden mellom OSL
og BGO). SAS har avslått kravet fullstendig. Klager viser også til at SK257, som han ble
omrutet til, hadde en faktisk ankomst kl. 12.10

Klager fastholder sitt krav om standarderstatning på 50% som utgjør 125 euro. 

Tjenesteyterne har i det vesentlige anført
SAS har ikke inngitt tilsvar til nemnda.

Til klager har selskapet i det vesentlige anført:
Selv om den opprinnelige flyvningen ble avbrutt, hadde SAS booket deg om til en
alternativ flyvning. Du benyttet ikke denne omrutingen, som nådde den endelige
destinasjonen godt innenfor tidsrammen. Det var din frivillige avgjørelse å ikke benytte
tilbudet om omruting og SAS kan derfor ikke imøtekomme forespørselen din om
kompensasjon i dette tilfellet.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3, tredje ledd. SAS
har tross oppfordring unnlatt å svare nemnda.

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artikkel 5 og 7.

Etter artikkel 5 nr. 1 bokstav c avhenger en eventuell standarderstatning av hvor lang
tid før avgang kansellering ble meddelt passasjeren, sammenholdt med hvor forskjøvet
avgangs- og ankomsttidspunkt ble. Rett til standarderstatning bortfaller dersom
passasjeren ble varslet

- mer enn to uker før planlagt avgang (nr i);

- mellom 7 dager og to uker før opprinnelig avgang, dersom avreisetidspunktet ikke
fremskyndes mer enn to timer før opprinnelig avgang og ankomsttidspunktet heller ikke
utsettes mer enn fire timer etter planlagt ankomst (nr ii); eller

- mindre enn syv dager før opprinnelig avgang, dersom avreisetidspunktet ikke
fremskyndes mer enn en time før planlagt og ankomsttidspunktet heller ikke utsettes
mer enn to timer etter planlagt ankomst (nr iii).

Klager fikk beskjed per e-post den 16. november kl. 13.17 om kanselleringen av SK255
som hadde planlagt ankomst Bergen kl. 10.10. Han fikk videre beskjed i en ny e-post
ca 20 minutter senere om at han var omrutet til SK257 som ville ankomme Bergen kl.
11.45, altså 1 time og 35 minutter senere enn opprinnelig ankomsttid. Klager ble med
dette informert om kanselleringen og fikk tilbud om en omruting av reisen som ikke gir
grunnlag for standarderstatning, jf. artikkel 5 nr. 1 bokstav c nr. iii.

Nemnda bemerker at forordningens artikkel 7 gjelder utmåling av standarderstatningens
størrelse. Artikkel 7 nr. 2 om at ellers berettiget standarderstatning kan halveres dersom
passasjeren likevel kommer frem mindre enn to timer etter opprinnelig ankomst (for
reiser under 1 500 km, som her er aktuelt) vil kunne komme til anvendelse om en
passasjer ikke er blitt informert om en kansellert avgang. Bestemmelsen kommer altså
ikke til anvendelse i herværende sak der klager er blitt informert om kanselleringen og
blitt omrutet slik at vilkårene for standarderstatning ikke foreligger i tråd med artikkel 5
nr. 1 bokstav c nr. iii.

Vedtak

Transportklagenemnda kan ikke anbefale at klager gis medhold.