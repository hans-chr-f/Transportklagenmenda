Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
16.08.2018

Saksnummer
2017-02560

Tjenesteytere
SAS

Klager har i det vesentlige anført

Klager skulle reise fra Longyearbyen til Oslo med mellomlanding i Tromsø den 28.
september 2017 med SK4425 kl 14.45. Avgangen ble kansellert, og klager ble booket om
til påfølgende dag. 

SAS hevder vær var årsaken til kanselleringen. Flyet som skulle operere klagers avgang
ble omdirigert til Evenes grunnet værforhold i Tromsø. Det var ikke dårlige værforhold
på Evenes eller på Svalbard, flyet kunne etter klagers mening derfor ha operert Evenes -
Longyearbyen. At SAS glemmer å foreta dokumentkontroll før avgang til Svalbard anser
ikke klager å være en ekstraordinær omstendighet. 

Klagers kollega har mottatt standarderstatning for kanselleringen, han stiller seg kritisk
til slik forskjellsbehandling. 

Klager krever standarderstatning 400 euro i henhold til EU-forordning 261/2004. 

Det vises for øvrig til klagers brev.

Tjenesteyterne har i det vesentlige anført
Flyindivid LNRPL som skulle operere SK4425 Longyearbyen - Tromsø - Oslo, skulle fly
som SK4414 Oslo - Tromsø - Longyearbyen. SK4414 ble grunnet dårlige værforhold i
Tromsø, tåke, omdirigert til Evenes. Det ble besluttet at flyet skulle fortsette fra Evenes til
Longyearbyen, da mannskapet ville gått ut på arbeidstid dersom de skulle ventet på at
Tromsø lufthavn åpnet for trafikk igjen. 

SAS viser til fremlagt dokumentasjon med forklaringer, som viser at flere avganger ble
omdirigert grunnet værforholdene i Tromsø denne dagen.

SAS fikk av Widerøe Ground Handling på Evenes lufthavn beskjed om at passkontroll
kunne gjøres ved ankomst Longyearbyen, men underveis til Longyearbyen fikk SAS ny
beskjed fra grensepolitiet i Tromsø om at passkontroll kun kunne utføres fra fastlandet i
Norge før avgang til Svalbard. Flyet måtte derfor returnere til Tromsø (som nå var åpnet
for trafikk igjen) for å unngå bøter ved ankomst Svalbard.  

Omdirigeringen som ble forårsaket av tåke i Tromsø førte til at mannskapet gikk ut
på arbeidstid ved ankomst Tromsø. Tromsø er ingen basestasjon, SAS har derfor ikke
reservemannskap der. LNRPL måtte som følge av dette kansellere strekningene Tromsø -
Longyearbyen - Tromsø, og returnerte til Oslo samme dag.

Det ble satt opp reservefly påfølgende dag for å frakte strandede passasjerer til Oslo.
Klager ankom Gardermoen den 29. september kl 17.20. 

Hendelsen er ikke kompensasjonsberettiget i henhold til EU-forordning 261/2004 da
årsaken var ekstraordinære omstendigheter utenfor SAS kontroll. 

Det at andre passasjerer grunnet saksbehandlingsfeil tilsier ikke at klager har rett på
erstatning. 

SAS kan på grunnlag av ovennevnte ikke imøtekomme klagers krav.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261 / 2004 artiklene 5 og 7.

Værforhold som påvirker flytrafikken ved at det ikke er mulig å lande / ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det
kreves ikke at værforholdene er den direkte utløsende årsaken. Det er tilstrekkelig at de
vanskelige værforholdene utgjør en indirekte årsak til kanselleringen.

Flyet som skulle operere klagers flygning SK4425 fra Longyearbyen til Oslo den 28.
september, skulle fly som SK4414 strekningen Oslo-Tromsø-Longyearbyen. På grunn av
tåke og stengt flyplass i Tromsø ble SK4414 omdirigert til Evenes. Det vises til fremlagt
dokumentasjon. 

Ettersom det på grunn av tåke ikke var mulig å lande i Tromsø i henhold til tidtabell, ville
mannskapet gå ut på den lovpålagte arbeidstiden dersom flyet skulle vente i Evenes på
at flyplassen i Tromsø åpnet for trafikk igjen. For å forsøke å unngå kansellering ble det
besluttet at SK4414 skulle omdirigeres og fly direkte fra Evenes til Longyearbyen. Dette
forsøket mislyktes på grunn av krav om passkontroll i Tromsø. Det ble da besluttet å gå
tilbake til Tromsø da flyplassen på det tidspunktet var åpen for trafikk.

Slik nemnda ser det var det omdirigeringen til Evenes forårsaket av tåke i Tromsø som
førte til at mannskapet var i ferd med å gå ut på lovpålagt arbeidstid. Det var derfor ikke
mulig for dette mannskapet å utføre en ny
flygning til Longyearbyen samme dag. Tromsø er ikke en basestasjon og SAS har derfor
ikke ekstra mannskap tilgjengelig der. 
SK4425 fra Longyearbyen ble derfor kansellert som en følge av at SK4414 ble omdirigert
til Evenes . 

Nemnda mener at flyselskapet SAS har godtgjort at verken kanselleringen eller de
ekstraordinære omstendighetene kunne vært unngått selv om alle rimelige tiltak var
truffet. Dokumentasjonen viser at kanselleringen var en direkte følge av værforholdene i
Tromsø tidligere på dagen.  

Den 29. september satte SAS opp ekstra fly for å kunne tilby strandede passasjerer
transport. Klager ble booket om til denne avgangen. SK6302 hadde avgang fra
Longyearbyen den 29. september kl. 13:10 og SK6303 ankom Oslo kl. 17:20. 

Klageren har etter dette ikke rett til standarderstatning. 

Nemnda finner ikke at klager har rett til erstatning på grunn av usaklig
forskjellsbehandling.

Vedtak

Transportklagenemnda - fly anbefaler ikke at klageren gis medhold.