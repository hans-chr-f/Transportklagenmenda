Vedtak i Pakkereisenemnda

Sammendrag

Krav om standardkompensasjon ved forsinkelse og kansellering av pakkereisen.

Dato
15.11.2018

Saksnummer
2018-02464

Tjenesteytere
Thomas Cook Airlines

Klager har i det vesentlige anført

Klager bestilte en pakkereise for fire personer til Kypros i perioden 25.05.2018 -
01.06.2018. Totalpris kr. 30.508.

Avreisen ble forsinket grunnet tekniske problemer. Klager skulle reist med Thomas Cook
Airlines Scandinavias flyvning DK1572 fra Oslo til Larnaca, Kypros den 25. mai 2018 kl.
07:15. 

Klager valgte å avlyse reisen med Thomas Cook Airlines.

Klager har på ovennevnte bakgrunn fremsatt krav om standardkompensasjon i henhold
til EU-forordning 261/2004 på 400 euro per person, totalt 1.600 euro, samt utgifter i
forbindelse med forsinkelsen på 475 euro.

Det vises for øvrig til korrespondanse fra klager.

Tjenesteyterne har i det vesentlige anført
Klager valgte selv å avbooke reisen på grunn av forsinkelsen og har fått hele reisens pris
tilbakebetalt fra Ving.

For at man skal kunne søke om standardkompensasjon i henhold til EU-forordning
261/2004 må man ha vært om bord på flyet.  

Thomas Cook Airlines anfører: "I de forenede sager C-402/07 og C-432/07 fastslår EU
Domstolen således, at Artikel 5, 6 og 7 i forordning nr. 261/2004 skal fortolkes således, at
passagerer på forsinkede flyafgange kan sidestilles med passagerer på aflyste flyafgange
i forhold til anvendelsen af retten til kompensation, og de kan således påberåbe sig
kompensationsretten i forordningens artikel 7, når de som følge af en forsinket flyafgang
lider et tab af tid på tre timer eller mere, dvs. når de ankommer til deres endelige
bestemmelsessted tre timer eller mere efter det ankomsttidspunkt, som oprindeligt er
planlagt af luftfartsselskabet.

Idet klageren samt medrejsende selv valgte at afbooke rejsen, og derfor ikke ankom til
deres endelige bestemmelsessted tre timer eller mere efter det ankomsttidspunkt, som
oprindeligt er planlagt af luftfartsselskabet fastholder vi, at de ikke er berettiget til EU
kompensation."

Thomas Cook Airlines kan ikke etterkomme klagers krav om standardkompensasjon i
henhold til EU-forordning 261/2004.

Det vises for øvrig til korrespondanse fra Thomas Cook Airlines.

Nemnda bemerker

EU-forordning 261/2004 fastsetter felles regler for erstatning og assistanse til passasjerer
ved nektet ombordstigning og ved innstilt eller vesentlig forsinket flygning.

Ved kansellering (innstilling) av en flygning har passasjeren rett til en standarderstatning
på 250, 400 eller 600 euro (avhengig av lengden på flygningen) med mindre selskapet
kan godtgjøre at innstillingen skyldes ekstraordinære omstendigheter som ikke kunne
vært unngått selv om alle rimelige tiltak var truffet, jf. forordningen artikkel 5. Tilsvarende
gjelder ved forsinkelser som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet, jf. EU-
domstolens avgjørelser i sak Sturgeon-Condor av 19. november 2009 [C-402/07] og i sak
Nelson m.fl. av 23. oktober 2012 [C-581/10].

Det er ikke gitt noen opplysninger om hva forsinkelsen skyldtes, men det er vedlagt et
forsinkelsesbevis som viser at flyet ble forsinket med 34 timer og 43 minutter.

Klagerne hadde bestilt en ukes ferie med retur 1. juni.  På denne bakgrunn er forståelig
at de valgte å kansellere turen og å få turens pris tilbakebetalt. 

Nemda har delt seg i et flertall og et mindretall.

Flertallet, lederen og forbrukerrepresentantene, viser til at 
EU-forordningen anvendes på passasjerer som reiser fra en lufthavn som ligger på
territoriet til en medlemsstat, forutsatt at passasjeren har en bekreftet reservasjon på
den berørte flyvningen.  Når flyvningen innstilles er det - naturlig nok - ikke noe krav
om at vedkommende har møtt frem til innsjekking. Selskapets anførsel om at man må
ha vært om bord i flyet for å ha krav på erstatning medfører etter flertallets syn ikke
riktighet. For mange vil en forsinkelse av en lengde som gir krav på erstatning føre til
at reisen ikke lenger har noen hensikt i forhold til formålet med reisen. Flyselskapet er
likevel forpliktet etter konvensjonen til å betale erstatning.

Etter flertallets syn har klagerne krav på erstatning på 400 euro per person etter
EU-forordningen for ulempene forsinkelsen påførte dem. Artikkel 12 nr. 1 kommer
ikke til anvendelse da tilbakebetaling av kjøpesummen for en reise som ikke kunne
gjennomføres på grunn av flyforsinkelsen ikke er erstatning, men tilbakebetaling av
reisens pris.

Nemdas mindretall, bransjerepresentantene, mener at reisen må foretas for at man skal
ha krav på standarderstatning etter EU-forordningen.  Etter bransjerepresentantenes
syn forutsetter EU-forordningen artikkel 7 at reisen gjennomføres. Benytter man seg
av muligheten til å avbestille reisen og får det innbetalte beløp refundert i henhold til
artikkel 8, mister man muligheten til å få erstatning.

Klageren fikk tilbake det som var innbetalt for pakkereisen. I et slikt tilfelle mener
bransjerepresentantene at retten til standarderstatning etter EU-forordningen bortfaller i
og med at reisens pris er refundert.

Vedtaket blir truffet i samsvar med flertallets syn.

Klagerne har etter en samlet nemnds syn ikke krav på å få ytterligere erstatning til
dekning av utgifter tilknyttet den nye reisen. Formålet med erstatningsreglene i EU-
forordningen er å styrke passasjerenes rettigheter og for å sikre at flyselskapene
opererer på like vilkår i et liberalisert marked.  Formålet er ikke å berike den enkelte
reisende.

Vedtak

Pakkereisenemnda anbefaler at klagerne får utbetalt 400 euro per person, til sammen
1.600 euro i kompensasjon for forsinkelsen.

Vedtaket er truffet med den dissens som fremgår ovenfor.