Vedtak i Transportklagenemnda
- Kollektivreiser

Sammendrag

Krav om frafall av ilagt gebyr. Anført at
informasjon fra kontrollør om avreisested er feil.

Dato
15.08.2022

Saksnummer
2022-00665

Tjenesteytere
Ruter

Klager har i det vesentlige anført

Klager ble ilagt gebyr på Nationaltheatret T-banestasjon den 2. april 2022.

Klager bestrider at han reiste fra Grønland. Klager anfører at kontrollørens merknad ikke
er korrekt. Klager stiller seg kritisk til at det kontrolløren skriver legges til grunn selv om
dette ikke er riktig. Klager har oppgitt at han skulle reise fra Nationaltheatret stasjon.
Klager anfører at han må ha lov til å være på T-banestasjonen uten billett. Klager stiller
spørsmålstegn ved at man får bot hvis man skal møte noen eller venter på noen på en T-
banestasjon.

Klager krever frafall av ilagt gebyr.

Tjenesteyterne har i det vesentlige anført
Klager ble stoppet i en utkontroll på Nationaltheatret T den 2. april 2022. Gebyr ble ilagt
på bakgrunn av sent kjøp av billett i app.

Ruter forholder seg til kontrollørens merknad, og i dette tilfellet er det notert på gebyret
at klager hevdet å ha reist fra Grønland T-banestasjon. Dette er en reise som tar nesten
fire minutter, noe som vil si at billett ikke kan ha blitt kjøpt før reisen.

Det vises til Ruters reisevilkår, punkt 3:
Passasjeren skal:
b) ha gyldig billett ved påstigning på et transportmiddel eller ved inntreden i en
kontrollsone. Dette innebærer at elektronisk billett skal være aktivert på dette tidspunkt.
c) bruke billetten i tråd med kunngjorte regler og vilkår, som blant annet finnes om bord
på transportmidlene, på ruter.no og i app-en RuterBillett.
d) fremvise billetten til personalet på oppfordring. På transportmidler som kun tillater
ombordstigning foran, skal gyldig billett fremvises uoppfordret til fører.

Ruter ser ingen grunn til at det skal gis frafall av dette gebyret.

Nemnda bemerker

Klager ble ilagt gebyr på Nationaltheatret T-banestasjon den 2. april 2022.

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning eller inntreden i kontrollsone.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager hevder at informasjonen i gebyrrapporten om at han reiste fra Grønland er feil.
Klager har oppgitt at han skulle reise fra Nationaltheatret.

Nemnda bemerker at fremlagt informasjon om billetten viser at klager kjøpte billetten kl.
11.31.47. Gebyret ble i henhold til gebyrrapporten ilagt kl. 11.32.59. Nemnda finner det
lite sannsynlig at klager kjøpte billetten før inntreden i kontrollsonen på Nationaltheatret
T-banestasjon, men likevel ble ilagt gebyr.

Nemnda kan ikke se at det er grunnlag for å anbefale at klager gis medhold i kravet om
frafall av ilagt gebyr.

Vedtak

Transportklagenemnda kan ikke anbefale at klager gis medhold.