Vedtak i Transportklagenemnda - Fly

Sammendrag

Krav om standarderstatning i forbindelse med kansellering

Dato
12.07.2016

Saksnummer
1065/15F

Tjenesteyter
Norwegian Air Shuttle ASA

Klager har i det vesentlige anført:

Klager skulle den 26. mars 2015 reise Bergen-Oslo-Krakow. Flygningen til Oslo gikk som
planlagt.

Flygningen Oslo - Krakow ble kansellert på grunn av dårlig vær. Neste fly til Krakow fra Oslo
var da fem dager senere. Det var ikke aktuelt for klager og han booket billett tilbake til Bergen
samme dag.

På flyplassen fikk klager ingen informasjon, henvisning, tilbud om forpleining eller andre tiltak
(tilbud om ombooking eller lignende) fra Norwegian.

Klager krever standarderstatning EUR 250 per person i henhold til EU-forordning 261/2004.
Totalt til sammen EUR 750. Klager er enig i at været den dagen skapte store utfordringer, men
mener at flygningen til Krakow «ble ofret» til fordel for en annen destinasjon. Man burde ha
avventet situasjonen slik at flyet kunne tatt av til Krakow senere på dagen.

Det vises for øvrig til klagers brev.

Norwegian har i det vesentlige anført:

Norwegian beklager at flyet DY1040 fra Oslo til Krakow ble kansellert på grunn av
værforholdene. Det vises til fremlagt dokumentasjon.

Passasjerene mottok forpleining i tråd med EU-forordning 261/2004. Klager ønsket å avbryte
sin reise, siden det ikke fantes alternativer innen rimelig tid grunnet været. Hensikten med
reisen bortfalt. Norwegian har derfor refundert deler av reisen, tur og retur Krakow.

Det har blitt refundert utlegg som klager har hatt til mat i ventetiden.

Kanselleringen skyldes forhold utenfor Norwegians kontroll. Den gir ikke rett til
standarderstatning i henhold til EU-forordning 261/2004.

Det vises for øvrig til Norwegians brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda legger på bakgrunn av de foreliggende opplysninger til grunn at DY1040
fra Oslo til Krakow ble kansellert som følge av værforholdene på Gardermoen denne
dagen. Nemnda viser til fremlagte værrapporter. Nemnda har behandlet en rekke saker
vedrørende kanseleringer/forsinkelser på Gardermoen denne dagen. Det fremgår av disse
at væreforholdene førte til dels kaotiske forhold på Gardermoen. Nemnda finner det videre
godtgjort at kanselleringen ikke kunne vært unngått selv om alle rimelige tiltak var truffet.
Nemnda viser til at det var uklart hvor lenge problemene ville vare, og at det begrenset hvor
lang tid man kan utsette avgangen i påvente av bedring av været.

Nemnda er etter dette av den oppfatning at kanselleringen ikke gir rett til standarderstatning.

Klager avbrøt reisen. Han har krav og refusjon av hele billettkostnaden Bergen-Oslo-Krakow
t/r samt gratis omruting tilbake til Bergen. Det er noe uklart for nemnda om klager har fått
dette. Nemnda viser til Norwegians brev til nemnda av 10. november 2015 der det heter
at «Vi har derfor refundert deler av reisen, tur og retur Krakow». I e-post av 29. juli 2015
opplyser Norwegian at klager har fått tilbakebetalt billetten med bookingnummer 2YIX4P.
Dette bookingnummer gjelder hele reisen. Dersom samtlige billettutgifter ikke er refundert,
anbefales det gjort.

Norwegian pliktet i den foreliggende situasjon å tilby måltider og forfriskninger som står i
rimelig forhold til ventetiden. Norwegian har opplyst at passasjerene mottok forpleining i
tråd med EU-forordningen. Klager hevder at de ikke fikk tilbud om forpleining. Det fremgår av
saken at klager har sendt inn kvitteringer på utgifter på 540 kroner til Norwegian. Norwegian
har erstattet disse.

Et flyselskap som innstiller en flyavgang skal gi alle berørte passasjerer en skriftlig melding om
bestemmelsene om erstatning og assistanse i henhold til EU-forordningen, jf. forordningen
artikkel 14. Klager har opplyst at de ikke fikk noen informasjon om sine rettigheter. Norwegian
har ikke kommentert dette, og nemnda legger klagers opplysninger til grunn. Norwegian har
følgelig ikke oppfylt sin informasjonsplikt.

Vedtak:

Transportklagenemnda-fly finner ikke å kunne anbefale at klager gis medhold i sitt krav om
standarderstatning.

Vedtaket var enstemmig.