Vedtak i Transportklagenemnda - Fly

Sammendrag

Krav om erstatning for forsinket og ødelagt bagasje.

Dato
14.01.2020

Saksnummer
2019-00734

Tjenesteytere
Iberia Airlines
Tripmonster / Tripmate

Klager har i det vesentlige anført

Klager med reisefølge (til sammen to personer) skulle reise fra Oslo til Malaga via Madrid
den 30. juni 2018 med Iberia. I Madrid ble klager nektet ombordstigning, da hun kun
var sjekket inn fra Oslo til Madrid til tross for at de hadde gjennomgående billetter.
Etter flere timer i kø hos Iberia ble klager med følge til slutt booket om til en annen by,
Granada, og derfra fraktet i buss til Malaga. Klager ankom endelig bestemmelsessted en
dag forsinket.

Klagers bagasje ankom flere dager forsinket, og den var i tillegg skadet. Klager har
fremsatt krav på til sammen 810 euro for innkjøp i forbindelse med forsinket bagasje.
Klager har mottatt kroner 2 000 per person fra sitt forsikringsselskap for forsinket
bagasje. 

Klager krever standarderstatning 600 euro per person i henhold til EU-forordning
261/2004. Videre krever hun 810 euro fra Iberia med fradrag av kroner 4 000 for
forsinket bagasje. 

Det vises for øvrig til klagers brev.

Tjenesteyterne har i det vesentlige anført
Iberia har ikke avgitt uttalelse til klager eller til nemnda angående saken. 

Tripmonster har i det vesentlige anført:

Tripmonster er en formidler av flybilletter. I henhold til reisebyråets regler og vilkår må
passasjeren henvende seg til flyselskapet vedrørende problemer som oppstår under
gjennomføring av reisen. 

I denne saken bes klager henvende seg til flyselskapet vedrørende nektet
ombordstigning og forsinket/skadet bagasje.

Nemnda bemerker

Flyselskapet Iberia har tross oppfordring ikke avgitt uttalelse til nemnda. Nemnda
treffer vedtaket på grunnlag av opplysningene som er fremkommet tidligere i saken, jf.
transportklagenemndforskriften § 5-3 tredje ledd.

Nemnda legger således til grunn at klager møtte opp til avgangen i tide, men ble nektet
ombordstigning mot sin vilje på grunn av feil i flyselskapets systemer. Klager har fremsatt
krav om standardkompensasjon i henhold til EU-forordning 261/2004. 

Etter EU-forordning 261/2004 skal flyselskapet gi passasjerer som nektes ombordstigning
mot sin vilje, jf. artikkel 4, standarderstatning i samsvar med artikkel 7, tilbud om
refusjon av flybillettprisen eller omruting snarest mulig til bestemmelsesstedet, jf.
artikkel 8, og nødvendig hotellinnkvartering, jf. artikkel 9. Standarderstatningen er ment å
kompensere for både økonomisk og ikke-økonomisk skade. 

Klager hadde gjennomgående billett  fra Oslo til Malaga. Siden avstanden mellom Oslo
og Malaga, målt etter storsirkelmetoden, er mer enn 1 500 kilometer, jf. artikkel 7 nr 1
og 4, EU-domstolens dom av 07.09.2017 i saken Bossen med flere mot Brüssels Airlines
(C-559/16) og gcmap.com, utgjør erstatningen 400 euro.

Nemnda legger videre til grunn at klagers kofferter ble forsinket mens de var
i flyselskapets varetekt. I henhold til luftfartsloven § 10-20 er flyselskapet da
erstatningsansvarlig for lidt tap i denne forbindelse. 

Klager har mottatt  4000 kr og har krav på 810 euro med fradrag av nevnte kr 4000.

Vedtak

Transportklagenemnda-fly anbefaler at Iberia utbetaler 400 euro per person i
standarderstatning samt 810 euro med fradrag for 4000 kr for forsinket bagasje.