Vedtak i Transportklagenemnda - Fly

Sammendrag

Krav om erstatning for tapt arbeidsfortjeneste grunnet kansellering.

Dato
15.11.2012

Saksnummer
281/12F

Tjenesteyter
SAS

Klager har i det vesentlige anført:

Klager skulle reise med SK908 fra New York til Oslo den 23. april 2012. To timer før avgang fikk
klager beskjed om at flyet var kansellert grunnet syk pilot.

Klager ble booket om til et fly et døgn senere, som førte til at klager mistet en dag på jobb.

Klager krever erstatning for tapt arbeidsfortjeneste kroner 4 800 totalt for to personer.

SAS har i det vesentlige anført:

SK908ble kansellert som følge av plutselig sykdom blant en av pilotene. SAS vil understreke
at deres piloter har meget god helse, og at en slik hendelse skjer svært sjelden. Denne
hendelsen var derfor ekstraordinær og utenfor SAS kontroll.

SAS har ingen mulighet til å ha standby personell på alle sine destinasjoner i verden, sett bort
fra sine hovedbaser i Scandinavia.

SAS startet ombooking av passasjerene umiddelbart etter at SK908 ble kansellert. Klager ble
booket om til samme rute dagen etter. Berørte passasjerer på SK908 ble mellom 5 og 24 timer
forsinket.

Denne kanselleringen gir ikke grunnlag for erstatning jf. EC 261/2004. SAS kan ikke
imøtekomme klagers krav om erstatning for tapt arbeidsfortjeneste, da dette kommer
utenom det SAS erstatter.

Det vises for øvrig til SAS brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf EU forordning 261/2004 artikkel 5.

Sykdom blant mannskapet kan være en slik ekstraordinær omstendighet som medfører at
den reisende ikke har krav på erstatning. Sykdom hos personellet oppstår fra tid til annen.

Flyselskapet må være forberedt på dette, og må ha en beredskapsplan for håndtering
av påregnelig sykdom. Sykdom kan likevel oppstå så plutselig eller i et slikt omfang at
flyselskapet ikke har mulighet til å unngå innstilling av en eller flere avganger. Dette må
vurderes konkret.

Nemnda legger på bakgrunn av de foreliggende opplysninger til grunn at sykdommen
oppstod plutselig. Etter nemndas vurdering kan det ikke med rimelighet forventes at SAS
ved en utestasjon som Newark skal ha tilgjengelig ekstrapersonell for slike tilfelle. Til det ville
kostnadene vært for store. Nemnda er følgelig av den oppfatning at kanselleringen skyldtes
en ekstraordinær omstendighet som ikke kunne vært unngått selv om alle rimelige tiltak var
truffet. Kanselleringen gir følgelig ikke rett til standarderstatning etter EU-forordningen.

Ved innstilling av en flygning har passasjeren bl.a. valget mellom refusjon av utgifter til
billetter eller omruting snarest mulig, på tilsvarende transportvilkår, til bestemmelsesstedet.
Flyselskapet skal videre tilby passasjeren gratis måltider og forfriskninger som står i rimelig
forhold til ventetiden. Dersom en eller flere overnattinger en nødvendig, skal flyselskapet tilby
hotellinnkvartering samt reise til og fra hotellet. Flyselskapet skal videre tilby å dekke utgifter
til to telefonsamtaler, teleks- eller telefonbeskjeder, eller e-postmeldinger, jf. forordningens
artikkel 5 jf. artikkel 8 og 9.

Flyselskapet plikter å informere passasjerene om deres rettigheter. Selskapet skal sikre at
det ved innsjekkingsskranken, godt synlig for passasjerene, finnes en tydelig melding med
følgende ordlyd: «Dersom du nektes ombordstigning eller din flyging er innstilt eller forsinket
i minst to timer, kan du få et eksemplar av bestemmelsene om dine rettigheter, særlig med
hensyn til erstatning og assistanse, ved innsjekkingsskranken eller utgangen til flyet», jf.
artikkel 14.

Et flyselskap som innstiller en flyavgang skal gi alle berørte passasjerer en skriftlig melding
om bestemmelsene om erstatning og assistanse i henhold til EU forordningen. Passasjerene
skal også få detaljerte skriftlige opplysninger om hvordan de kan komme i kontakt med det
nasjonale organ som behandler slike saker.

Klagerne ble omrutet til samme rute neste dag. De kom forsinket hjem med den følge at de
gikk glipp av en arbeidsdag. SAS er i henhold til luftfartsloven § 10-20 ansvarlig for tap som
følge av forsinkelse, med mindre selskapet godtgjør at det har tatt alle forholdsregler som
med rimelighet kan kreves for å unngå tapet, eller dette ikke har vært mulig for dem.

Det var i dette tilfellet et stort antall passasjerer som skulle omrutes. Nemnda legger på
bakgrunn av de foreliggende opplysninger til grunn at klagerne ble omrutet snarest mulig.
Forsinkelsen gir således ikke rett til erstatning etter luftfartsloven.

Nemnda finner etter dette ikke å kunne anbefale at klagerne gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines