Vedtak i Transportklagenemnda
- Kollektivreiser

Sammendrag

Krav om refusjon av bussbilletter og utgifter til drosje som følge av kansellering.

Dato
09.12.2020

Saksnummer
2020-03218

Tjenesteytere
Flybussen.no (Boreal)

Klager har i det vesentlige anført

Klager og hennes reisefølge skulle reise med Flybussen fra Evenes til Sortland den 26.
september 2020. Klager kjøpte billetter for kr 533. Imidlertid var bussreisen innstilt
som følge av streik blant bussjåførene. Klager viser til at det ikke var noe informasjon
om streiken verken på flyplassen eller på bussholdeplassen. Som følge av manglende
informasjon og manglende alternativ transport, ble klager nødt til å ta taxi til Sortland,
noe som resulterte i en taxiregning på kr 2 000.

Klager krever refusjon av bussbilletter pålydende kr 533, samt refusjon av utgifter til taxi
pålydende kr 2 000.

Tjenesteyterne har i det vesentlige anført
Flybussen Boreal Travel har i sitt tilsvar vist til at de har refundert utgiftene til
bussbillettene til kunden. Selskapet viser til at flybussen måtte innstilles i sin helhet på
grunn av at sjåførene var tatt ut i streik. Selskapet visere videre til at reisegarantien ikke
gjelder dersom forsinkelsen eller innstillingen skyldes forhold utenfor transportørens
kontroll.

Flybussen Boreal Travel avviser klagers krav.

Nemnda bemerker

Klager har krevd refusjon av ubenyttede bussbilletter, samt utgifter til drosje. Da
tjenesteyter har vist til at bussbillettene er refundert, vil nemnda kun ta stilling til
spørsmålet om refusjon av drosjeutgifter.

Flybussen Boreal Travel har en reisegaranti som på visse vilkår gir rett til å få refundert
utgifter ved forsinkelser/kanselleringer. Imidlertid gjelder ikke reisegarantien dersom
forsinkelsen skyldes forhold utenfor Boreal Travels kontroll. Eksempler på forhold
utenfor selskapets kontroll er streik, naturkatastrofer, ekstraordinære værforhold og
lignende.

I dette tilfellet skyldtes kanselleringen streik blant bussjåførene, noe som klart må kunne
sies å ligge utenfor Boreal Travels kontroll. Reisegarantien vil derfor ikke komme til
anvendelse.

Vedtak

Transportklagenemnda – Kollektiv finner ikke grunn til å kunne anbefale at klager gis
medhold.