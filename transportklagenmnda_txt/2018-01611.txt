Vedtak i Transportklagenemnda - Fly

Sammendrag

Krav om standardkompensasjon ved forsinkelse. Problem med drivstoffhydrant.

Dato
30.04.2019

Saksnummer
2018-01611

Tjenesteytere
Ryanair

Klager har i det vesentlige anført

Klager skulle reise med Ryanairs flyvning FR1502 fra Oslo lufthavn (OSL) til Vilnius (VNO)
27. mai 2018 kl. 13.00. Flyvningen ble imidlertid forsinket med cirka fire timer, og klager
har på denne bakgrunn fremsatt krav om standardkompensasjon i henhold til EU-
forordning 261/2004 på 250 euro.

Tjenesteyterne har i det vesentlige anført
Ryanairs flyvning FR1502 fra Oslo til Vilnius 27. mai 2018 ble forsinket. Forsinkelsen
skyldtes systemfeil ved London – Stansted lufthavn. 

Lynet slo ned i en av drivstoffhydrantene ved Stansted lufthavn denne dagen. Hendelsen
forårsaket følgelig drivstoffmangel denne dagen, og en rekke flyvninger ble forsinket
med cirka fire timer. 

Ryanair har anført at de ovennevnte forhold utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
forsinkelsen ikke kunne vært unngått selv om alle rimelige tiltak ble truffet. Selskapet
avviser på dette grunnlag klagers krav om standardkompensasjon.

Nemnda bemerker

Ryanairs flyvning FR1502 fra Oslo til Vilnius 27. mai 2018 ble forsinket med mer enn tre
timer. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Forsinkelsen skyldtes etter det opplyste at lynet slo ned i en drivstoffhydrant ved London
- Stansted denne dagen. Dette medførte forsinkelser for Ryanairs passasjerer, da det ble
mangel på drivstoff ved denne flyplassen denne dagen. 

Ryanair har i andre tilsvarende saker, herunder 2018-01888 og 2018-02958, fremlagt
en erklæring fra bakketjenesteselskapet Swissport, hvor problemene med hydranten
blir bekreftet. Selskapet har imidlertid ikke forklart hvordan en forsinkelse på en rute
fra Oslo til Vilnius ble påvirket av en hendelse i London, da det blant annet ikke er
fremlagt logger som viser flymaskinens forutgående og planlagte flyvninger denne
dagen. Nemnda kan på denne bakgrunn ikke se at selskapet har godtgjort at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Forsinkelsen gir etter dette krav på standardkompensasjon, og
nemnda anbefaler at Ryanair utbetaler til klager standardkompensasjon på 250 euro.

Vedtak

Transportklagenemnda - fly anbefaler at Ryanair utbetaler til klager
standardkompensasjon på 250 euro.