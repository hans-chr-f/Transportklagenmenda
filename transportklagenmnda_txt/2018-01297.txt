Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
09.04.2019

Saksnummer
2018-01297

Tjenesteytere
Widerøe

Klager har i det vesentlige anført

Klager hadde opprinnelig reiserute fra Bergen til Mo i Rana via Oslo og Bodø den 21.
mars 2018 kl 17.30 med ankomst kl 21.15. Widerøe anfører i sitt brev til nemnda at
SK280 fra Bergen til Oslo ble kansellert og at klager ble booket om til å fly samme dag
kl 21.35 via Trondheim med ankomst kl 00.05. Klager har ikke fremlagt krav til nemnda
vedrørende denne kanselleringen. 

WF777 fra Trondheim til Mo i Rana ble også kansellert, og klager ble i henhold til
Widerøes brev til nemnda tilbudt ombooking til neste dag kl 08.25 med ankomst Mo i
Rana kl 09.30.

Klager krever standarderstatning for kanselleringen av WF777, 250 euro, i henhold til EU-
forordning 261/2004.

Tjenesteyterne har i det vesentlige anført
Klager hadde opprinnelig reiserute somfølger:
Bergen - Oslo (SK280) / Oslo - Bodø (SK4124) / Bodø – Mo i Rana (WF776).

SK280 ble kansellert og klager ble booket om av SAS på ny rute:
Bergen – Trondheim (SK4196) / Trondheim – Mo i Rana (WF777)

Klager gjennomfører SK4196, men der WF777 kanselleres grunnet værforhold. Kunden
får ny reiserute på Trondheim – Mo I Rana (WF769) neste dag.

WF777 ble kansellert som følge av dårlige værforhold i Bodø, som igjen førte til at crew
gikk ut på arbeidstid. 

Hendelsen er ikke kompensasjonsberettiget da årsaken var ekstraordinære
omstendigheter utenfor Widerøes kontroll.

Nemnda bemerker

Kansellering som medfører at passasjerene kommer mer enn 3 timer senere frem
enn planlagt til det endelige bestemmelsesstedet, utløser en plikt for flyselskapet til å
utbetale standarderstatning med mindre selskapet godtgjør at kanselleringen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf EU-forordning 261 / 2004 artiklene 5, 6 og 7 

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Klager har ikke krevet noe for kanselleringen av SAS-flighten.

Nemnda behandler bare kravet mot Widerøe. 

WF777 fra Trondheim til Mo i Rana ble kansellert, og klager ble i henhold til Widerøes
brev til nemnda tilbudt ombooking til neste dag kl 08.25 med ankomst Mo i Rana
kl 09.30. Widerøe har ikke fremlagt dokumentasjon som viser hvordan WF777 ble
rammet av de dårlige værforholdene i Bodø. Selskapet har dermed ikke godtgjort at
kanselleringen skyldtes ekstraordinære omstendigheter som ikke kunne vært unngått
selv om alle rimelige tiltak var truffet.

Nemnda anbefaler at klager gis medhold i sitt krav mot Widerøe.

Vedtak

Transportklagenemnda - fly anbefaler at Widerøe betaler standarderstatning 250 euro til
klager.