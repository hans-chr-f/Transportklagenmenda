Vedtak i Transportklagenemnda - Fly

Sammendrag

Krav om refusjon av nye billetter grunnet kansellering.

Dato
13.11.2017

Saksnummer
2017-00338

Tjenesteytere
SAS

Klager har i det vesentlige anført

Klageren skulle reise fra Bergen til Oslo den 1. februar 2017 kl 07.00 med SK238. 15
minutter før avgang fikk hun beskjed om at avgangen var kansellert. Klageren skulle
holde et foredrag i Oslo kl 09.30, det var derfor svært viktig for henne å komme seg til
Oslo snarest mulig. Heldigvis fikk hun plass på et Norwegian fly kl 07.30. 

Klager krever refusjon av utgifter til ny billett med Norwegian.

Tjenesteyterne har i det vesentlige anført
Klageren hadde bestilt en TravelPass reise med SAS. Dette er et produkt der klageren
betaler et fast beløp for ubegrenset reise med SAS mellom Bergen og Oslo i løpet av et
år. 

SK238 måtte kanselleres grunnet tekniske problemer. Klageren ble tilbudt ombooking
til kl 08.25. Dette ville medført en forsinket ankomst på 1 time og 29 minutter. Klageren
ble tilbudt en akseptabel omruting som hun ikke aksepterte. Hendelsen er ikke
kompensasjonsberettiget da forsinket ankomst ville vært under to timer.

Klageren har ikke dokumentert at hun skulle holde et foredrag.

SAS kan ikke imøtekomme klagerens krav om refusjon av ny billett med Norwegian til
kroner 1 690.

Nemnda bemerker

Kansellering gir passasjerene rett til standarderstatning med mindre flyselskapet
godtgjør at innstillingen skyldtes ekstraordinære omstendigheter som ikke kunne vært
unngått selv om alle rimelige tiltak hadde vært truffet, jf EU-forordning 261 / 2004
artikkel 5 nr 1 bokstav c), jf artikkel 7. Hvis passasjerene fikk beskjed om innstillingen
mindre enn 7 dager før planlagt avgangstid, faller likevel retten til slik erstatning bort hvis
de tilbys omruting slik at de kan reise høyst en time før planlagt avgangstid og ankomme
til det endelige bestemmelsessted senest 2 timer etter planlagt ankomsttid, jf artikkel 5
nr 1 bokstav c) iii).

Nemnda legger til grunn at klageren ble tilbudt omruting med avgang kl 0825 - med
andre ord 1 time og 25 minutter etter planlagt avgang - og at hun i så tilfellet ville landet
mindre enn 2 timer etter planlagt ankomsttid. Hun har da ikke rett til standarderstatning,
jf artikkel 5 nr 1 bokstav c) iii). 

Kanselleringen utløste uansett et valg for klageren mellom refusjon av flybillettprisen
eller omruting snarest mulig, jf artikkel 5 nr 1 bokstav a), jf artikkel 8. 

Flertallet - lederen og flyselskapenes representanter - legger til grunn at refusjon, jf
artikkel 8 nr 1 bokstav a) ikke var noe alternativ for klageren i dette tilfellet siden hun
reiste på et forhåndsbetalt kort som tillater ubegrenset reise mellom Bergen og Oslo.
Hun hadde derfor ikke hatt en direkte utgift knyttet til kansellerte flygningen som lot seg
refundere. 

For flertallet ser det ut til at klageren valgte omruting snarest mulig, jf artikkel 8 nr 1
bokstav b). Etter det flertallet forstår mener hun at SAS sitt tilbud om omruting, ikke
tilfredsstiller forordningens krav til snarest mulig.

Flertallet mener imidlertid at SAS sitt tilbud om omruting tilfredsstilte kravene i
forordningen:

Slik nemnda ser det må det få betydning at SAS tilbød omruting innenfor et tidsintervall
som fritar flyselskapet fra erstatningsansvar etter artikkel 5 nr 1 bokstav c) iii). Denne
omstendigheten gir etter nemndas syn veiledning om at tilbudet om omruting burde
vært akseptert. Klageren har heller ikke dokumentert at hun hadde et særskilt behov for
å reise før dette.

Mindretallet - forbrukernes representanter - kan ikke se at retten til refusjon etter
forordningen ikke skulle være aktuell for klager selv om billetten ble kjøpt ved bruk av
TravelPass. Klager ville således hatt krav på refusjon tilsvarende det det ville kostet  å
kjøpe en tilsvarende billett. 

Klager har imidlertid fremsatt krav om erstatning for ny billett. 

Sett hen til flyvningens lengde og hyppigheten av avganger mellom Bergen og Oslo på
denne tiden av døgnet, er mindretallet av den oppfatning at tilbudet om ombooking fra
SAS i dette tilfellet ikke oppfyller forordningens krav i art. 8 nr 1 a) om at omruting skal
skje "snarest mulig". Mindretallet er derfor at den oppfatning at klager har krav på å få
dekket utgiftene til ny billett.

Vedtak

Transportklagenemnda - fly anbefaler ikke at klageren gis medhold.