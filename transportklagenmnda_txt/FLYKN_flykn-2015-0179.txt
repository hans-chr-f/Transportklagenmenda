Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
02.10.2015

Saksnummer
0179/15F

Tjenesteyter
Lufthansa German Airlines

Klager har i det vesentlige anført:

Klager skulle reise fra Stavanger til Budapest via Frankfurt den 14. oktober 2014 kl. 13:35. LH
875 fra Stavanger til Frankfurt ble forsinket til kl. 14:15, dette medførte at klager mistet sin
videreforbindelse. Klager ankom bestemmelsesstedet over fire timer forsinket.

Klager krever standarderstatning 400 euro i henhold til EU-forordning 261/2004.

Lufthansa har i det vesentlige anført:

LH875 ble forsinket grunnet sent innkommet fly som følge av restriksjoner fra Air Traffic
Management, det vises til fremlagt dokumentasjon.

Hendelsen er ikke kompensasjonsberettiget da årsaken til forsinkelsen ble forårsaket av
ekstraordinære omstendigheter utenfor Lufthansas kontroll.

Lufthansa kan ikke imøtekomme klagers krav.

Nemnda bemerker:

Nemnda legger på bakgrunn av de foreliggende opplysninger til grunn at flygningen fra
Stavanger ble forsinket slik at klager ikke rakk videreforbindelsen fra Frankfurt. Klager ankom
Budapest mer enn fire timer forsinket.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Lufthansa har opplyst at forsinkelsen fra Oslo skyldtes at flyet som skulle benyttes kom
forsinket frem grunnet sen ankomst av tankbil og restriksjoner i lufttrafikken. Det er
ikke redegjort nærmere for hendelsene. Av logen synes det å fremgå at restriksjonene i
lufttrafikken medførte en forsinkelsen på 16 minutter.

Det fremgår ikke av saken om klager hadde nådd videreforbindelsen dersom
trafikkrestriksjonene tenkes bort. Det påligger Lufthansa å godtgjøre at forsinkelsen ikke
kunne vært unngått selv om alle rimelige tiltak var truffet. Nemnda er av den oppfatning
at Lufthansa ikke har oppfylt denne bevisbyrden. Forsinkelsen gir etter dette rett til en
standarderstatning på 400 euro. Nemnda anbefaler at Lufthansa utbetaler erstatningen.

Vedtak:

Transportklagenemnda-fly anbefaler at Lufthansa utbetaler 400 euro.

Vedtaket var enstemmig.