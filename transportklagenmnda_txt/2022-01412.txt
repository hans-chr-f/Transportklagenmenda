Vedtak i Transportklagenemnda - Fly

Sammendrag

Krav om erstatning av ødelagt koffert.

Dato
19.01.2023

Saksnummer
2022-01412

Tjenesteytere
TAP Air Portugal

Klager har i det vesentlige anført

Klager reiste fra Funchal via Lisboa til Oslo den 24. juni 2022 med TAP Air Portugal. Ved
ankomst Oslo oppdaget klager at kofferten var skadet. Klager viser til bilde av skaden
som viser at materialet rundt hjulet på kofferten er skadet slik at hjulet ikke kan ikke
belastes. Det ble levert en damage report på flyplassen. 

Kofferten var en gave og klager har derfor ingen kvittering og finner heller ikke denne
type koffert på internett. Han anslår at kofferten kostet ca.kr 1500 som ny for ca. fem år
siden. 

Klager krever ny koffert.

Tjenesteyterne har i det vesentlige anført
TAP Air Portugal anfører at transport av passasjerer og bagasje er underlagt regler og
forskrifter knyttet til ansvar fastsatt av de generelle befordringsvilkårene (passasjerer
og bagasje) som er gjeldende i TAP, som viser til EU-forordningen 889/2002 og i kraft av
Montreal-konvensjonen. 1999, tilgjengelig for konsultasjon på nettsiden www.flytap.com.

Når det gjelder skaderapport OSLTP11396 ba TAP passasjeren om å sende
reparasjonstilbudet fra en spesialforretning eller, hvis den ikke kan repareres, en
erklæring utstedt av spesialbutikken, som oppgir denne informasjonen, sammen med
passasjerens informasjon om størrelse, merke, kjøpsverdi og år for kjøp av kofferten.

Klager har ikke respondert på dette til TAP.

Nemnda bemerker

Saken gjelder krav om erstatning grunnet ødelagt bagasje.

Det følger av luftfartsloven § 10-18 at fraktfører i utgangspunktet er ansvarlig for skader
på reisegods som ble forårsaket mens godset var i fraktførerens varetekt. Er godset
skadd eller delvis tapt, må mottakeren klage om det til fraktføreren «umiddelbart etter
at skaden eller tapet oppdages, og senest innen 7 dager for innskrevet reisegods og 14
dager for gods, regnet fra mottakelsen», jf. § 10-26 andre ledd

Nemnda legger til grunn at det oppsto skade på klagers bagasje da den ble transportert
av TAP på TP1694 fra Funchal til Oslo den 24. juni 2022. Det vises til fremlagt
skaderapport (PIR) utskrevet på flyplassen hvor det står at hjulet på kofferten er ødelagt.
Klager har forklart at plasten rundt det ene hjulet var slått sund, slik at det er åpent inn
til kofferten samtidig som hjulet ikke kan belastes. Det er fremlagt bilder av den skadede
kofferten. 

TAP har etterlyst en tilbakemelding fra klager på om kofferten kan repareres og om
det ikke er tilfelle, pris og alder på kofferten. Klager har opplyst at kofferten er ca. 5 år
gammel, men at han ikke vet prisen siden det var en gave. Klager har ikke klart å finne
pris på kofferten i dag, men anslår at den kostet ca. kr 1500 som ny. Klager har ikke svart
på spørsmålet om kofferten kan repareres.

Det er passasjeren som må sannsynliggjøre hvilket tap han har lidt. Klager har ikke
innhentet noen form for dokumentasjon på den opprinnelige koffertens verdi eller
eventuelle reparasjonskostnader. Med begrenset informasjon fra klager setter nemnda
erstatningen skjønnsmessig til 750 NOK. Det vises til fast nemndspraksis hvor det er lagt
til grunn en verdireduksjon på 10% per år ved tap av koffert.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at TAP erstatter klagers koffert med 750 NOK.