Vedtak i Pakkereisenemnda

Sammendrag

Cruise, 27. april - 1. mai 2010. Krav om prisavslag grunnet mangelfull lugar.

Dato
..

Saksnummer
198/10

Tjenesteyter
Ticket Feriesenter

Sakens dokumenter ble lagt frem.

Klager: X

Turarrangør: Ticket Feriesenter

Antall reisende: 3

Reisens pris: kr.10.202

Saken gjelder:

Cruise, 27. april - 1. mai 2010. Krav om prisavslag grunnet mangelfull lugar.

Klagerne har i det vesentlige anført:

Ved bestilling av reisen på Ticket Feriesenter påpekte klagerne at de alle har nedsatt
gangfunksjon, og at bestillingen forutsatte en lugar med tre senger på gulvet (ikke
køyesenger). Klagerne fikk bekreftet en stor lugar med to senger i tillegg til en oppredd sofa.

På båten ble klagerne tildelt en lugar med to senger på gulvet og en tredje køyeseng. De ba
om å få en annen lugar, men det fikk de ikke. En av de reisende måtte dermed klatre opp i
overkøyen i fire netter, noe som ble en vesentlig ulempe for alle tre.

Klagerne krever et prisavslag på 50 % av reisens pris.

Ticket Feriereiser har ikke avgitt egen uttalelse til nemnda. De har oversendt svar fra
RCCL

RCCL har i det vesentlige anført:

Hvorvidt RCCL har mottatt beskjeden om at klagerne måtte ha en lugar der alle tre sengene
var plassert på gulvet, kan RCCL ikke si noe eksakt om. Det kan være at RCCL har fått beskjed
men ikke notert dette på bestillingen.

RCCL har tilbudt en refusjon på 510 per person. En kompensasjon på 50 % av reisens pris vil
være en uforholdsmessig stor kompensasjon i forhold til det inntrufne.

Nemnda bemerker:

Nemnda legger på bakgrunn av de foreliggende opplysninger til grunn at det var avtalt lugar
med tre senger på gulvet. Det var et avvik fra det avtalte, en mangel, at klagerne ikke fikk
dette. Mangler gir grunnlag for et forholdsmessig prisavslag etter pakkereiseloven § 6-2.
Nemnda anbefaler at klagerne gis et samlet prisavslag på 3.000 kroner. Til fradrag går 1.530
kroner dersom det er utbetalt.

Nemnda tar ikke stilling til hvem som er ansvarlig for feilen. I og med at RCCL ikke utelukker at
feilen ligger på deres side, anbefaler nemnda at prisavslaget utbetales av RCCL.

Vedtak:

Reklamasjonsnemnda for pakkereiser anbefaler at klagerne gis et prisavslag på 3.000 kroner.
Til fradrag går kroner 1.530 dersom det er utbetalt.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, Formann

Elise Korsvik, Forbrukerrådet

Anne-Haugen-Flermoe, Forbrukerrådet

Astrid Solgård, Apollo Reiser AS

Hanne Åsell, Star Tour AS