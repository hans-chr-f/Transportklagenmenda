Vedtak i Pakkereisenemnda

Sammendrag

Krav om prisavslag grunnet støy fra bar og bassengområde.

Dato
20.06.2019

Saksnummer
2019-01436

Tjenesteytere
Apollo Reiser AS

Klager har i det vesentlige anført

Klager bestilte en pakkereise for to personer med innkvartering i en to-romsleilighet med
balkong som vender mot havet på Hotel Colina Mar, Puerto Rico, Gran Canaria i perioden
02.02.2019 - 23.02.2019. Totalpris kr. 19.896.

Årsaken til at klager ønsket å endre hotellbestillingen fra Hotel Riosol til Colina Mar før
avreise, var å unngå støy fra renoveringsarbeidet ved Hotel Riosol som de opprinnelig
hadde bestilt. Det at en i reisefølget har tinnitus ble forklart til en mannlig representant
fra Apollo ved bestilling av et nytt hotell. 

Klager ble ikke informert om at Colina Mar hadde en bar med live musikk flere ganger
i uken. Musikken holdt på til ca. 02:00 - 03:00 om natten med støy og bråk, noe klager
mener er på grensen til at baren må betegnes som en nattklubb. Tatt i betraktning
hotellets størrelse og at klager hadde behov for en rolig leilighet, kunne de ikke forestilt
seg at de ville få tildelt en leilighet rett over/ved siden av baren. I tillegg var det høy
musikk fra bassengområdet.

Klager kontaktet Apollo allerede den kvelden de ankom og de klaget hver dag hele uken
både til hotellet og Apollo. De ble informert om at det ikke var noen ledige leiligheter på
hotellet. Klager ønsket å bytte hotell. Først lørdag 9. februar fikk klager beskjed om at de
kunne få bytte til en leilighet som lå lengre bort fra baren og støy

Klager krever kompensasjon for oppholdet den første uken som klager opplevde som
aldeles forferdelig grunnet støyen.

Det vises for øvrig til korrespondanse fra klager.

Tjenesteyterne har i det vesentlige anført

Klager ønsket selv å bytte til Colina Mar pga. renoveringsarbeider på Riosol, som de først
hadde bestilt. Colina Mar ble bygget i 1987, og blir renovert jevnlig. Hotellet har 184 rom
og på et hotell av denne størrelsen må man forvente at det blir slitasje gjennom årene.

Hotellet er klassifisert med 3+ soler. Det er videre opplyst i beskrivelsen at hotellet har
bar med underholdning flere kvelder i uken.

Klager skriver at de var avhengig av et stille og rolig hotell. Apollo kan ikke se at dette
fremgår av bestillingen som er lagt inn hos Apollo, men de har likevel valgt å gi klager en
kompensasjon for ulempen med forstyrrelser på kr. 2 000.

Apollo har ingen ytterligere kommentarer i saken.

Det vises for øvrig til korrespondanse fra Apollo Reiser AS.

Nemnda bemerker

Arrangøren har ansvaret for at reisetjenestene som inngår i pakkereiseavtalen, leveres
etter avtalen, jfr. § 25.

Bestemmelsen spesifiserer ikke hva ansvaret omfatter ut over å vise til avtalen, men
innholdet utledes også av gitte opplysninger i dokumentasjonen i markedsføringen av
den avtalte tjenesten innhold, dvs. i kataloger, brosjyrer, nettsider, annonser i media,
med mer. 

Arrangørens mangelsansvar omfatter avvik hos arrangøren, men også feil og
forsømmelser begått av dem arrangøren svarer for – ansatte, underleverandører av
tjenester som omfattes av avtalen – og særlig feil og forsømmelser begått av stedlige
representanter på reisemålet.

Dersom det foreligger en mangel ved pakkereisen, kan den reisende kreve avhjelp,
alternative tjenester, prisavslag eller erstatning etter henholdsvis §§ 27, 28, 31 og 32.

Den reisende skal uten ugrunnet opphold underrette arrangøren om mangler ved
reisetjenester som inngår i pakkereiseavtalen jfr. § 26. 

Arrangøren har rett og plikt til å avhjelpe en mangel, med mindre dette er umulig eller
medfører uforholdsmessige kostnader, idet det tas hensyn til omfanget av mangelen og
verdien av de berørte reisetjenestene.  

Arrangøren skal avhjelpe mangelen innen en rimelig frist fastsatt av den reisende, jfr. §
27. Prop. 54 (2017-2018) s. 119.

Det fremgår at klageren i første omgang bestilte en 14-dagers ferietur til Hotel Riosol,
men at hun endret bestillingen fordi det ble opplyst at det var pågående byggearbeider
der.  Hotellet som i stedet ble anbefalt var Hotel Colina Mar, Puerto Rico.  Der ble
klageren plassert i et rom som lå sjenerende nær baren og bassengområdet.  I baren var
det musikk frem til kl. 02.00 - kl. 03.00 hver natt.  Arrangøren hevder at det ikke fremgår
av bestillingen at klageren ville ha et rom som ikke lå støyutsatt til.

Nemnda legger til grunn at klageren endret bestillingen fra et hotell med kjent byggestøy.
Så vidt nemnda kan forstå var Colina Mar i utgangspunktet et rolig hotell, men
plasseringen ved bar og basseng ga støyende omgivelser og vanskeligheter med å sove
om natten.

Det er vanskelig for nemnda å fastslå hva som ble kommunisert i forhold til ønsket
om rolige omgivelser, men det er et faktum at klageren ikke ville bo på Hotell
Riosol på grunn av byggearbeidene som pågikk der.  Nemnda finner at det er
sannsynlighetsovervekt for at støyproblematikk ble nevnt i denne forbindelse da
arrangøren endret hotellbestillingen fra Hotell Risol til Colina Mar. Det er ubestridt at
klagerens rom lå støyutsatt til, og det må følgelig konkluderes med at det som ble levert
led av en mangel.  

Mangelen ble avhjulpet etter en uke da klageren flyttet til et rom som lå lenger unna de
to støykildene. 

Nemnda anbefaler etter en samlet vurdering at klageren gis et prisavslag på 40 % av det
som ble betalt for den første uken.  Prisavslaget utgjør avrundet kr. 4.000.

Vedtak

Pakkereisenemnda anbefaler at klageren gis et prisavslag på kr. 4.000.  Hvis det allerede
er utbetalt et beløp, kommer dette til fradrag.