Vedtak i Transportklagenemnda - Fly

Sammendrag

Krav om standarderstatning samt refusjon av utgifter grunnet ruteendring.

Dato
28.06.2022

Saksnummer
2022-00654

Tjenesteytere
Travelstart
Air Malta

Klager har i det vesentlige anført

Klager (fem personer) hadde bestilt reise hos Travelstart med Norwegian fra Tromsø til
London Gatwick og med Air Malta fra London Gatwick til Malta for reise den 16. mars
2022 (og retur den 28. mars 2022).

Utreisen var på følgende tider: 

TOS LGW 06.10 - 09.05 DY1322 
LGW MLA 11.55 - 16.00 KM117 

Billettene var separate og kostet til sammen kroner 15 472 t/r.

Den 10. februar mottok klager epost fra reisebyrået om at KM117 var kansellert og at
de var booket om til ny flyvning fra annen flyplass, London Heathrow, med avgang kl
11.25 med KM101. Dette var en umulig reiserute for klager, da de ikke ville rekke å bytte
flyplass på den oppsatte tiden. 

Klager kontaktet Travelstart, men mottok ingen hjelp til ombooking. 

Klager endte opp med å kjøpe nye billetter fra London Gatwick til Madrid med Easyjet
kroner 3997,98, og videre med Ryanair fra Madrid til Malta 127,10 euro. 

Klager krever disse utgiftene refundert.  Videre krever hun standarderstatning i henhold
til EU-forordning 261/2004.

Tjenesteyterne har i det vesentlige anført
Travelstart har i det vesentlige anført:

Travelstart er en formidler av reisetjenester og står ikke ansvarlig for uregelmessigheter
som oppstår hos flyselskapene. Dette kommer frem av reisebyråets reisevilkår som
klager krysset av for å ha lest ved bestilling av reisen. 

Klager bestilte sin reise den 27. oktober 2021 for fem personer fra Tromsø til Malta
og retur. Utreisen var med Norwegian og Air Malta. Reisen er bestilt som separate
enkeltbilletter.
Tromsø - London (LGW) med Norwegian har bookningnummer TZ4QFM.
London (LGW) - Malta med Air Malta har bookningnummer TYPFF3.

Air Malta kansellerte avgangen fra London Gatwick og booket om klager til ny flyvning fra
London Heathrow. 

Travelstart viser til utskrift av chat med klager den 10. februar, som viser at klager ble
tilbudt to alternativer; enten kunne klager ringe Travelstart og endre bestillingen per
telefon, eller så fikk klager tilbud om å bli oppringt av Travelstart. Klager svarte aldri på
tilbudet. Chat'en ble til slutt stengt, da klager ikke svarte på en halv time. 
I en annen chat ble klager gjort oppmerksom på at connection time for å bytte flyplass i
London er på to timer og 20 minutter. Reisen skal derfor ha latt seg gjennomføre til tross
for ruteendringen. 

Klager ønsker refusjon av flybilletten fra Air Malta. Som formidler vil Travelstart
refundere klagers billett så snart flyselskapet tilbakefører billettbeløpet til reisebyrået. 

Travelstart kan ikke imøtekomme klagers krav om refusjon av utgifter til nye flybilletter,
da reisebyrået ikke er ansvarlig for flyselskapenes uregelmessigheter.   

Air Malta har i det vesentlige anført:

KM117 ble kansellert mer enn 14 dager før avreise. Klager har etter dette ikke krav på
standarderstatning i henhold til EU-forordning 261/2004.

Nemnda bemerker

Basert på sakens opplysninger legger nemnda til grunn at klagers flyvninger mellom
London Gatwick og Malta ble kansellert mer enn 14 dager i forveien. Klager har derfor
ikke rett på standarderstatning i henhold til EU-forordning 261/2004 artikkel 5 nummer 1
bokstav c punkt i).

Klager krever refusjon for nye flybilletter fra London Gatwick til Malta via Madrid, da hun
ikke ville rekke den nye flyvningen hun var booket om til. 

Nemnda legger til grunn at klager hadde separate billetter. Det vil si to ulike kontrakter
med to forskjellige flyselskap. Det var derfor ikke mulig for Air Malta å se at klager også
hadde en flyvning fra Tromsø til London Gatwick. Nemnda vurderer etter dette kun
strekningen London Gatwick - Malta. 

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf artikkel
8. Air Malta tilbød klager omruting, men den nye avgangen passet ikke klager og hun
valgte å kjøpe nye flybilletter på strekningen. Etter nemndas oppfatning har Air Malta
i utgangspunktet oppfylt sin omrutingsplikt, og har ikke fått beskjed via reisebyrået at
klager ikke hadde mulighet til å benytte seg av omrutingstilbudet pga for liten tid til å
bytte flyplass.

Klager fikk ikke tilstrekkelig assistanse fra reisebyrået til å gjøre de nødvendige
endringene, og nemnda mener at byrået har opptrådt uaktsomt og
erstatningsbetingende. Nemnda mener at klager har krav på å få dekket merutgiftene til
nye billetter. Byrået skal derfor tilbakebetale klagers utgifter til nye billetter fratrukket de
opprinnelige billettene, ettersom klager ikke skal reise gratis 

Nemnda anbefaler at Travelstart dekker klagers merutgifter til nye billetter, i den
utstrekning dette ikke allerede har skjedd.

Vedtak

Nemnda anbefaler at Travelstart dekker klagers merutgifter til nye billetter