Vedtak i Transportklagenemnda - Fly

Sammendrag

Krav om refusjon av utgifter som følge av forsinkelse.

Dato
09.07.2013

Saksnummer
055/13F

Tjenesteyter
Widerøes Flyveselskap AS

Krav om refusjon av utgifter som følge av forsinkelse.

Klager har i det vesentlige anført:

Klager skulle reise fra Torp til Hovden via Bergen den 9. desember 2012. WF424 fra Torp til
Bergen ble forsinket slik at klager mistet sin videreforbindelse.

Klager ble innlosjert på hotell i Bergen.

Klager krever refundert ekstrautgifter til mat og parkering, samt erstatning for tapt
arbeidsfortjeneste.

Widerøe har i det vesentlige anført:

WF424 ble forsinket som følge av tidligere teknisk feil på maskinen. Etter at maskinen var
reparert, måtte flyet stå i flere timer å tørke.

Widerøe dekker ikke parkeringsutgifter da dette er utenfor selskapets ansvarsområde.

Widerøe ønsker å refundere klagers matutgifter mot originale kvitteringer, men kan dessverre
ikke imøtekomme krav utover dette.

Det vises for øvrig til Widerøes brev.

Nemnda bemerker:

Nemnda legger på bakgrunn av de foreliggende opplysninger til grunn at flygningen fra Torp
til Bergen ble forsinket slik at klager ikke rakk sin viderforbindelse til Ørsta Volda. Klage kom
frem til bestemmelsesstedet den påfølgende dag.

Forsinkelse som medfører at passasjerene kommer frem til det endelige bestemmelsesstedet
tre timer eller mer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Widerøe har ikke godtgjort at forsinkelsen skyldtes en ekstraordinær omstendighet som ikke
kunne vært unngått selv om alle rimelige tiltak var truffet. Forsinkelsen gir således rett til en
standarderstatning på 250 euro per person. Klager har videre rett til erstatning for utgifter til
mat/forfriskninger, jf. forordningen artikkel 6 jf. artikkel 9

Anvendelsen av EU-forordningen berører ikke en passasjers rett til ytterligere erstatning på
annet grunnlag.

Widerøe er i henhold til luftfartsloven § 10-20 ansvarlig for tap som følge av forsinkelse, med
mindre selskapet godtgjør at det har tatt alle forholdsregler som med rimelighet kan kreves
for å unngå tapet, eller dette ikke har vært mulig for dem.

Widerøe har i dette tilfellet ikke godtgjort at de ikke hadde mulighet til å unngå forsinkelsen.
Forsinkelsen gir således rett til erstatning etter luftfartsloven. Tapet må være påregnelig og må
sannsynliggjøres. Passasjeren må videre søke å begrense tapet så langt det er mulig.

I henhold til EU-forordningen artikkel 12 skal standarderstatning etter EU- forordningen
trekkes fra erstatning på annet grunnlag. Passasjeren har således alltid krav på å få utbetalt
standarderstatningen dersom vilkårene er til stede for dette. Har passasjeren også rett til
erstatning på annet grunnlag, og denne erstatning overstiger standarderstatningen, kommer
standarderstatningen til fradrag. Overstiger standarderstatningen etter EU-forordningen
annen erstatning, utbetales kun standarderstatningen. Klager har ikke konkretisert sitt
samlede tap. Nemnda legger til grunn at det ikke overstiger standarderstatningen. Nemnda
anbefaler at standarderstatning utbetales.

Vedtak:

Transportklagenemnda - fly anbefaler at Widerøe utbetaler en standarderstatning på 250 euro
per person.

Vedtaket var enstemmig.