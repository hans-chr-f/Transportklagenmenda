Vedtak i Transportklagenemnda
- Kollektivreiser

Sammendrag

Krav om frafall av gebyr ved reise med T-bane.

Dato
11.11.2019

Saksnummer
2019-03101

Tjenesteytere
Ruter

Klager har i det vesentlige anført

Klager reiste med T-banen fra Ryen til Jernbanetorget. Før reisen kjøpte han en
papirbillett, som han kastet etter at han gikk av T-banen på Jernbanetorget. På vei opp
rulletrappen fra perrongen blir klager stoppet i kontroll og ilagt gebyr for manglende
billett. 

Dette var første gangen klager tok banen til Jernbanetorget, og det var ingen informasjon
om at han måtte beholde billetten til han kom opp rulletrappen. Det fikk klager først
vite da han ble stoppet i kontroll. Inne på T-banen er det godt skiltet om kravet til gyldig
billett, men det står ingen ting på vei ut av T-banen at billett må beholdes. 

Klager mener Ruter ikke har sørget for tilstrekkelig informasjon i dette tilfellet og ber om
at gebyret frafalles.

Tjenesteyterne har i det vesentlige anført
Klager ble ilagt gebyr på T-banen 26. juni 2019 fordi han ikke hadde billett. Når man
reiser med Ruter må man følge Ruters reisevilkår. Nederst i punkt 3 i vilkårene står
det: "Billetten skal oppbevares under hele reisen og helt til passasjeren har forlatt
transportmiddelet eller kontrollsonen."

På billetten klager kjøpte henvises det til disse vilkårene på baksiden, men Ruter kan ikke
informere om alt om bord eller på billetten. Er man usikker må man søke informasjon. 

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble ilagt gebyr på T-banen 26. juni 2019 fordi han ikke kunne vise gyldig billett. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Nemnda bemerker at klager under billettkontroll ikke kunne vise billett og vilkårene for å
ilegge gebyr var til stede.

Klager hevder at han hadde kjøpt en enkel papirbillett på Ryen fordi han ikke hadde
penger på bankkortet for å bruke mobilappen.  Han kjøpte pølse samtidig med billetten
og kastet billetten sammen med pølsepapiret før han kom til kontrollsonen.  Klager
etterlyser informasjon om at billetten må oppbevares også etter at man er gått av T-
banen.  

Nemnda bemerker at det i Ruters vedtekter pkt. 3 siste avsnitt er opplyst følgende:
"Billetten skal oppbevares under hele reisen og helt til passasjeren har forlatt
transportmiddelet eller kontrollsonen". Det er henvist til vedtektene pkt. 3 på baksiden
av billetten, dog ikke selve tekstinnholdet.

Nemnda har merket seg at klager har reist en del med T-banen og må formodes å være
kjent med at det er billettkontroller. Ved nedgang til de større T-banestasjoner er det
tydelig merket at man må ha gyldig billett innenfor kontrollsonen.   

Etter nemndas syn må klager selv ta ansvaret for å ha kastet billetten før passering av
kontrollsonen. Dette må også gjelde dersom klager ved et uhell kastet billetten sammen
med pølsepapiret. 

Nemnda finner ikke grunnlag for å anbefale at gebyret frafalles.

Vedtak

Transportklagenemnda for kollektivtransport finner ikke å kunne anbefale at klager gis
medhold