Vedtak i Transportklagenemnda - Fly

Sammendrag

Krav om refusjon grunnet avbestilt returreise.

Dato
13.11.2017

Saksnummer
2017-00798

Tjenesteytere
Reisegiganten AS

Klager har i det vesentlige anført

Klageren hadde bestilt en reise for to personer hos Reisegiganten for reise t/r Oslo -
Alicante 6. - 13. mars 2017. 

Den 6. mars tok klageren kontakt med reisebyrået for å sjekke mulighetene for å
kansellere kun utreisen av billetten. Konsulenten, som ville snakke engelsk i stedet
for norsk, skulle sjekke dette og sende klageren en e-post med informasjon. Klageren
mottok en epost med informasjon om at reisen kunne avbestilles mot et gebyr. Klageren
bekreftet skriftlig at utreisen, ikke returreisen, kunne avbestilles. Reisebyrået overså
denne detaljen og kansellerte hele reisen både tur og retur. 

Klageren mottok et tilbud fra reisebyrået om ny retur, men at de skulle dele utgiftene til
denne med klageren, med begrunnelse av at klageren også hadde skyld i misforståelsen.
Klageren er uenig i dette og krever at reisebyrået dekker hele returreisen. Ikke et eneste
sted i e-post korrespondansen med Reisegiganten kan klageren finne at det står at "hele"
reisen ville bli avbestilt. 

Klageren krever at Reisegiganten betaler hele returreisen, kroner 4 474. 

Det vises for øvrig til klagerens brev.

Tjenesteyterne har i det vesentlige anført
Klageren kontaktet Reisegiganten per telefon den 6. mars og forhørte seg om muligheten
for å avbestille kun utreisen på sin tur/retur billett. Han ble informert om at dette ikke
var mulig og at reisebyrået ville sende informasjon om hvor mye som eventuelt kunne
refunderes ved avbestilling av hele reisen. Dette ble så sendt til klageren per epost.
Med bakgrunn i dette har klageren ikke noe grunnlag til å tro at det vart snakk om kun
avbestilling av utreisen.

Kunden bekreftet så per epost at han ønsket å avbestille, med denne meldingen:
"Bekrefter herved avbestillinger av reise Oslo til Alicante, bestillingsnummer 1212183 tur,
men ikke retur og får refundert kr 193.00 per person." Denne meldingen ble muligens
lest noe kjapt, men agenten hadde ingen grunn til å tro annet enn at hele reisen skulle
avbestilles, med tanke på telefonsamtalen samt eposten. Reisen ble i sin helhet avbestilt
og en bekreftelse på dette ble sendt til klageren. Klagerens respons på dette var at han
påpekte en skrivefeil i bekreftelsesmailen - Reisegiganten skrev de hadde refundert
totalt kroner 286, mens de faktisk hadde refundert kroner 386. Ut fra reisedokumentet
fremkommer det tydelig at totale skatter for reisen er kroner 386 hvilket igjen antyder at
klageren har vært oppmerksom på at han har avbestilt hele reisen.

Den 13. mars kontaktet klageren igjen Reisegiganten per telefon og var fryktelig sint for
at reisen han avbestilte var avbestilt. Reisebyrået så gjennom saken og oppdaget da at
de muligens hadde vært litt raske med å lese klagerens bekreftelse på avbestillingen og
forstår først da at det har vært misforståelser. Reisegiganten ga kunden to muligheter
for ny reise hjem. En hvor reisebyrået dekker hele utgiften for flybilletten(reise via
København), og en hvor de deler kostnaden 50/50 med klageren(direktefly lik opprinnelig
reiserute) da denne billetten var dobbelt så dyr. Klageren aksepterte sistnevnte
alternativ. Reisegiganten mener derfor at de har tilbudt klageren en god og rettferdig
løsning som han har akseptert.

Det vises for øvrig til fremlagt dokumentasjon på mailkorrespondanse med klageren.

Reisegiganten kan ikke imøtekomme klagerens krav utover det som allerede er tilbudt.

Nemnda bemerker

Partene ser ut til å være enige om at klageren bare ønsket å avbestille utreisen for
seg og sitt reisefølge (til sammen 2 personer) da han tok telefonisk kontakt med
Reisegiganten 06.03.2017. De ser derimot ut til å være uenige med hensyn til om han fikk
informasjon om at dette ikke var mulig og at en avbestilling måtte omfatte hele reisen i
telefonsamtalen. 

Slik nemnda ser det inneholder ikke e-posten som Reisegiganten sendte til klageren rett
etter telefonsamtale 06.03.2017, tydelig informasjon om at han bare kunne avbestille
hele reisen. Reisegiganten skrev:

"Hei, Viser til vår samtale om avbestilling. Vi har sjekket og ifølge av prisregler du kan få
tilbake kun del av skater 193 kr pr person. Vennligst bekrefte om du vil avbestille. Hvis
du vil bestille nye billetter sjekk gjerne vår hjemmeside for å gjøre det. Det er billigere å
bestille på vår hjemmeside enn å gjøre manuelt booking direkte hos oss."

Etter nemndas syn viser klagerens svar at han gikk ut fra at kunne avbestille utreisen, og
beholde hjemreisen. Han skrev: 

"Bekrefter herved avbestillinger av reise Oslo til Alicante, bestillingsnr ... tur, men ikke
retur og får refundert kr 193.00 pr person."

Slik nemnda ser det hadde Reisegiganten klar oppfordring til å gi tydelig informasjon til
klageren om at han ikke kunne avbestille utreisen bare etter dette svaret. I stedet takket
Reisegiganten for bekreftelsen og skrev:

"Din reise er nå avbestilt og 286 kr ttl overført til den samme kort som ble brukt ved
bestilling."

Nemnda ser ikke grunnlag for å se klagerens spørsmål i neste e-post om riktig beløp
skulle være 386, og ikke 286 kroner, som et bevis for at han skjønte at han hadde
avbestilt hele reisen. Reisegiganten hadde jo opplyst i den første e-posten at de ville få
refundert 193 kroner per person, det vil si til sammen 386 kroner. Reisedokumentene gir
informasjon om høyere flyskatter enn dette. 

Etter nemndas syn må Reisegiganten som den profesjonelle parten ta ansvaret for
misforståelsen som oppsto og det økonomiske ansvaret for å få klageren og følget hjem
på tilnærmet samme transportvilkår som de hadde fortsatt kjøpt. Nemnda mener med
andre ord at Reisegiganten må dekke kostnadene ved klagerens og følgets hjemreise fullt
ut.

Vedtak

Transportklagenemnda - fly anbefaler at Reisegiganten dekker kostnadene ved klagerens
og følgets hjemreise, fullt ut.