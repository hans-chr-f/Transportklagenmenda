Vedtak i Transportklagenemnda - Fly

Sammendrag

Krav om erstatning grunnet nektet ombordstigning.

Dato
27.05.2014

Saksnummer
605/13F

Tjenesteyter
United Airlines / SAS

Klager har i det vesentlige anført:

Klager hadde bestilt en reise for hele sin familie fra Oslo til Orlando via New York den 22. mars
2013, med SK907 og UA1593.

Ved innsjekk hos SAS på Gardermoen den 22. mars 2013 fikk klager boardingkort kun til
New York for 3 av de 10 reisende, med beskjed om at boardingkort for neste strekning måtte
hentes ut i New York for de 7 resterende passasjerene.

Fremme i New York mottok klager boardingkort til Orlando, men vel fremme ved gate var kun
4 av 10 plasser ledig på flyet. Klager ble booket om til dagen etter til Tampa.

Klager måtte ta inn på hotell i New York, og mistet en forhåndsbetalt opplevelsesdag i Sea
World den 23. mars. Leiebilene klager hadde forhåndsbestilt ble hentet et døgn forsinket.

Klager krever refundert utgifter for til sammen kroner 32 410.

Det vises for øvrig til klagers brev.

SAS har i det vesentlige anført:

Personalet på Gardermoen kan ikke påvirke om passasjerene får boardingkort til sin videre
destinasjon eller ikke. Av ulike årsaker kan flyselskapene imidlertid stenge for innsjekk.

Klager mottok boardingkort i New York, men ble likevel nektet ombordstigning. Det kan virke
som om United Airlines hadde overbooket avgangen.

SAS kan dessverre ikke ta ansvar for andre flyselskaps handlinger, og kan ikke imøtekomme
hennes krav.

Det vises for øvrig til SAS brev

United Airlines har i det vesentlige anført:

Passasjerer må være ved gate senest 30 minutter før avgang. Da klager ankom gate var
det kun ni ledige seter om bord. Klager valgte å holde igjen hele gruppen og bli booket
om til dagen etter. På grunnlag av klagers valg, kan ikke hendelsen anses som nektet
ombordstigning.

United Airlines står ikke ansvarlig for forhåndsbetalte arrangementer på destinasjonen, klager
bes ta dette videre med sitt forsikringsselskap.

United Airlines har av godvilje gitt hver passasjer et reisegavekort på USD 150 hver, men kan
ikke imøtekomme krav utover dette.

Det vises for øvrig til United Airlines brev.

Nemnda bemerker:

Klagerne hadde kjøpt en gjennomgående reise fra Oslo til Orlando vi New York. Flygningen
Oslo - New York ble fløyet av SAS mens New York - Orlando ble fløyet av United Airlines.

Ved en gjennomgående reise er passasjeren sikret å komme frem til det endelige
bestemmelsesstedet, og flyselskapene har ansvar for passasjerene dersom noe uforutsett
skulle oppstå underveis slik at man ikke rekker videreforbindelsen eller lignende.

Nemnda legger på bakgrunn av de foreliggende opplysninger til grunn at det ikke var noen feil
ved SAS innsjekkingssystem da klagerne sjekket inn i Oslo. SAS kan følgelig ikke bære ansvaret
for at ikke alle i reisefølget fikk boardingpass hele veien.

Nemnda legger videre til grunn at de øvrige fikk boardingpass i New York, men at reisefølget
ikke rakk frem til utgangen innen den oppsatte tidsfristen. Til tross for dette var det fortsatt
ni ledige plasser i flyet som gruppen ble tilbudt. De valgte å takke nei til dette for å holde
gruppen samlet.

Det er forståelig at gruppen valgte å holde sammen. På den annen side medførte dette store
utgifter som ikke ville ha blitt påført dersom kun en person ventet til neste ledige avgang.

Forholdet gjelder en hendelse som skjedde i USA, og det er et amerikansk flyselskap
som eventuelt er ansvarlig for klagers tap. Dette må avgjøres på bakgrunn av
amerikansk rett. Det faller utenfor nemndas kompetanse å ta stilling til dette kravet, jf.
transportklagenemndforskriften § 1-4 annet ledd.

Vedtak:

Klagen avvises.