Vedtak i Transportklagenemnda - Fly

Sammendrag

Krav om standarderstatning ved forsinkelse.

Dato
16.05.2017

Saksnummer
2016-00571

Tjenesteytere
Norwegian

Klager har i det vesentlige anført

Klager skulle reise fra Oslo lufthavn (OSL) til Warzawa (WAW) med Norwegians flyvning
DY1020 31. mars 2016 kl. 17.20. Flyvningen ble forsinket med tre timer og 23 minutter. 

Klager krever standarderstatning i henhold til EU-forordning 261/2004.

Tjenesteyterne har i det vesentlige anført
Norwegians flyvning DY1020 fra Oslo til Warzawa 31. mars 2016 ble forsinket
med tre timer og 23 minutter. Forsinkelsen oppstod som følge av ekstraordinære
omstendigheter. Oksygenflaskene ombord ble brukt ombord på tidligere flight DY1741
fra Barcelona til Oslo for å assistere en syk passasjer i løpet av flyvningen. Selskapet
etterspurte av sikkerhetsmessige årsaker nye oksygenflasker ved ankomst i Oslo. 

Det er ikke påbudt å ha et reservelager av oksygenflasker på flyplassen. Norwegian
anfører at de av sikkerhetsmessige årsaker forsinket klagers flyvning for å sørge for at
nye oksygenflasker ble bragt ombord. 

Tiltak som å booke passasjerene om med andre flyvninger var ikke aktuelt, da det er få
flyvninger mellom Oslo og Warzawa. 

Flyselskapet er unntatt fra forpliktelsene til å betale kompensasjon eller ekstrautgifter
dersom uregelmessigheten er forårsaket av en ekstraordinær omstendighet. Hendelser
som ikke er forårsaket av en handling eller unnlatelse fra flyselskapet må anses for å
være ekstraordinære omstendigheter, jf. EU-domstolens avgjørelse i C-402/07 (Sturgeon-
dommen). 

Norwegian avviser på ovennevnte bakgrunn klagers krav om standarderstatning.

Nemnda bemerker

DY1020 fra Oslo til Warzawa den 31. mars 2016 ble forsinket med tre timer og 23
minutter.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7, jf artikkel 5 nr. 3, jf. EU-
domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

Forsinkelsen skyldtes i dette tilfellet at man måtte få nye oksygenflasker ombord, fordi de
eksisterende oksygenflaskene ble brukt på tidligere flight DY1741 fra Barcelona til Oslo
for å assistere en syk passasjer i løpet av flyvningen.

Forsinkelse som skyldes akutt sykdom hos en passasjer, kan etter forholdene utgjøre
en ekstraordinær omstendighet. Nemndas flertall, nemndsleder og forbrukernes
representanter, kan imidlertid ikke se at forsinkelsen i dette tilfellet skyldes
ekstraordinære forhold som ikke kunne vært unngått selv om alle rimelige tiltak var
truffet. Å erstatte en tom oksygentank, er noe et flyselskap må være forberedt på, og
må anses å ligge innenfor flyselskapets ordinære drift. Et rimelig tiltak for å unngå
forsinkelser av denne type, vil etter nemndas syn være at flyselskapet sørger for å ha
oksygentanker i reserve på flyplassen.

Mindretallet, flyselskapenes representanter, mener at hendelsen er ekstraordinær. Det
kan ikke kreves at flyselskapene har et lager av oksygenflasker på alle destinasjoner, og
at rimelige tiltak ble gjort i dette tilfellet.

I tråd med flertallets avgjørelse ble det fattet slikt vedtak:

Vedtak

Transportklagenemnda - fly anbefaler at Norwegian utbetaler standarderstatning til
klager på 250 euro.