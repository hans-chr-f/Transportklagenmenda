Vedtak i Transportklagenemnda - Fly

Sammendrag

Krav om refusjon og erstatning for tapt ferie ved forsinkelse. Separate billetter.

Dato
19.12.2019

Saksnummer
2019-02737

Tjenesteytere
Norwegian Air Shuttle

Klager har i det vesentlige anført

Klager reiste fra Stockholm (ARN) til Athen (ATH) 10. april 2019 kl. 15.45. Flyvningen
ble forsinket med én time og seks minutter ved ankomst. Passasjerene skulle reise
videre med Aegean Airlines til Rhodos samme kveld. Forsinkelsen, samt ventetid på
bagasje, medførte at klager mistet sin neste flyvning. Som følge av dette pådro klager seg
utgifter til taxi (55 euro), overnatting (65 euro) og ferge (193 euro). På bakgrunn av det
ovennevnte har klager fremsatt krav om refusjon av sine utgifter, samt erstatning for tap
av feriedager.

Tjenesteyterne har i det vesentlige anført
Norwegians flyvning DY4383 fra Stockholm til Athen 10. april 2019 ble forsinket én time
og seks minutter ved ankomst. Dette medførte at klager mistet videreforbindelse til
Rhodos med annet flyselskap. 

Forsinkelser i luftfarten er påregnelig, og selv om flyselskapene ønsker å unngå
forsinkelser, er det i visse tilfeller ikke mulig å unngå. Det er passasjerenes som må bære
risikoen for at forsinkelser kan oppstå når de kjøper separate billetter. I denne saken er
det ikke tale om en særlig lang forsinkelse, noe som taler for at klager har kjøpt billetter
med for kort transfertid. Ved kjøp av separate billetter må dessuten passasjerene hente
ut bagasje og sjekke inn på nytt. Det må derfor beregnes god tid ved separate billetter. 

Norwegian har på ovennevnte grunnlag avvist klagers krav om refusjon.

Nemnda bemerker

Norwegians flyvning DY4383 fra Stockholm til Athen 10. april 2019 ble forsinket med én
time og seks minutter, og klager rakk dermed ikke sin videreforbindelse til Rhodos. 

Klager hadde ikke bestilt gjennomgående billett, men hadde kjøpt videre reise med et
annet flyselskap. En slik videreforbindelse medfører at passasjerene må sjekke inn på
nytt, sende eventuell bagasje og gå gjennom sikkerhetskontrollen. Passasjeren må i
slike tilfeller beregne  tilstrekkelig tid på flyplassen. Norwegian anbefaler sine reisende å
beregne minst 120 minutter ved separate billetter. 

I dette tilfellet medførte en forholdsvis kort forsinkelse på én time og seks minutter at
klager ikke rakk neste flyvning. Nemnda mener at dette viser at klager ikke har beregnet
tilstrekkelig tid mellom flyvningene. Det må tas høyde for uforutsette hendelser og
forsinkelser. Nemnda mener at klager selv må bære risikoen for at hun ikke rakk sin
videreforbindelse. Norwegian er etter nemndas syn ikke ansvarlig for klagers tap.

Vedtak

Transportklagenemnda - fly anbefaler ikke at klager gis medhold.