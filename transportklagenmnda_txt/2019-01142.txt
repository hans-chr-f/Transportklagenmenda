Vedtak i Transportklagenemnda - Fly

Sammendrag

Krav om refusjon av utgifter ved nektet ombordstigning. 

Dato
18.10.2019

Saksnummer
2019-01142

Tjenesteytere
Norwegian Air Shuttle

Klager har i det vesentlige anført

Klager skulle returnere til Oslo lufthavn (OSL) fra Malaga (AGP) med Norwegians flyvning
DY1803 30. januar 2019 etter endt ferie. Flyet skulle gå kl. 06.00, og klager møtte opp i
god tid og var ved flyplassen kl. 19.00. Han sjekket inn og leverte bagasjen. 

Klager har forklart at han har store smerter og rygg og bein, og har vanskelig for å stå
i lengre perioder. Han spurte en ansatt i Norwegian om hun kunne hjelpe han, slik at
han kunne stå på linje A-B i stedet for D hvor han ble bedt om å stå. Den ansatte snakket
bare spansk, og klager ba om å få snakke med noen som kunne engelsk eller norsk.
Damen begynte imidlertid å skrike til klager, og han ble satt ut av hendelsen. Videre
nektet den ansatte klager å reise med flyet han hadde billett med. 

Klager reiste tilbake til hotellet, og gikk så til det norske konsulatet for hjelp. Han traff fire
nordmenn som hjalp ham med å betale hotellovernatting og ble med til konsulatet neste
dag. Konsulatet nektet imidlertid å hjelpe klager. Klager tok taxi til konsulatet, som kostet
40 euro. Klager hadde imidlertid bare 20 euro, og den norske konsulen ringte politiet.
Politiet kom, og problemet løste seg. Politiet ga klager adressen til en kirke som kunne
hjelpe han, og han reiste dit. Kirken betalte for en natt på hotell og ga klager 20 euro til
mat. Kl. 16.00 ble de  med han til konsulatet hvor de forlangte at klager skulle få hjelp.
Konsulen ringte følgelig til den norske ambassaden i Madrid, hvor han ble informert om
å ringe Asker NAV for hjelp til å kjøpe ny returbillett til klager. NAV betalte billetten mot at
klager senere skulle tilbakebetale. 

Klager har vist til at det var behandlingen fra Norwegians side som medførte at klager
pådro seg de ovennevnte problemer og utgifter, og han har i denne forbindelse fremsatt
følgende krav: 

• Hotellovernatting 70 euro. 

• Billett med Flytoget, kroner 211. 
• Flybillett (1. februar), 153,02 euro. 
• Overnatting på pensjonat, 25 euro.

Tjenesteyterne har i det vesentlige anført
Klager fikk ikke reise med Norwegians flyvning D85020 fra Malaga til Oslo 30. januar
2019. I følge sakens dokumenter ble første klage fremmet til Norwegian 2. april
2019. Dette stemmer med selskapet systemer. Klager har fremmet sitt første krav til
Norwegian mer enn to måneder etter at flyvningen fant sted, og selskapet er av den
oppfatning at krav om erstatning må fremmes innen rimelig tid og så snart som mulig
etter at man har blitt kjent med forholdet. 

I denne forbindelse har selskapet vist til avgjørelsen i Högsta Domstolen i Sverige,
T-2659-17 (Turkish Airlines), hvor det legges til grunn at det må innfortolkes en relativ
reklamasjonsfrist etter EU-forordning 261/2004, og at denne ikke kan være kortere enn
to måneder. På dette grunnlag er Norwegian av den oppfatning at saken må avvises som
følge av at kravet er fremsatt for sent. 

Subsidiært har selskapet anført: 

Det er uklart hva klager krever i denne saken da det ikke er vedlagt et standardisert
klageskjema og det heller ikke er sendt inn et tidligere krav til Norwegians avdeling for
kundeservice. Av brevet fremgår det heller ikke et krav om refusjon av utgifter eller et
krav om erstatning. Av vedlagte kvitteringer kan selskapet anta at klager krever refusjon
av flybilletten 1. februar, mens det ellers er uvisst hvilke utgifter klager krever refusjon
av. 

Saken omhandler ikke nektet ombordstigning på grunn av overbooking. Klager møtte
opp for sent til ombordstigning i henhold til Norwegians frister. Ombordstigning på
denne avgangen stenger 20 minutter før avreise. Det ble sendt en tekstmelding til klager
om at han var for sen til ombordstigning med en oppfordring om å møte ved gate så
fort som mulig. Norwegian sitter med en rapport om at klager oppførte seg ufint mot
personalet ved gate, og at politiet ble tilkalt. 

Å forsinke en avgang som følge av at en passasjer er for sent ute, kan få store
konsekvenser for andre passasjerer og det videre rutenettet, og er derfor ikke mulig.
Det er dessuten passasjerens eget ansvar å møte opp til gate i henhold til Norwegians
vilkår, og passasjeren er nærmest til å bære risikoen for avvik fra dette. Det forelå ingen
uregelmessigheter ved denne flyvningen. 

I tillegg til at klager møtte opp for sent, viser selskapet til nevnte hendelse ved gate.
Selskapet forbeholder seg retten til å avvise passasjerer dersom de utviser forstyrrende
oppførsel overfor andre passasjerer eller besetning, jf. selskapets vilkår artikkel 9.1.2
bokstav e. Det fremgår videre av vilkårene punkt 9.1.3 at dersom passasjeren blir nektet
befordring av nevnte årsaker, vil billetten kanselleres uten ansvar for refusjon av billett
eller andre utgifter. På bakgrunn av det ovennevnte har Norwegian avvist et hvert krav
fra passasjeren.

Nemnda bemerker

Klager ble nektet om bord på Norwegians flyvning D85020 fra Malaga til Oslo 30. januar
2019. Norwegian har anført at klager har reklamert for sent, da hans første reklamasjon
ble sendt 2. april 2019. 

Saken gjelder spørsmålet om klager har fremsatt sitt krav på erstatning på grunn av
nektet ombordstigning i tide, slik at det fortsatt er i behold. Klagen ble fremsatt tre
måneder etter at reisen var gjennomført. 

EU-forordning 261/2004 har ingen regler om reklamasjonsfrister, verken relative eller
absolutte.

EU-domstolen har i dom C-139/11, som gjaldt foreldelse, uttalt at i mangel av regler i
EU-retten, tilligger det medlemsstatenes egen rettsordning å utfylle bestemmelsene på
området, forutsatt at reglene følger prinsippene om likeverdighet og effektivitet.

I norsk kontraktsrett finnes det på en rekke områder lovbestemmelser om at
reklamasjon må fremsettes "innen rimelig tid" for at klager skal beholde sitt krav.
Videre gjelder det også etter flertallets syn - leder og bransjerepresentantene - utenfor
lovregulerte områder et krav om reklamasjon innen rimelig tid, som må anses som
utslag av et generelt kontraktsrettslig prinsipp, jf. Viggo Hagstrøm, Obligasjonsrett, 2.
utg 2011 s. 353 der han viser til ulik kontraktslovgivning og standardkontrakter som
inneholder bestemmelser om reklamasjonsplikt og legger til grunn at «(i) vid utstrekning
kan prinsippene som disse bestemmelsene bygger på anvendes utenfor de lovregulerte
tilfellene fordi de er utslag av alminnelige lojalitetskrav i kontraktsforhold.»

Det vises også til høyesterettsdom inntatt i Rt-2012-1779.

Pakkereiseloven § 26 har til sammenlikning regler om at klager må fremsette sitt krav
"uten ugrunnet opphold".

Högsta domstolen i Sverige avsa en dom 18. mars 2018, der det ble fastslått at EU-
retten ikke er til hinder for at det fastslås en reklamasjonsplikt i henhold til allmenne
prinsipper i svensk rett også for flyforsinkelser. Det ble fastslått at passasjerene har en
reklamasjonsplikt ved forsinkede flyvninger, og at passasjeren ellers risikerer å tape sin
rett til erstatning etter forordningen [forordning 261/2004] artikkel 7. I den aktuelle saken
hadde passasjeren ikke klaget før to år og tre måneder etter at flyvningen fant sted.
Dette anså domstolen at var for sent. Retten til erstatning ble dermed ansett for å ha falt
bort.

Selv om svensk rettspraksis ikke er direkte bindende, mener flertallet at det er naturlig
å se hen til praksisen fra Högsta Domstolen ved fastleggelsen av regelverkets innhold.
Svensk og norsk kontraktsrett er i stor grad sammenfallende, og problemstillingen i
forhold til forordningen er den samme. Nemnda mener derfor at det også i norsk rett må
stilles krav til passasjerene om at de må reklamere "innen rimelig tid" for at kravet skal
være i behold.

Hva som skal anses "innen rimelig tid" kan i henhold til den svenske
høyesterettsdommen ikke være kortere tid enn to måneder. Dette synet er nemnda
enig i. En reklamasjon til flyselskapet innen to måneder etter reisens slutt vil derfor alltid
anses å ha vært fremsatt i tide. Det utelukker imidlertid ikke at det i noen tilfeller kan
anses å være innen rimelig tid også om det går mer enn to måneder før reklamasjonen
fremsettes. Dette må vurderes konkret.

Flertallet viser til sammenhengen i regelverket for øvrig, og til at EU-retten ikke stenger
for at reglenes innhold utfylles av nasjonal rett. Det vises også til avviklingshensynet
som flertallet mener må tillegges stor vekt. Flyselskapene har i mange saker behov for å
vite hvilke passasjerer som vil gjøre gjeldende krav forholdsvis raskt. Vi er på et område
der totalkravene potensielt kan utgjøre store summer, og alle – særlig forbrukerne – er
tjent med at flyselskapene er i stand til å håndtere disse kravene. Også bevissikring og
hensynet til å sikre et eventuelt regresskrav tilsier at selskapet må varsles innen rimelig
tid om kravet.

Flertallet kan ikke se at det fremstår som urimelig overfor passasjeren å pålegge ham en
plikt til å reagere på en forsinkelse eller kansellering innen to måneder etter reisens slutt
dersom han vil kreve erstatning.

I denne saken fremmet klager sitt krav mot Norwegian først tre måneder etter
gjennomført flyvning. Det er ikke gitt noen særlig grunn for at klagen først ble fremsatt
etter så lang tid.

Passasjeren har etter flertallets syn i dette tilfellet ikke inngitt klage innen rimelig tid.
Retten til erstatning etter forordningen må dermed anses bortfalt.

Mindretallet - forbrukernes representanter - har et annet syn og mener at klagerne har
krav på å standarderstatning etter [forordning 261/2004] art. 7. Mindretallet er ikke enig
i at klagerne har reklamert for sent. Verken forordningen eller praksis fra EU-domstolen
oppstiller en reklamasjonsplikt. Norsk rett kan heller ikke sies å oppstille en ulovfestet
relativ reklamasjonsplikt. Mindretallet kan ikke se andre lands rettspraksis bidrar til å
stille opp en slik frist i norsk rett.

Vedtak

Transportklagenemnda - fly anbefaler ikke at klager gis medhold.