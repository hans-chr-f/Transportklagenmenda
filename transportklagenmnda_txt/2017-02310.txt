Vedtak i Transportklagenemnda - Fly

Sammendrag

Krav om erstatning grunnet ikke mottatt bestilte seteplasser.

Dato
16.08.2018

Saksnummer
2017-02310

Tjenesteytere
SAS

Klager har i det vesentlige anført

Klager hadde bestilt en reise for to personer på SAS Go t/r Oslo - Nice 8. juli - 5. august
2017. Av fremlagte bestillingsbekreftelse fremgår det at klager betalte kroner 396 for
setene 11C og 11D på utreisen, samt 9C og 9D på hjemreisen. Av boardingpassene
fremgår det at klager ble tildelt setene 16E og 16D på utreisen, og 14C og 14F på
hjemreisen. 

Ombord på flyene oppdaget klager at radene han opprinnelig hadde betalt for å sitte på
nå var innlemmet i seksjonen SAS Plus. SAS har med andre ord tatt en bevisst beslutning
om å selge hans opprinnelige seter på nytt, og da til en høyere pris som SAS Plus. 

Klager mener dette er et bevisst kontraktsbrudd, og anser handlingen å være
sammenlignbar med avvisning ved overbooking av fly. Klager krever etter dette
standarderstatning 400 euro per person. 

Det vises for øvrig til klagers brev.

Tjenesteyterne har i det vesentlige anført
I henhold til Conditions of Carriage, som klager krysset av for å ha lest og akseptert, tar
SAS forbehold om å kunne endre det spesifikke setet som en passasjer har bestilt. 
SAS har en fleksibel kabin og kan justere hvilke seter som benyttes til SAS Plus og SAS Go
etter etterspørsel. Klager hadde kjøpt billetter for reise i SAS Go og ble derfor
tilbudet nye seter i SAS Go da det ble behov for å utvide SAS Plus kabinen. Klager ble ikke
nedgradert til et annet servicenivå eller nektet ombordstigning.

Den 17. oktober fikk klager refundert NOK 396, beløpet han hadde betalt for sine
forhåndsreserverte seter.

EU-forordningens artikkel 10 pkt. 2(a) vedrører ikke setevalg på flyet, SAS kan av den
grunn ikke imøtekomme klagers krav om standarderstatning.

Nemnda bemerker

I henhold til SAS' Conditions of Carriage, som klager krysset av for å ha lest og akseptert,
tar SAS forbehold om å kunne endre det spesifikke setet som en passasjer har bestilt.
SAS har en fleksibel kabin og kan justere hvilke seter som benyttes til SAS Plus og SAS
Go etter etterspørsel. Klager med reisefølge hadde kjøpt billetter for reise i SAS Go og
ble flyttet til seter lenger bak i cabinen da  det ble behov for å utvide SAS Plus kabinen.
Klager ble ikke nedgradert til et annet servicenivå eller nektet ombordstigning.

Nemnda har forståelse for at det er irriterende å oppdage at man har fått andre seter
enn man i utgangspunktet hadde bestilt, men dette er en mulighet man må regne
med slik selskapets regler er. Etter nemndas syn kan dette ikke sammenlignes med
overbooking slik klager hevder. Klager har fått refundert NOK 396 som var  beløpet han
hadde betalt for sine forhåndsreserverte seter.

Etter dette kan nemnda ikke anbefale at klager gis medhold.

Vedtak

Transportklagenemnda - fly anbefaler ikke at klager gis medhold.