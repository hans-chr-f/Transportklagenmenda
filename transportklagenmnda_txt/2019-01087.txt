Vedtak i Pakkereisenemnda

Sammendrag

Krav om refusjon av taxiutgifter.

Dato
24.04.2019

Saksnummer
2019-01087

Tjenesteytere
Reisegiganten AS

Klager har i det vesentlige anført

Klager bestilte en pakkereise for to personer med innkvartering i en leilighet med ett
soverom på Green Field Apart Hotel, Playa del Ingles, Gran Canaria i perioden 16.02.2019
- 23.02.2019. Totalpris kr. 16.783.

Klager ble ikke hentet av shuttlebussen de hadde forhåndsbestilt. De skulle bli hentet kl.
13.40.  De sto utenfor hotellet fra kl. 13.30 - kl. 14.15. Klager måtte selv bestille en taxi til
flyplassen. 

Klager krever taxiregningen på 42 euro dekket, i tillegg til transferen på kr. 174 som
Reisegiganten har refundert. 

Det vises for øvrig til korrespondanse fra klager.

Tjenesteyterne har i det vesentlige anført
Klager kontaktet Reisegiganten etter hjemkomst om at de ikke hadde blitt hentet med
transferbussen. De tok en taxi til flyplassen. 

Reisegiganten har kontaktet sin transferleverandør som skriver at de var på hotellet til
avtalt tid. Gps-bevis og gps-logg fra transferselskapet er lagt frem.

Ettersom Reisegigantens transferleverandør var på hotellet til avtalt tid, har de ikke
refundert klagers taxiutgift. Klager har ikke fremlagt noen kvittering for taxien som
dokumenterer beløpet de har betalt og tidspunktet de tok en taxi.

Som en "goodwill" har Reisegiganten refundert kostnaden for transfer returen, kr. 174.
Reisegiganten kan ikke se at det foreligger grunnlag for ytterligere refusjon.

Det vises for øvrig til korrespondanse fra Reisegiganten AS.

Nemnda bemerker

Saken gjelder det forhold at klageren etter egen forklaring ikke ble hentet av en
shuttlebuss som var forhåndsbetalt med kr. 174.  Hun skulle ha vært hentet kl. 13.40 og
hevder at hun var på riktig sted i god tid før avhenting.  Hun tok ca. kl. 14.15 en taxi, som
etter det som er opplyst kostet 42 euro. Det omtvistede beløpet er følgelig ca. kr. 250, da
klageren som en goodwill har fått refundert det som var forhåndsbetalt for transport til
flyplassen.

Det er den som hevder å ha et krav som har bevisbyrden både for kravets eksistens
og for kravets størrelse.  I dette tilfellet er det fremlagt en GPS med klokkeslett
og oversiktsbilde fra shuttlebusselskapet som viser at shuttlebussen var på riktig
sted til riktig tidspunkt.  Nemnda finner derfor å måtte legge til grunn at det er
sannsynlighetsovervekt for at klageren ikke sto på riktig avhentingssted.  Det er uansett
ikke fremlagt noen kvittering som kan bekrefte at det ble tatt taxi og hva taxiregningen
eventuelt beløp seg til.

Vedtak

Pakkereisenemnda finner ikke å kunne anbefale at klageren gis medhold.