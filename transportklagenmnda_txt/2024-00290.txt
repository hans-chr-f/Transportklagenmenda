Vedtak i Transportklagenemnda
- Kollektivreiser

Sammendrag

Krav om refusjon av beløp betalt for ekstra bagasje.

Dato
17.06.2024

Saksnummer
2024-00942

Tjenesteytere
Vy Buss AS

Klager har i det vesentlige anført

Klager skulle reise med buss fra Moss til Oslo lufthavn den 4. februar 2024.

Klager anfører at han og familien hadde 12 stykk innsjekket bagasje, i tillegg til tre
kabinkofferter som håndbagasje. Klager anfører at de ble nektet å ta med håndbagasjen
om bord i bussen, at bussjåføren telte det som ekstra bagasje og krevde ekstra betaling.
Klager anfører at han aldri har opplevd så dårlig oppførte fra noen i et serviceyrke. 

Klager anfører at han måtte betale ekstra for håndbagasje selv om Vy Buss har opplyst
på sine nettsider at det er inkludert. Klager anfører at han ba fetteren sin om å ringe Vy
buss en dag i forkant av reisen for å sjekke opp det med bagasje, og at det ikke skulle
være noe problem. Klager anfører at det var en flybuss, og at det er helt vanlig at hver
person har med en kabinkoffert sammen med to kofferter. Klager anfører at det er
avvik mellom det Vy Buss sier på telefonen og det sjåførene deres gjør. Klager anfører at
det ikke står spesielle mål på siden hvor han kjøpte billett om hva man kan ta med om
bord på bussen. Klager anfører at Vy Buss’ definisjon på håndbagasje avviker fra flyets
definisjon. 

I kommentar til tjenesteyter tilsvar, anfører klager at det er for lite informasjon om hva
som kalles håndbagasje og hvilke mål som passer under setene. Klager anfører at han
tok med kabinkoffert som håndbagasje fordi det telles som håndbagasje på flyet. Klager
anfører at det er underlig at Vy Buss ikke vil ta noe som helst ansvar for misvisende
informasjon og ikke minst oppførselen til sjåføren. 

Klager krever å få refundert 150 kroner som han måtte betale for ekstra bagasje.

Tjenesteyterne har i det vesentlige anført

Klager hadde seks billetter for reise med FB11 mellom Høyden Ryggeveien og Oslo
lufthavn 4. februar 2024 med avgangstid fra Ryggeveien kl. 09:01.

I henhold til Vy Buss' reisevilkår inkluderer hver billett to kolli i tillegg til håndbagasje. I
klagers første henvendelse til Vy Buss er det blitt fortalt at klager hadde med seg 12 kolli
pluss tre stykk kabinkoffert.

I reisevilkårene kommer det tydelig frem at håndbagasje må få plass under setet
foran, eller i hattehyllen. I dette tilfellet har sjåfør avvist de tre kabinkoffertene som
håndbagasje og har krevd betaling for ekstra kolli (50 kroner per stykk) - da det
maksimale antallet kolli inkludert var nådd.

Basert på bildet som klager har sendt av de tre koffertene i sin henvendelse til oss, kan
Vy Buss (i likhet med sjåfør) konkludere med at koffertene ikke ville ha fått plass under
setet foran, eller i hattehyllen. 

Utformingen av et fly og en buss er forskjellige, og på reise med Vy Buss er det VyBuss'
reisevilkår og betingelser for bagasje som er gjeldende, og ikke flyselskapet sine. Vilkår
og betingelser aksepteres ved kjøp.

Vy Buss står fast ved avgjørelsen om å ikke etterkomme krav om refusjon av utgiften for
ekstra bagasje.

Nemnda bemerker

Klager har fremsatt krav om refusjon av beløpet han måtte betale for ekstra bagasje om
bord på flybuss. 

Det følger av Vy Buss’ reisevilkår § 2.1 at reisende fritt kan ta med en håndbagasje som
får plass under setet foran eller i hattehyllen. I tillegg til håndbagasje kan reisene ha med
inntil to kolli bagasje per person. 

Klager hadde seks billetter for reise med FB11 fra Høyde Ryggveien til Oslo lufthavn.
Klager har forklart at de hadde med seg 12 kolli, i tillegg til tre kabinkofferter som
håndbagasje. Vy Buss har opplyst at kabinkoffertene ble avvist som håndbagasje av
bussjåføren, og at det ble krevd betaling for ekstra kolli, pålydende 150 kroner, da det
maksimale antallet kolli inkludert var nådd. 

Klager har blant annet anført at Vy Buss har opplyst på sine nettsider at håndbagasje
er inkludert, og at det er for lite informasjon om hva som kalles håndbagasje og hvilke
mål som passer under setene. Videre har klager anført at han tok med kabinkoffert som
håndbagasje fordi det telles som håndbagasje på flyet. Til dette bemerker nemnda at det
går klart frem av reisevilkårene at reisende fritt kan ta med en håndbagasje som får plass
under setet foran eller i hattehyllen. Bildet fremlagt for nemnda viser at dette ikke var
tilfelle. 

Nemnda bemerker at ved kjøp av billett aksepterer passasjeren selskapets vilkår og
betingelser for reisen. Dette innebærer at dersom håndbagasje ikke får plass under setet
foran eller i hattehyllen om bord på bussen, må bagasjen anses som ordinær bagasje. I
dette tilfellet hadde klager og familien med seg totalt 15 kolli, noe som var tre kolli mer
enn hva som var inkludert i billettene, og at det i henhold til reisevilkårene da må betales
for ekstra bagasje. Nemnda kan således ikke se at klager har krav på refusjon av beløpet
av å måtte betale for ekstra bagasje.

Vedtak

Transportklagenemnda kan ikke anbefale at klager gis medhold.