Vedtak i Transportklagenemnda - Fly

Sammendrag

Krav om refusjon av billetter og hotellutgift grunnet nektet ombordstigning.

Dato
15.08.2019

Saksnummer
2018-02320

Tjenesteytere
Wizz Air
Aviator

Klager har i det vesentlige anført

Klager med reisefølge (tilsammen tre personer) skulle reise fra Stavanger til Krakow t/
r 9. - 12. mars 2018. Reisefølget sjekket inn og satt seg ned for å spise og drakk to øl
hver før de beveget seg mot gate. En av de tre kameratene har en hofteskade som gjør
at han halter litt. Ved gate ble han nektet ombordstigning med den begrunnelse av at
han var beruset. De andre to fikk gå ombord. Da de to oppdaget hva som skjedde med
kameraten valgte de å bli igjen. 

Klager som ble nektet ombordstigning var ikke beruset. Han har et ansiktsuttrykk som
kan virke "sløvt", og sammen med hofteskaden misforstod nok personellet ved gate hans
tilstand. Klager stiller seg kritisk til slik mobbing. Han fikk ingen mulighet til å forklare seg,
heller ikke fikk han sjansen til å blåse i et alkometer.  

Klager mener han urettmessig har blitt nektet ombordstigning og krever full refusjon av
flybillettene og forhåndsbetalt hotell i Krakow for seg og sine medreisende, tilsammen
kroner 4 708.

Det vises for øvrig til klagers brev.

Tjenesteyterne har i det vesentlige anført
I henhold til Wizz Airs generelle transportvilkår kan flyselskapet når som helst nekte en
passasjer ombordstigning når det er mistanke om at personen er beruset og i fare for
sikkerheten ombord. Klager måtte krysse av for å ha lest disse reglene ved bestilling av
reisen. 

Wizz Air viser til fremlagt rapport fra Stavanger lufthavn som beskriver de tre personene
som beruset og aggressive ved gate, og at de av den grunn ble nektet ombordstigning.

Det er dessverre ingen refusjon av klagers ubenyttede flybilletter.

Wizz Air kan på grunnlag av ovennevnte ikke imøtekomme klagers krav.

Nemnda bemerker

Klager mener han urettmessig har blitt nektet ombordstigning og krever full refusjon av
flybillettene og forhåndsbetalt hotell i Krakow for seg og sine medreisende, tilsammen
kroner 4 708. Han var ikke beruset, men halter noe. Han har et ansiktsuttrykk som
kan virke "sløvt", og sammen med hofteskaden mener klager at personellet ved gate
misforstod hans tilstand. 

Wizz Air viser til sine regler der det fremgår at selskapet har rett til å avvise passasjerer
når det er mistanke om at personen er beruset og i fare for sikkerheten ombord. Klager
måtte krysse av for å ha lest disse reglene ved bestilling av reisen. Wizz Air viser videre til
fremlagt rapport fra Stavanger lufthavn som beskriver de tre personene som beruset og
aggressive ved gate, og at de av den grunn ble nektet ombordstigning.

Nemnda finner at saken reiser bevisspørsmål som ikke kan klarlegges
under saksbehandlingen. Saken blir av denne grunn å avvise, jf.
transportklagenemndforskriften § 6-2 bokstav d.

Vedtak

Saken avvises.