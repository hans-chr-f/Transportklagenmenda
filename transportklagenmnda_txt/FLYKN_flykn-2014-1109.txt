Vedtak i Transportklagenemnda - Fly

Sammendrag

Krav om erstatning for tapt bagasje.

Dato
20.04.2015

Saksnummer
1109/14F

Tjenesteyter
Novair

Krav om erstatning for tapt bagasje.

Klager har i det vesentlige anført:

Klagers sønn og hans venninne reiste fra Oslo til Kreta den 20. juli 2014 med NVR277. Ved
ankomst var en innsjekket bag ikke ankommet. Bagen inneholdt eiendeler til begge de to
reisende. De har kun fått refusjon for en av de reisende, SDR 1 000 (kroner 10 843). Klagers
sønn og venninne måtte kjøpe klær og toalettartikler på Kreta.

Klager krever refusjon av tapt bagasje, kroner 26 620.

Det vises for øvrig til klagers brev.

Novair har i det vesentlige anført:

Novair beklager at bagen forsvant på flyvningen mellom Oslo og Kreta, og ønsker å erstatte
klagers utgifter i henhold til gjeldende regler.

Novair har utbetalt SDR 1 000, i tillegg til kroner 1 385 (50 % av verdien av innkjøpt sminke).

Novair kan ikke imøtekomme klagers krav utover dette.

Det vises for øvrig til Novairs brev.

Nemnda bemerker:

Novair er i henhold til luftfartsloven § 10-18 ansvarlig for reisegods (innsjekket bagasje) som
går tapt. Novairs ansvar er begrenset til 1 131 SDR per passasjer, jf. luftfartsloven § 10-22
(Beløpsgrensen ble hevet fra 1 000 SDR 6. januar 2011).

Klager har anført at både hans sønn og sønnens venninne, hadde eiendeler i bagen. Novair
har ikke bestridt dette, og nemnda legger klagers opplysninger til grunn. Klager har videre
anført at sønnen hadde verdier for kr 22.140 i kofferten, mens venninnen hadde verdier for kr
3.065. Novair har ikke bestridt dette, og nemnda legger klagers opplysninger til grunn.

Klager har anført at sønnen og venninnen på reisemålet måtte kjøpe klær og toalettartikler for
kr 1.415,40.

Luftfartsloven angir en begrensing i erstatningen per passasjer. Passasjerenes tap må således
holdes adskilt.

Klagers sønn har hatt et tap på kr 22.140 med tillegg av det han kjøpte på reisemålet. Han har
fått erstattet 1 000 SDR. Nemnda anbefales at han utbetales ytterligere 131 SDR. Tap ut over
ansvarsbegrensningen erstattes ikke.

Sønnens venninne har hatt et tap på kr 3.065 med tillegg av hennes del av innkjøpet på
reisemålet, anslått til kr 750, totalt kr 3.815. Nemnda anbefaler at Novair erstatter hennes
tap. Til fradrag går kr 1.385 som er utbetalt. Nemnda kan ikke se at det er grunnlag for å
trekke fra 50 % slik Novair har gjort. (Det er derimot vanlig å redusere erstatning for utgifter til
erstatningskjøp av klær med 50 % dersom bagasjen senere kommer til rette - og passasjeren
beholder erstatningsklærne. Sminke og andre forbruksartikler erstattes vanligvis fullt ut).

Nemnda anbefaler etter dette at Novair utbetaler ytterligere 131 SDR og kr 2.430. Nemnda
anbefaler at klager forut for utbetaling bekrefter at det ikke er krevd erstatning fra
reiseforsikring eller lignende for samme tap.

Vedtak:

Transportklagenemnda-fly anbefaler at Novair utbetaler ytterligere 131 SDR og kr 2.430.

Vedtaket var enstemmig.