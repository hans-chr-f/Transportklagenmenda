Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
16.06.2020

Saksnummer
2019-02059

Tjenesteytere
Widerøe

Klager har i det vesentlige anført

Klager skulle reise fra Bergen til Torp den 28. januar 2019 med WF415. Planlagt
avgangstid var kl. 14.10, med ankomst Torp kl. 15.00.  Flyet ble kansellert. Klager ble
booket om til en annen flyvning. Dette flyet ble også kansellert. Klager kom til slutt frem
med WF427 kl. 20.30. 

Klager krever standarderstatning i henhold til EU-forordning 261/2004.

Tjenesteyterne har i det vesentlige anført
Denne dagen hadde Widerøe dessverre uvanlig høyt sykefravær hos crew med
Bergen-base, som crewet på den aktuelle flygningen opereres fra. Det var beregnet
en nødvendig tilgang på fire stykker i standby i Bergen denne dagen, og det var fire
stykker Widerøe hadde denne dagen. Grunnet uvanlig mange hendelser denne dagen
var alt standby-personell brukt opp i løpet av dagen, og det var ingen til å dekke opp den
aktuelle ettermiddagsflyvningen.

Widerøe viser til oversikt over standby-crew, samt kopi av operativ logg som bekrefter
den ekstraordinære hendelsen.

Nemnda bemerker

Kansellering gir rett til standarderstatning med mindre flyselskapet kan godtgjøre at
kanselleringen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5. 

Sykdom blant besetningen kan være en slik ekstraordinær omstendighet som medfører
at den reisende ikke har krav på erstatning. Sykdom hos besetningen oppstår fra tid
til annen. Flyselskapet må være forberedt på dette, og må ha en beredskapsplan for
håndtering av påregnelig sykdom. Sykdom kan likevel oppstå så plutselig eller i et slikt
omfang at flyselskapet ikke har mulighet til å unngå uregelmessigheter på en eller flere
avganger. Dette må vurderes konkret.

Nemnda finner at Widerøe har godtgjort at kanselleringen av WF415 skyldtes
ekstraordinære omstendigheter som ikke kunne vært unngått selv om alle rimelige
tiltak var truffet. Den operative loggen viser at flyet ble innstilt grunnet adhoc sykdom i
kabinen. Widerøe har også vist til at de hadde en beredskapsplan denne dagen. Det var
imidlertid høyt sykefravær denne dagen, noe som gjorde at reservepersonalet ble brukt
opp tidligere på dagen. 

Klager skriver imidlertid at det første flyet han ble booket om til også ble kansellert. Dette
har blitt anført i klagen til Transportklagenemnda. 

Spørsmålet for nemnda er om klager kan ha krav på standarderstatning for
kanselleringen av den omrutede flyvningen.

Nemnda konstaterer at det ikke finnes noen bestemmelse i forordningen som tar
særskilt sikte på den aktuelle situasjonen. Spørsmålet omtales heller ikke i forordningens
fortale og har såvidt vites ikke vært prøvd av EU-domstolen eller i norsk rettspraksis.

Nemndas påpeker at EU-kommisjonens tolkningsveiledning til forordningen åpner for
at passasjerene kan ha rett til ytterligere standarderstatning dersom omrutingsflyvingen
blir kansellert eller forsinket. Følgende fremgår av nest siste avsnitt under punkt 4.2:

"Enhver ny ret til kompensation i henhold til artikel 7 gælder for den omlagte flyavgang,
der er accepteret i henhold til artikel 8, stk. 1, litra b eller c, hvis den også aflyses eller
er forsinket ved ankomst (se afsnit 4.4.11). Kommisjonen anbefaler, at mulighetene
beskrives klart for passagerer, når bistand skal ydes."

På denne bakgrunn er det etter nemndas syn ingen grunn til at flyselskapet skal
unnlate å betale erstatning for en kansellert flyvning for passasjerer hvis booking ble
gjennomført for å oppfylle selskapets forpliktelse etter artikkel 8.1. Forordningens formål
taler i samme retning, ettersom en passasjer med en slik booking rammes av tidsspille
og ulemper på samme måte som øvrige passasjerer på flyvningen. Nemnda er følgelig
av den oppfatning at en passasjer er berettiget til kompensasjon i henhold til artikkel 7 i
denne situasjonen om øvrige forutsetninger i henhold til forordningen også er oppfylt.

Widerøe har ikke kommentert eller redegjort for hva som var årsaken til kanselleringen
på denne flyvningen.  Nemnda finner det derfor ikke godtgjort at kanselleringen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet. Nemnda anbefaler med dette at klager får medhold i sitt krav.

Vedtak

Transportklagenemnda-fly anbefaler at Widerøe utbetaler 250 euro til klager for
kanselleringen av den omrutede flyvningen.