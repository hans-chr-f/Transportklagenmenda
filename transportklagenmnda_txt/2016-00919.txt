Vedtak i Transportklagenemnda - Fly

Sammendrag

Krav om standarderstatning og refusjon ved forsinkelse. Sykdom blant passasjerene.

Dato
15.08.2017

Saksnummer
2016-00919

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY1336 fra Stavanger (SVG) til London -
Gatwick (LGW) 3. januar 2016 kl. 19.10. Flyvningen ble forsinket med over tre timer, og
klager ankom sin destinasjon når det ikke lenger var mulig å reise med kollektivtrafikk. 

På ovennevnte bakgrunn har klager fremsatt krav om standardkompensasjon i henhold
til EU-forordning 261/2004 på 250 euro pr. person, totalt 500 euro for to passasjerer,
samt refusjon av utgifter til taxi på 90 britiske pund.

Tjenesteyterne har i det vesentlige anført
Norwegians flyvning DY1336 fra Stavanger til London ble forsinket med tre timer og 47
minutter som følge av et akutt sykdomstilfelle blant passasjerene på en tidligere flyvning.
En passasjer på DY9724 fra Stavanger til Tenerife ble syk, og flyet måte omdirigeres til
Lisboa for medisinsk bistand. 

Det følger av EU-forordning 261/2004 med tilhørende rettspraksis fra EU-domstolen at
flyselskapene er unntatt fra sin erstatningsplikt i de tilfeller hvor forsinkelsen skyldes
ekstraordinære omstendigheter. Norwegian anfører at sykdom blant passasjerene er en
slik ekstraordinær omstendighet, og at selskapet har gjort det som kreves for å unngå
forsinkelsen. 

Norwegian avviser på ovennevnte bakgrunn klagers krav.

Nemnda bemerker

DY1336 fra Stavanger til London 3. januar 2016 ble forsinket med tre timer og 47
minutter. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7 jf. artikkel 5 nummer 3 og
EU-domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

Nemnda legger til grunn at forsinkelsen skyldtes at flyet på forutgående flyvning måtte
mellomlande i Lisboa på grunn av akutt sykdom hos en passasjer. Nemnda er av den
oppfatning at dette må anses som en ekstraordinær omstendighet, og at forsinkelsen
ikke kunne vært unngått selv om alle rimelige tiltak var truffet. Det vises som eksempel
fra nemndspraksis til FLYKN-2014-737. Forsinkelsen gir etter dette ikke rett til erstatning
etter EU-forordning 261/2004, og nemnda kan heller ikke se at klager har krav på
erstatning på annet grunnlag.

Vedtak

Transportklagenemnda - fly anbefaler ikke at klager gis medhold.