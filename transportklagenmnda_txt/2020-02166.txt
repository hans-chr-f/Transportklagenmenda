Vedtak i Transportklagenemnda - Fly

Sammendrag

Krav om erstatning og refusjon som følge av kansellering. Sandstorm på Kanariøyene
og fly som ble påkjørt av en cateringbil. Flyselskapet har ikke inngitt tilsvar.

Dato
08.04.2021

Saksnummer
2020-02166

Tjenesteytere
SAS Charter

Klager har i det vesentlige anført

Klager hadde kjøpt en reise for seg selv og en medpassasjer til Tenerife via Apollo.
Returreisen til Oslo skulle gjennomføres med SAS' flyvning SK7408 den 23. februar
2020. På grunn av sandstormen på Kanariøyene ble flyvningen hjem kansellert, og det
ble satt opp en ny avgang den 25. februar. Imidlertid ble flymaskinen påkjørt, slik at
avgangen ble utsatt på nytt. Først den 27. februar fikk de kommet seg av gårde med flyet
fra Tenerife til Oslo. Klager anfører at de kun fikk noe mat dekket i ventetiden og at de
uansett måtte sitte og vente på ny beskjed angående avgangen, slik at de nesten ikke
torde å gå ut og spise mens de ventet.

Klager krever 600 EUR i standarderstatning per person, totalt 1200 EUR, i henhold til EU-
forordning 261/2004, 50 EUR per dag per person for forsinkelsen (totalt 200 EUR), 4000
NOK i refusjon av flybilletten, 177,82 EUR i refusjon av matutgifter, 6000 NOK i erstatning
for transportutgifter 514 NOK i refusjon av togbillett fra Gardermoen til Oslo og 1926
NOK i erstatning for tapt arbeidsfortjeneste.

Tjenesteyterne har i det vesentlige anført
Apollo har oppgitt at klager fikk dekket hotellopphold og matutgifter i ventetiden og viser
til at krav knyttet til selve flykanselleringen må rettes mot SAS, som var fraktføreren i
dette tilfellet.

SAS har på tross av oppfordring ikke inngitt tilsvar i saken.

Nemnda bemerker

SAS har ikke avgitt uttalelse til nemnda. Nemnda treffer vedtaket på grunnlag av
opplysningene som er fremkommet tidligere i saken, jf transportklagenemndforskriften §
5-3 tredje ledd.

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.

Værforhold som påvirker flytrafikken, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Basert på sakens opplysninger finner nemnda det uomtvistet at kanselleringen
av flyavgangen den 23. februar 2020 skyldes sandstormen på Kanariøyene fra 22.
til 24. februar 2020. Nemnda er av den oppfatning at sandstorm er å anse som
en ekstraordinær omstendighet i forordningens forstand og viser også til tidligere
avgjørelser hvor dette er slått fast. Denne kanselleringen gir således ikke rett på
standarderstatning.

Spørsmålet er dermed om kanselleringen av flyavgangen den 25. februar 2020 også
skyldes ekstraordinære omstendigheter som ikke kunne vært unngått selv om alle
rimelige tiltak var truffet. SAS har ikke forklart hendelsen med cateringbilen overfor
nemnda, og nemnda kan således ikke se at det er godgjort at dette var en hendelse
utenfor selskapets kontroll. Nemnda mener på bakgrunn av dette at klager har rett på
standarderstatning. Ettersom Tenerife regnes for å tilhøre Europa, har klager krav på 400
EUR per person i standarderstatning, jf. EU-forordningen artikkel 7 nummer 1 bokstav b.

Klager har i tillegg fremsatt krav om en kompensasjon på 200 EUR, 4000 NOK i
refusjon av flybilletten, 177,82 EUR i refusjon av matutgifter, 6000 NOK i erstatning for
transportutgifter, 514 NOK i refusjon av togbillett fra Gardermoen til Oslo og 1926 NOK i
erstatning for tapt arbeidsfortjeneste.

Nemnda bemerker at Apollo har opplyst at klager har fått dekket hotell og matutgifter
i ventetiden. Klager har ikke rett på dobbel erstatning til mat og hotell. Nemnda nevner
for ordens skyld at retten til refusjon av matutgifter i henhold til EU-forordningen ikke
omfatter alkohol. Nemnda kan heller ikke se at klager har krav på ulempeerstatning
ut over det som allerede er inkludert i standarderstatningen. Siden flybilletten ble
brukt, er det heller ikke grunnlag for refusjon av denne. Hva gjelder togbilletten og tapt
arbeidsfortjeneste, anses dette dekket av standarderstatningen.

Vedtak

Transportklagenemnda anbefaler at SAS utbetaler totalt 800 EUR i standarderstatning til
klager. Noen kompensasjon utover dette anbefales ikke.