Vedtak i Transportklagenemnda - Fly

Sammendrag

Krav om erstatning grunnet forsinkelse som følge av streik.

Dato
12.07.2016

Saksnummer
0925/15F

Tjenesteyter
Norwegian Air Shuttle ASA

Klager har i det vesentlige anført:

Klager skulle reise fra Oslo til Marrakech den 7. mars kl. 12:00 med DY1698. Avgangen ble syv
timer forsinket. Da klager ankom Marokko var siste transport til hjemstedet gått. Han måtte ta
inn på hotell.

Klager krever dekket sine utgifter.

Det vises for øvrig til klagers brev.

Norwegian har i det vesentlige anført:

I perioden 28. februar til 10. mars 2015 var Norwegian rammet av pilotstreik. DY1698
ble forsinket seks timer og syv minutter grunnet denne streiken. Det vises til fremlagt
dokumentasjon. Det ble leid inn erstatningsfly for å unngå kansellering. Hendelsen var
ekstraordinær og utenfor Norwegians kontroll.

I de tilfeller hvor en uregelmessighet er forårsaket av en ekstraordinær omstendighet, er
flyselskapet unntatt fra forpliktelse til å utbetale kompensasjon. I henhold til EU-forordning
261/2004 artikkel 5(3) skal et transporterende flyselskap ikke være pålagt å betale erstatning
i samsvar med artikkel 7, dersom det kan godtgjøre at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.

I henhold til Montrealkonvensjonen artikkel 19 og Luftfartsloven § 10-20, er fraktføreren
ansvarlig for tap som følge av forsinkelse ved lufttransport av passasjerer, reisegods og
gods, med mindre han godtgjør at han selv og hans folk har tatt alle forholdsregler som med
rimelighet kan kreves for å unngå tapet, eller at dette ikke har vært mulig for dem.

Klager krever refusjon av utgifter til kost og losji i Marrakech, Norwegian kan ikke
imøtekomme dette kravet.

I henhold til dom C-402/07 i EU-domstolen (Sturgeon-dommen), er flyselskapene unntatt
fra videre kompensasjon hvis forsinkelsen er under tre timer eller årsaken til forsinkelsen er
ekstraordinære omstendigheter utenfor flyselskapets kontroll som forhindrer flyvningen. En
omstendighet som er utenfor Norwegians kontroll er hendelser som ikke er forårsaket av en
handling eller unnlatelse av flyselskapet. Norwegian kan ikke imøtekomme klagers krav om
standarderstatning.

Klager hevder at han ikke har mottatt matkuponger under forsinkelsestiden.
Norwegian sendte sms til passasjerene om at en matkupong på 90 kroner var overført
ombordstigningskortet. Hvis klager har hatt ytterligere utlegg til mat og drikke under
forsinkelsestiden på Gardermoen, kan kvitteringer sendes Norwegian for evaluering.

Nemnda bemerker:

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

EU-forordningen nevner i sin fortale at streik kan være et eksempel på en ekstraordinær
omstendighet som medfører at flyselskapets forpliktelser bør være begrenset eller bortfalle.
Forordningen sier imidlertid ikke at enhver streik som rammer flyselskapets drift må anses
å ligge utenfor dettes kontroll. Forordningen sier heller ikke om det skal/bør skilles mellom
streik i eget selskap eller streik hos andre.

Nemnda er av den oppfatning at streik hos tredjemann, for eksempel streik blant flygeledere
og flyplassansatte, faller utenfor flyselskapets ansvarsområde. Forsinkelse som følge av slik
streik gir således etter nemndas vurdering ikke rett til erstatning etter EU-forordningen.

Nemndas flertall, lederen og flyselskapenes representanter, er videre av den
oppfatning at også en lovlig streik blant selskapets ansatte oftest vil være en
ekstraordinær omstendighet i EU-forordningens forstand. I dette tilfellet skyldtes
forsinkelsen streik blant selskapet piloter.

Flertallet er av den oppfatning at en slik streik faller utenfor det som må anses som en del
av selskapets ordinære drift, og at den må anses som en ekstraordinær omstendighet i
forordningens forstand.

Flertallet er videre av den oppfatning at forsinkelsen ikke kunne vært unngått selv om alle
rimelige tiltak var truffet.

Etter flertallets vurdering gir således forsinkelsen ikke rett til standarderstatning etter EU-
forordningen. Det er heller ikke krevet.

Mindretallet, forbrukernes representanter, er av en annen oppfatning. Etter
mindretallets vurdering er ikke pilotstreiken å anse som en ekstraordinær
omstendighet i forordningens forstand. Mindretallet viser til at en uventet hendelse
ikke er det samme som en ekstraordinær omstendighet. Etter mindretallets
vurdering er en lovlig, varslet streik en generell risiko ved å drive en virksomhet,
selv om ikke streik kan eller skal forhindres av flyselskapet. En intern og lovlig
streik hos flyselskapet er en del av flyselskapets ordinære drift, og kan derfor ikke
anses som ekstraordinær. Mindretallet mener følgelig at passasjeren har krav på
standardkompensasjon.

Klager kom forsinket frem til Marrakech og måtte ta inn på hotell. Norwegian er i henhold
til luftfartsloven § 10-20/Montrealkonvensjonen artikkel 19 ansvarlig for tap som følge av
forsinkelse, med mindre selskapet godtgjør at det har tatt alle forholdsregler som med
rimelighet kan kreves for å unngå tapet, eller dette ikke har vært mulig for dem.

Nemndas flertall er av den oppfatning at Norwegian i dette tilfellet ikke hadde mulighet til å
unngå forsinkelsen. Forsinkelsen gir således ikke rett til erstatning etter luftfartsloven.

Ved lengre forsinkelser skal flyselskapet tilby måltider og forfriskninger som står i rimelig
forhold til ventetiden. Ventetiden på Gardermoen var på om lag syv timer. Norwegian sendte
sms til passasjerene om at de hadde overført kroner 90 til ombordstigningskortet. Det er
uklart for nemnda om klager oppfattet dette. Det synes ikke som om klager har anvendt
beløpet på kortet. Klager har fremlagt bankutskrift som viser utgifter til mat/drikke på
Gardermoen på kroner 134. Nemnda anbefaler at Norwegian erstatter disse utgiftene.

Vedtak:

Transportklagenemnda-fly anbefaler at Norwegian erstatter klagers utgifter til mat på
Gardermoen med 134 kroner. Nemnda finner for øvrig ikke å kunne anbefale at klager gis
medhold.