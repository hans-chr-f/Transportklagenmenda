Vedtak i Pakkereisenemnda

Sammendrag

Saken gjelder hotellstandard, Alanya, Tyrkia.

Dato
07.02.2013

Saksnummer
177/12

Tjenesteyter
Ving Norge AS

Sakens dokumenter ble lagt frem.

Klager: X

Turarrangør: Ving Norge AS

Antall reisende: 3

Reisens pris: 22.000

Saken gjelder:

Saken gjelder hotellstandard, Alanya, Tyrkia.

Klager anfører at rommet med skråtak i 5.etg hadde en liten altan hvor a/c inntaket var
montert i lav høyde. Det var derfor umulig å sitte på altanen fordi varmluft kom ut av
anlegget. De fikk bytte rom mot å betale kr.1.500,- per person.

Det medførte mye styr i resepsjonen fordi resepsjonen mente de ikke kunne ha inklusive når
de bodde i 2.etg. Heisene var små og den ene gikk bare til 3.etg.

Maten var ensformig med det samme hver dag.

De hadde også problemer med å få solsenger. Strømmen var borte hver dag fra kl 10.00 for å
spare strøm. Bad, soverom, altan og basseng var skittent.

Datteren var hos frisøren for å få fletter, men frisøren hadde ikke strikk som kunne brukes.
Også butikken på hotellet var klager misfornøyd med.

Ving har anført at hotellet har god kapasitet på solsenger, og det har ikke vært andre
klager på det. Strømbrudd forekommer ofte i Tyrkia, særlig i høysesongen.

Dette er det orientert om i reiseinformasjonen. Strømbrudd går også utover hotellets egne
funksjoner og er derfor ikke noe de gjør med vilje for å spare strøm.

Frisør og butikk er private og ikke driftet av hotellet. At det skulle ha vært skittent i leiligheten
og i hotellområdet ble ikke Vings representant gjort kjent med slik at det kunne blitt tatt opp
med hotellet og tatt hånd om.

Ving har tilbudt kr.2.500,- i kompensasjon for svikt i renholdet og misnøyen med maten.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for prisavslag med mindre de avhjelpes innen
rimelig tid etter at turarrangør på stedet har blitt informert om manglene.

Klager hadde bestilt en 2-roms leilighet med skråtak - noe hun fikk.

Hun fant denne uhensiktsmessig fordi a/c anlegget blåste varm luft ut på altanen. Hun ønsket
derfor å bytte rom, fikk vite at dette kostet mer og ville bytte uansett.

Problemet med skittent rom og bad og mangelfull rengjøring ble ikke tatt opp med Vings
representant på stedet slik at Ving kunne undersøke forholdet og få avhjulpet eventuelt
mangelfullt renhold. Ving har likevel tilbudt en kompensasjon på kr.2.500,- for dette og
for klagers misnøye med maten. Reklamasjonsnemnda finner ikke å kunne anbefale noe
prisavslag utover dette.

Vedtak:

Reklamasjonsnemnda for pakkereiser kan ikke anbefale prisavslag utover det som er tilbudt
av Ving.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Elise Korsvik, Forbrukerrådet

Christine Tang, Detur Norway AS

Vigdis Lund Eriksen, Star Tour AS