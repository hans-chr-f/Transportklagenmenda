Vedtak i Transportklagenemnda - Fly

Sammendrag

Krav om erstatning for ødelagte ørepropper i sikkerhetskontrollen.

Dato
12.03.2019

Saksnummer
2018-00909

Tjenesteytere
Avinor

Klager har i det vesentlige anført

Klager skulle reise fra Gardermoen den 2. april 2018 og skulle passere
sikkerhetskontrollen. Han hadde lagt sine BOSE ørepropper i innerlommen på
jakken. Etter at klager hadde passert sikkerhetskontrollen ble han tatt til side og spurt
om øreproppene var hans, noe han bekreftet. Han ble da av vekteren forklart at
øreproppene var skadet da de hadde kommet i klem på båndet.  

Dersom øreproppene hadde blitt ødelagt på normalt vis ville klager fått full refusjon av
BOSE da garantien fortsatt gjaldt, men ettersom Avinor ødela øreproppene, men ikke vil
betale erstatning, får han ingenting.

Klager krever erstatning for øreproppene, kroner 1 036.

Tjenesteyterne har i det vesentlige anført
I skademeldingen beskriver ikke klager hvordan øreproppene ble pakket i kassen. At
disse lå plassert i en jakkelomme opplyses det om først etter at Avinor i behandlingen av
kravet redegjorde for retningslinjene som legges til grunn. Avslag på klagers henvendelse
ble gitt fra Avinor den 17. april 2018: 

"OSL har i forbindelse med passering gjennom sikkerhetskontrollen valgt å informere de
reisende via monitorer i stenderverket, samt i tilgjengelige brosjyrer og på nettet
om hvordan de skal forholde seg til passering gjennom sikkerhetskontrollen. Her vises
blant annet til at løse gjenstander som nøkler, mynter, lommebøker, belter, mobiler,
briller, headsett osv, skal plasseres i jakkelomme/håndveske før håndbagasjen sendes
gjennom røntgenmaskinen for å unngå tap og skade. Det er den reisendes ansvar å
etterleve denne anbefalingen både for å hindre at gjenstander blir skadet/borte, samt for
å gjøre verdisaker mindre tilgjengelig.

For å ha krav på erstatning må det foreligge et økonomisk tap, det må foreligge et
ansvarsgrunnlag og det må være adekvat årsakssammenheng mellom
ansvarsgrunnlaget og tapet. Det aktuelle ansvarsgrunnlaget er uaktsomhet. Vi kan ikke
se at det er utvist uaktsomhet verken av sikkerhetsoperatøren Nokas eller OSL i dette
tilfellet."

Klager har selv pakket sine eiendeler i kassen. Verken Avinor eller Nokas har vært i
kontakt med kassen før det etter røntgengjennomlysning ble funnet ørepropper som
var kommet løs og var blitt ødelagte. Klager har ansvaret for at hans eiendeler er lagt
forsvarlig i kassen slik at de ikke faller ut. 

Avinor kan ikke imøtekomme klagers krav.

Det vises for øvrig til Avinors brev.

Nemnda bemerker

Påstand står mot påstand i denne saken, og en enstemmig nemnd er enig om at saken
reiser bevisspørsmål som ikke kan avgjøres innenfor rammen av  en nemndsbehandling.

Vedtak

Saken avvises fra nemndsbehandling.