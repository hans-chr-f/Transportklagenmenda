Vedtak i Pakkereisenemnda

Sammendrag

Krav om refusjon av utgifter til transfer ved cruise.

Dato
17.10.2019

Saksnummer
2019-02570

Tjenesteytere
TUI Norge AS

Klager har i det vesentlige anført

Klager bestilte en pakkereise for to personer med hotell første natten i Fort Lauderdale
og cruise med Harmony of the seas i Karibien med Royal Caribbean Cruise Line i
perioden 02.03.2019 - 10.03.2019. Totalpris 36 238 kroner.

Klagers sønn hjalp klager med å bestille reisen og ble per telefon med Kundeservice
Cruise forsikret om at TUI skulle sørge for at de ble møtt på flyplassen i Miami ved
ankomst, at de ble transportert både til hotellet og til skipet neste dag, samt hentet og
kjørt til flyplassen etter cruiset. 

Klager ble ikke hentet på flyplassen som avtalt. De ventet mer enn 1 ½ time ved ankomst
der hvor alle de andre selskapene sto med plakater. Klager tok deretter en drosje til
hotellet i Fort Lauderdale, en kjøretur på litt over 1 time. Klager forhørte seg på hotellet
flere ganger, men ingen fra TUI hadde tatt kontakt vedrørende transport til skipet. Klager
fikk hotellet til å bestille transport til terminalen. Drosje fra Miami til Hotel Double Tree by
Hilton; $105,65, fra hotellet til båthavnen var det fast pris; $50, totalt $155.65.

Klager krever refundert utlegg for transport på totalt $155.65, samt 20 % av reisens pris
grunnet ventetid, stress og den usikkerheten de opplevde ved at de ikke ble hentet, til
tross for at dette var avtalt ved bestilling. 

Det vises for øvrig til korrespondanse fra klager.

Tjenesteyterne har i det vesentlige anført
TUI viser til at klager har bestilt en pakkereise med rutefly på www.tui.no. I
bestillingsprosessen fremgår følgende: "Velger du dette flyet kan du bestille taxi direkte
til hotellet, men ikke busstransport". Videre: Transport på reisemålet: "Du velger selv
hvordan du kommer deg fra flyplassen til hotellet. Det finnes offentlig transport og
drosjer på de fleste flyplasser. Du kan også bestille en leiebil til bra pris. Logg inn på Min
side når du har bestilt reisen for mer informasjon."

Det fremkommer ikke av billetten at klager har bestilt transport. TUI har likevel valgt
refundere 750 kroner ettersom de ikke har fått bekreftet hva som ble sagt i løpet av
telefonsamtalen mellom TUI og klagers sønn.

Det vises for øvrig til korrespondanse fra TUI Norge AS.

Nemnda bemerker

Pakkereisen har en mangel dersom den ikke er levert i henhold til det som er avtalt
mellom partene, jfr. pakkereiseloven § 25. 

Klager mener å ha bestilt transport på reisen ved en telefonsamtale med kundeservice
hos TUI. Tjenesteyter har opplyst at transport normalt bestilles via egne tilbud på sin
hjemmeside, og at klager ikke har benyttet disse. Det er helt på det rene at det ikke
fremkom av billetten at klager hadde bestilt transport eller betalt særskilt for dette.
Det er uklart for Pakkereisenemnda hva som ble gitt av muntlig informasjon til klager
på bestillingstidspunkt, og nemnda anbefaler av den grunn at TUI og klager deler de
faktiske utgifter for utlegg på transport som er krevet. Pakkereisenemnda anbefaler at
TUI refunderer 750 kroner som utgjør halvparten av faktiske transportkostnader dersom
dette beløpet ikke allerede er utbetalt. 

Vedtak

Pakkereisenemnda anbefaler at klager ikke gis medhold.