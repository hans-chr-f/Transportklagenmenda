Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
08.10.2019

Saksnummer
2018-04124

Tjenesteytere
SAS

Klager har i det vesentlige anført

Klager med reisefølge (tilsammen to personer) skulle reise fra Haugesund til Split via
Oslo og Frankfurt den 4. april 2018. SK4755 fra Oslo til Frankfurt ble forsinket slik at
klager mistet sin videreforbindelse. Han og reisefølget ble booket om og ankom Split mer
enn tre timer forsinket. 

Klager krever standarderstatning 400 euro per person i henhold til EU-forordning
261/2004.

Tjenesteyterne har i det vesentlige anført
SK4755 ble forsinket som følge av dårlige værforhold på Gardermoen, tåke og freezing
rain med temperaturer rundt 0 til -1 grader. Flymaskinen ble stående på rullebanen i
takse kø i 27 minutter før det kunne ta av. SAS viser til fremlagt dokumentasjon.

Klager med følge ble booket om av Lufthansa via Zagreb med avgang fra Frankfurt kl
17.30.

Hendelsen er ikke kompensasjonsberettiget da årsaken var ekstraordinære
omstendigheter utenfor SAS' kontroll.

SAS kan ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Flyselskapet SAS har fremlagt dokumentasjon for at det var vanskelige værforhold som
førte til at flyet fra Oslo landet forsinket i Frankfurt med den følgen at klager mistet sin
videreforbindelse til Split. Den samme dokumentasjonen viser at forsinkelsen ikke kunne
vært unngått selv om alle rimelige tiltak var truffet. 

Klager ble booket om og ankom Split samme kveld. Nemnda anser dette å være innen
rimelig tid. 

Klager har etter dette ikke rett til standarderstatning.

Vedtak

Transportklagenemnda - fly anbefaler ikke at klager gis medhold.