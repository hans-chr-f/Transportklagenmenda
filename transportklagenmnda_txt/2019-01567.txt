Vedtak i Transportklagenemnda - Fly

Sammendrag

Krav om dekning av ekstrautgifter pga mistet videreforbindelse.

Dato
14.02.2020

Saksnummer
2019-01567

Tjenesteytere
Turkish Airlines

Klager har i det vesentlige anført

Klager skulle reise fra Oslo til Ankara, via Istanbul, den 20. mars 2019 med TK1752 og
TK2174.

Klager landet i Istanbul kl. 17.38. Flyet til Ankara hadde avgangstid kl. 19.00 med
boarding kl. 18.15. Da klager satt langt bak i flyet fra Oslo til Istanbul, nådde han ikke
frem til passkontrollen der før kl. 17:50. På grunn av lang kø og kort mellomlanding
spurte klager to ansatte i Turkish Airlines om hjelp til å komme raskere gjennom
passkontrollen. Klager fikk avslag og beskjed om å vente i den ordinære køen. 

Da klager hadde kommet seg gjennom passkontrollen løp han direkte til gaten. Han
ankom gaten cirka 18.45. Det var ingen der. 

Klager kontaktet Turkish Airlines billettkontor kl. 18.52. Klager forklarte situasjonen og
spurte om å få komme med på et senere fly. Klager ble bedt om å betale 215 euro for at
dette skulle la seg gjøre. Klager så ikke noe annen mulighet enn å betale beløpet.

Klager anfører at Turkish Airlines sitt svar på klagen er standardisert og ikke tar hensyn til
realitetene i klagen.

Det er fremsatt krav om at Turkish Airlines dekker klagers utgift på 215 euro.

Tjenesteyterne har i det vesentlige anført
Klager fikk ikke reist da han ikke var tilstede for boarding.

For at flyene skal gå i henhold til rutetabellen må passasjerene sjekke inn 45 minutter
før avgang på innenlandsflyvninger, og en time før avgang på internasjonale flyvninger.
Boarding stenger 20 minutter før avgang. 

Som for alle flyselskaper, er det viktig at flyene går i henhold til oppsatt rutetid.
Forsinkelser ved avgang kan få store konsekvenser for hele nettverket.

Turkish Airlines har ikke avgitt tilsvar til nemnda.

Nemnda bemerker

Flyselskapet har tross oppfordring ikke avgitt uttalelse til nemnda. Nemnda treffer
da vedtak basert på opplysningene som er fremkommet tidligere i saken, jf.
transportklagenemndforskriften § 5-3 tredje ledd. 

Ved bestilling av en gjennomgående billett er det i det internasjonale bestillingssystemet
lagt inn en minstetid mellom landing og videreforbindelse. Denne minstetiden er
utarbeidet av flyplassen og IATA. Bestillingssystemet er lagt opp slik at det automatisk
finner frem til korteste reiserute der minimumstiden er hensyntatt. Nemnda legger til
grunn at billetten var utstedt i henhold til minstetiden for Istanbul.

Klager har opplyst at de ankom Istanbul noen minutter forsinket. Turkish Airlines har
ikke kommentert dette, og nemnda legger klagers opplysninger til grunn. Nemnda kan
på bakgrunn av de foreliggende opplysninger ikke se bort fra at denne forsinkelsen,
sammen med at det tok lang tid før klager fikk komme ut av flyet, gjorde at han ikke rakk
flyvningen. Nemnda mener klager har forklart og godtgjort at han gjorde alt han kunne
for å rekke flyvningen.

Klager hadde en gjennomgående billett til Ankara, og nemnda er av den oppfatning
at Turkish Airlines i den foreliggende sitasjon burde omrutet klager til Ankara uten
omkostninger. Turkish Airlines ville bare omrute klager mot en ekstrakostnad på 215
euro. Nemnda anbefaler at Turkish Airlines refunderer dette.

Vedtak

Transportklagenemnda-fly anbefaler at Turkish Airlines betaler 215 euro til klager.