Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
04.12.2018

Saksnummer
2018-00613

Tjenesteytere
SAS

Klager har i det vesentlige anført

Klager skulle reise fra Stavanger til London den 3. november 2017 kl 09.05 med SK4629.
Flyet ble kansellert.

Klager krever standarderstatning 250 euro per person i henhold til EU-forordning
261/2004.

Tjenesteyterne har i det vesentlige anført
SK4629 Stavanger - London ble først forsinket og senere innstilt på grunn av tåke og
landingsrestriksjoner på Heathrow flyplass i London. På grunn av været ble det innført
lengre avstand mellom flyavgangene og de såkalte slot-tidene ble forskjøvet. SAS viser til
fremlagt dokumentasjon.

Det var ingen forhåndsregler vi kunne tatt for å unngå denne hendelsen, og SAS
gjorde det som stod i deres makt for å få klager med reisefølge så raskt som mulig til
bestemmelsesstedet ved å booke dem om til første mulige avgang via Stockholm kl
12.25. Klager ankom London kl 17.00. 

Hendelsen er ikke kompensasjonsberettiget da årsaken var ekstraordinære
omstendigheter utenfor SAS' kontroll.  

SAS kan ikke imøtekomme klagers krav.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261 / 2004 artiklene 5 og 7.

Værforhold som påvirker flytrafikken ved at det ikke er mulig å lande / ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemnda mener at flyselskapet SAS har godtgjort at verken kanselleringen eller de
ekstraordinære omstendighetene kunne vært unngått selv om alle rimelige tiltak var
truffet. Dokumentasjonen viser at klagerens flygning ble kansellert som følge av tett
tåke. 

Klageren har etter dette ikke rett til standarderstatning.

Vedtak

Transportklagenemnda - fly anbefaler ikke at klageren gis medhold.