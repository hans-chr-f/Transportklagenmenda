Vedtak i Transportklagenemnda - Fly

Sammendrag

Krav om refusjon av utlegg grunnet forsinket bagasje.

Dato
02.11.2016

Saksnummer
1473/15F

Tjenesteyter
Brussels Airlines

Klager har i det vesentlige anført:

Klager reiste fra Oslo til Alicante via Brussel 16. september 2015. Bagasjen til klager ble
forsinket og kom til rette etter tre dager. Klager kjøpte da det mest nødvendige som
toalettsaker, klær mv.

Klager krever å få refundert sitt utlegg på 145,69 euro.

Brussels Airlines har ikke avgitt uttalelse til klager eller til nemnda.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Brussels Airlines ved nemndas brev av 3. desember 2015 med frist til 28.
januar 2016 for eventuelle bemerkninger. I brevet opplyses det bl.a. om at flyselskapet har
bevisbyrden ved påberopelse av ekstraordinære omstendigheter som kan gi grunnlag for
fritak for ansvar. Det fremgår videre at nemnda vil legge passasjerens opplysninger til grunn
dersom disse ikke imøtegås av flyselskapet. Det blir også opplyst at saken vil bli forelagt
nemnda selv om flyselskapet ikke avgir uttalelse.

Brussels Airlines har ikke avgitt uttalelse til nemnda. Nemndas avgjørelse treffes på bakgrunn
av de foreliggende opplysninger.

Nemnda legger på bakgrunn av de foreliggende opplysninger til grunn at klagers bagasje
kom frem tre dager forsinket til Alicante. Nemnda legger videre til grunn at klager pådro seg
utgifter på til samme 145,69 euro til toalettartikler og annet nødvendig innkjøp.

Brussels Airlines er i henhold til luftfartsloven § 10-20 / Montrealkonvensjonen artikkel 19
ansvarlig for tap som følge av forsinket bagasje. Nemnda anbefaler at Brussels Airlines
erstatter klagers tap.

Vedtak:

Transportklagenemnda-fly anbefaler at Brussels Airlines erstatter klagers tap på 145,69 euro.

Vedtaket var enstemmig.