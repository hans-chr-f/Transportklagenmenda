Vedtak i Transportklagenemnda - Fly

Sammendrag

Krav om kompensasjon for forsinket bagasje.

Dato
18.04.2017

Saksnummer
2016-00654

Tjenesteytere
SAS

Klager har i det vesentlige anført

Klager skulle reise fra Longyearbyen til Edinburgh via Oslo og Frankfurt den 8. juli 2016
kl. 02:30. Ved ankomst Gardermoen kl. 05:25 måtte klager og andre transitpassasjerer
vente til kl. 06:00 før døren til avgangshallen ble åpnet. Det var ingen sitteplasser i
området, skulle man hvile måtte man sitte på gulvet. Som følge av denne håpløse
ordningen med stengte dører til transitområdet mistet klager sin videreforbindelse kl.
06:05 til Frankfurt. 

Da SAS Help Desk omsider åpnet kl. 06:20 ble klager booket om til ny avgang via
Frankfurt kl. 09:10, med lang ventetid i Frankfurt. Da klager informert om situasjonen
med låst dør til transitområdet kunne personen fortelle at dette var et kjent problem
som førte til talløse kundeklager. 

Da klager ankom Edinburgh kl. 17:05 var en av hans to innsjekkede bager borte. Klager
meldte fra om savnet bagasje, og fikk oppgitt kontaktinformasjon i form av en e-post
adresse og et telefonnummer. Da klager skulle spore sin bagasje viste det seg at e-
postadressen viste seg å være ugyldig, og ingen svarte på oppgitt telefonnummer, selv
ikke etter ti oppringninger. 

Først etter fire dager den 12. juli fikk klager endelig kontakt med bagasje avdelingen i
Edinburgh. Dagen etter, fem dager etter ankomst, mottok klager sin bag. Han hadde
mistet fem dager av ferien sin i påvente av bagasjen med viktig innehold.  

Klager stiller seg svært kritisk til dårlig oppfølging i denne saken, og til dårlig
kundeservice av enkelte personer hos SAS.  

Klager krever kompensasjon for å ha vært uten sin bagasje i fem dager.

Det vises for øvrig til klagers brev.

Tjenesteyterne har i det vesentlige anført
SK4497 fra Longyearbyen landet på Gardermoen 12 minutter før rutetid. SAS kan
bekrefte at klagers bag ankom Gardermoen sammen med klager. 

Passasjerer fra Svalbard må gjennom passkontrollen på Gardermoen. I stedet
for å passere passkontrollen og fortsette til ankomsthallen valgte klager å vente i
transitområdet. Dersom han hadde fortsatt til ankomsthallen og beveget seg derfra til
avgangshallen ville han ha rukket sin videreforbindelse. 

Lufthansa valgte å ombooke klager kostnadsfritt, samt gi han en matkupong. 

Klagers bag ble mest sannsynligvis forsinket som følge av at klager mistet sin
videreforbindelse. Bagasjeforsinkelsen ble ikke forårsaket av SAS. Klager bes henvende
seg til Lufthansa som opererte flyvningen fra Gardermoen, for eventuell krav. 

Oslo Lufthavn Gardermoens åpningstider av transittdørene er fullstendig utenfor både
SAS' og Lufthansas kontroll.

SAS har av godvilje sendt klager et reisegavekort på 150 euro, men kan ikke imøtekomme
hans krav utover dette.

Nemnda bemerker

Klageren sjekket inn to bager hos SAS for en reise fra Longyearbyen til Edinburgh via
Oslo og Frankfurt. En av bagene kom 5 dager forsinket frem til Edinburgh. SAS opererte
flygningen til Oslo, mens Lufthansa opererte flygningene til Frankfurt og Edinburgh. 

Fraktfører er ansvarlig for tap som følge av forsinket bagasje, jf luftfartsloven § 10-20
med mindre han godtgjør at han selv og hans folk har tatt alle forholdsregler som med
rimelighet kan kreves for å unngå tapet eller godtgjør at dette ikke har vært mulig. 

Slik saken er opplyst for nemnda, ser det ut til at både klageren og bagene kom frem til
Oslo med SAS-flyet som planlagt. 

Klageren mistet likevel sin planlagte forbindelse videre til Frankfurt med Lufthansa
fordi flyplassansatte ba ham om å vente i transitområdet i stedet for å passere
passkontrollen. Lufthansa booket klageren om til en senere flygning. Det er ikke gitt
nærmere opplysninger om hva som skjedde med bagasjen. 

Nemnda mener derfor at SAS ikke har godtgjort at bagasjen ble forsinket mens den
var utenfor flyselskapets varetekt, og at SAS ikke har godtgjort at selskapet tok alle
forholdsregler som med rimelighet kunne kreves for å unngå tapet eller at dette ikke var
mulig.

Klageren har ikke dokumentert sitt økonomiske tap.

Flertallet - lederen og forbrukernes representanter - legger til grunn at klagerens
ferieutbytte ble begrenset av at han måtte gjøre innkjøp og spore bagasjen. Under
henvisning til at ikke-økonomisk tap uansett er dekningsmessig, jf EU-domstolens dom
C-63/09 av 06.05.2010 (Walz-Clickair) og eksempelvis FLYK-2015-113, anbefaler at SAS
betaler erstatning til klageren for forsinket bagasje med 3 000 kroner. 

Mindretallet - flyselskapenes representanter - er av en annen oppfatning. Mindretallet
viser til at norske domstoler har vært tilbakeholdne med å tilkjenne erstatning for «non-
material damage» eller «tort og svie» i kontraktsforhold. Basert på denne praksisen
mener mindretallet at det ikke er grunnlag for å tilkjenne ulempeerstatning i dette
tilfellet.

Vedtak

Transportklagenemnda - fly anbefaler at SAS betaler erstatning til klageren for forsinket
bagasje med 3 000 kroner.