Vedtak i Transportklagenemnda - Fly

Sammendrag

Krav om standarderstatning samt refusjon av
ubenyttede flybilletter grunnet covid-19 pandemien.

Dato
11.05.2021

Saksnummer
2020-03405

Tjenesteytere
Mytrip
Norwegian Air Shuttle

Klager har i det vesentlige anført

Klager hadde bestilt en reise hos Mytrip t/r Stavanger - Evenes for reise 17. - 23. mars
2020 med Norwegian. Dagen før avreise ble klager informert om at flyvningene var
kansellerte. 

Klager krever standarderstatning 250 euro, samt full refusjon av den ubenyttede
flybilletten kroner 3 084.

Tjenesteyterne har i det vesentlige anført
Norwegian har ikke avgitt uttalelse til nemnda. 

Mytrip har i det vesentlige anført:

Mytrip er en formidler av flybilletter og må forholde seg til flyselskapenes regler og
vilkår. Mytrip har sendt en refusjonssøknad til Norwegian, flyselskapet har ikke svart
reisebyrået.

Nemnda bemerker

Kansellering gir rett til standardkompensasjon med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordningen 261/2004 artikkel 5.

Nemnda har delt seg i et flertall og et mindretall. 

Flertallet, lederen og bransjerepresentantene, legger til grunn at innstillingen i
dette tilfellet skyldtes  covid-19. Det offisielle reiserådet kom den 14. mars. Klagers
flyvning den 17. mars ble kansellert den 16. mars. Flertallet viser til at situasjonen på
kanselleringstidspunktet var svært uoversiktlig. Flertallet mener at kansellering på dette
tidspunktet som følge av pandemien må anses som en ekstraordinær omstendighet
i forordningens forstand, som ikke kunne vært unngått selv om alle rimelige tiltak var
truffet. Klager har derfor ikke krav på standarderstatning. 

Mindretallet, forbrukerrepresentantene, kan ikke se at flyselskapet har godgjort at
kanselleringen skyldes en ekstraordinær omstendighet ettersom flyselskapet ikke har
svart nemnda. Mindretallet mener derfor at klager har krav på standarderstatning. 

Klager krever refusjon av billetten, noe han har krav på ved kansellering i henhold
til EU-forordning artikkel 8 nummer 1 dersom han velger dette fremfor omruting. I
dette tilfellet har ikke flyselskapet svart nemnda. Reisebyrået hevder de har sendt
refusjonssøknad til Norwegian, men at flyselskapet ikke svarer. 

Det følger av EU-forordning 261/2004 at ved kansellering er det transporterende
luftfartsselskapet som skal tilby omruting eller refusjon av flybilletten. Flyselskapet er
etter forordningen ansvarlig overfor passasjeren direkte. Nemnda mener derfor at
Norwegian må refundere klagers billettutgifter på kroner 3 084 til klager.

Vedtaket er fattet med den dissens som fremgår over.

Vedtak

Transportklagenemnda anbefaler at Norwegian refunderer klagers ubenyttede flybillett.
For øvrig gis ikke klager medhold.