Vedtak i Transportklagenemnda
- Kollektivreiser

Sammendrag

Feil billettkategori

Dato
06.02.2019

Saksnummer
2018-04701

Tjenesteytere
Ruter

Klager har i det vesentlige anført

Klager ble ilagt gebyr på T-banen fordi han reiste med barnebillett i en alder av 17 år. 

Klager var av den oppfatning at reisende under 18 år kunne benytte seg av barnebillett.
Dessuten står det ingen ting om hvor gammel en må være for å kjøpe voksenbillett.

Da kontrollørene ba om legitimasjon spurte klager om de kunne gå av på Røa, ettersom
klager bor der. Klager forsøkte å gå av T-banen, men den ene vekteren tok tak i armen
til klager og vred den bak ryggen. Den posisjonen holdt kontrolløren frem til klager viste
ID. Mange på T-banen reagerte på situasjonen, men ble dyttet vekk av kontrolløren.
Kontrolløren viste klager kortet rundt halsen hvor det sto at de hadde lov til å holde igjen
klager, men klager oppfattet dette som vold. 

Da T-banen ankom Eiksmarka gikk klager og kontrollørene av banen. Klager gikk til den
andre siden for å ta banen tilbake, men ble stående igjen på perrongen når kontrollørene
steg ombord i T-banen tilbake. Klager fikk da øyekontakt med kontrolløren, hvor den ene
viser fingeren til klager mens resten lo. 

Klager viser til at han hadde billett og ber Ruter frafalle gebyret.

Tjenesteyterne har i det vesentlige anført
Klager ble ilagt gebyr på T-banen 5. desember 2018 fordi han ikke hadde noen gyldig
billett. 

Klager hevder han hadde en barnebillett i kontrollen, mens kontrollør har notert at det
ikke ble fremvist noen billett. Klager har oppgitt en billett-id til Ruter i ettertid, og denne
inneholder en voksenbillett som er kjøpt og aktivert en time etter at kontrollen fant sted,
den er dermed ikke relevant for saken. 

Ruter forholder seg til at klager ikke hadde gyldig billett, og at gebyret er korrekt ilagt. 

Ruter kan på bakgrunn av dette ikke se noen grunn til å endre standpunkt i saken.

Nemnda bemerker

Klager ble ved kontroll på T-banen 5. desember 2018 ilagt gebyr fordi han ikke kunne vise
gyldig billett. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Nemnda viser til at klager på grunn av alder uansett ikke var berettiget til å bruke
barnebillett. Av gebyrrapporten fremgår at klager ikke viste billett i det hele tatt. Av
historikken i reisekortet han viste i ettertid, fremgår ikke kjøp av noen barnebillett, kun
en voksenbillett kjøpt ca en time etter hendelsen.

Vilkårene for å ilegge gebyr var dermed til stede.

Nemnda kan ikke se at det er grunnlag for å anbefale at gebyret frafalles i dette tilfellet.

Vedtak

Transportklagenemnda Kollektivtransport finner ikke å kunne anbefale at klager gis
medhold