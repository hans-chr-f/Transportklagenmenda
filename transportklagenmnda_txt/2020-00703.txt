Vedtak i Transportklagenemnda
- Kollektivreiser

Sammendrag

Krav om frafallelse av kontrollgebyr

Dato
08.05.2020

Saksnummer
2020-00703

Tjenesteytere
Ruter

Klager har i det vesentlige anført

Klager viser til at hun ble ilagt et gebyr på trikken den 23. januar 2020. Klager anfører
at gebyret er urettmessig ettersom hun hadde gyldig billett. Klager viser til at hun tok
trikken fra Bogstadveien og at hun kjøpte billett før hun gikk om bord. Klager er videre
av den oppfatning at det er urimelig å måtte betale et ekstra gebyr dersom man ikke har
mulighet til å betale på stedet.

Klager krever at Ruter frafaller gebyret.

Tjenesteyterne har i det vesentlige anført
Ruter har i sitt tilsvar vist til at klager ble kontrollert på linje 19 den 23. januar 2020.
Ruter viser til gebyrinformasjonen hvor kontrolløren har notert at klager gikk på
trikken på første holdeplass, Majorstuen, samtidig med kontrollørene. Videre har Ruter
dokumentert at trikken kjørte fra Majorstuen klokken 20:08:07 og at klagers billett ikke
ble bestilt før klokken 20:08:47. 

Ruter ser ingen grunn til å frafalle gebyret.

Nemnda bemerker

Klager ble ved kontroll på trikkelinje 19 den 23. januar 2020 ilagt gebyr fordi hun hadde
kjøpt billett for sent.

Det fremgår av rapporten at hun satt ombord da trikken startet fra Majorstuen. Hun var
første som ble kontrollert, og kjøpte billett etter at kontrollen var startet. Gebyret som
klager fikk utlevert under kontroll, ble skrevet ut kl. 20:07 – før trikken var i Bogstadveien
kl. 20:09, slik at klager må ha tatt trikken fra Majorstua.

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning. Det følger videre av punkt
6.2 første avsnitt at passasjerer som ved kontroll ikke kan vise gyldig billett, vil bli ilagt
gebyr. Bestemmelsen er objektiv. Gebyr kan således ilegges selv om passasjeren ikke har
opptrådt klanderverdig.

Billetten var kjøpt etter avgang. Vilkårene for å ilegge gebyr var dermed tilstede.

Saken er behandlet med én forbrukerrepresentant i medhold av
transportklagenemndforskriften § 5-5 (5).

Vedtak

Transportklagenemnda Kollektivtransport finner ikke å kunne anbefale at klager gis
medhold