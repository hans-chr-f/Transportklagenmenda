Vedtak i Transportklagenemnda - Fly

Sammendrag

Krav om erstatning for utgift til taxi fra flyplassen
på grunn av forsinket ankomst sent på kvelden.

Dato
22.02.2022

Saksnummer
2021-01492

Tjenesteytere
Norwegian Air Shuttle

Klager har i det vesentlige anført

Klager reiste fra London til Oslo med Norwegians rute DY1313 den 12. september 2021
og med planlagt ankomst kl. 23.50. Flyvningen ble imidlertid forsinket med 42 minutter
og da var det ingen kollektivtransport tilgjengelig fra Oslo lufthavn Gardermoen. Klager
måtte derfor ta taxi for å komme seg hjem. 

Klager krever utgiften til taxi refundert med NOK 1962.

Tjenesteyterne har i det vesentlige anført
Norwegians flyvning med DY1313 den 12. september 2021 fra London til Oslo ble
forsinket med 47 minutter. Det vises til fremlagt trafikklogg. I henhold til EU-forordning
261/2004 er ikke flyselskapet forpliktet til å refundere passasjerers utgifter dersom
forsinkelsen er mindre enn tre timer ved ankomst. 

Norwegian avviser derfor klagers krav om dekning av taxiutgift på NOK 1962.

Nemnda bemerker

Det fremgår av luftfartsloven § 10-20 at fraktføreren er ansvarlig for tap som følge av
forsinkelse med mindre det godtgjøres at alle forholdsregler som med rimelighet kan
kreves for å unngå tapet, er tatt, eller at dette ikke har vært mulig.

Norwegian har ikke opplyst hva som var årsaken til forsinkelsen. Det er fremlagt en
trafikklogg og slik nemnda forstår denne ble flyet forsinket på grunn av såkalt «aircraft
rotation» med 40 minutter og på grunn av FT med 7 minutter. Begrepene og nærmere
forklaring på hva de betyr, eller hva som var årsaken til forsinkelsen er ikke forklart.
Nemnda kan dermed ikke se at det er godtgjort at selskapet tok alle forholdsregler som
kunne kreves for å unngå tapet, eller at det ikke var mulig å ta slike forholdsregler i dette
tilfellet.

Klagers opprinnelige ankomst var kl. 23.50. Flyet ble forsinket og landet ikke før ca
0030.  Etter dagens ruteplan går siste flytog kl. 00.50. På grunn av forsinkelsen rakk ikke
passasjeren siste flytog og måtte ta taxi. Nemnda er kommet til at klager har krav på
refusjon av differansen mellom klagers taxiutgifter og hva det ville ha kostet å ta flytoget.
Klager har fremlagt kvittering på at han betalte NOK 1962 for taxituren fra Oslo lufthavn.
Fratrukket påregnelige utgifter til flytogtransport fra flyplassen til Oslo sentrum, NOK 204
for en voksenbillett, blir beløpet NOK 1758.

Forbrukerrepresentant Borgar Sandvik fikk uventet forfall, og de øvrige medlemmene
fant det forsvarlig å behandle saken med bare én forbrukerrepresentant, jf.
transportklagenemndforskriften § 5-5 femte ledd.

Vedtak

Transportklagenemnda anbefaler at Norwegian erstatter klagers taxiutgift med NOK
1758.