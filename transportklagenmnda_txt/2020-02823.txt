Vedtak i Transportklagenemnda - Fly

Sammendrag

Refusjon av mellomlegg til ny flybillett grunnet kansellering. Covid-19.

Dato
26.04.2021

Saksnummer
2020-02823

Tjenesteytere
Norwegian Air Shuttle

Klager har i det vesentlige anført

Klager skulle fly med Norwegian fra Los Angeles til Oslo den 1. april 2020 med Norwegian
sin flyvning DY7084. 

Den 21. mars 2020 fikk klager beskjed om at flyvningen ble kansellert. Hun tok kontakt
med Norwegian på telefon for å få assistanse, men Norwegian kunne ikke tilby noe
alternativ. Klager måtte kjøpe nye flybilletter med et annet selskap for å komme seg
hjem.

Klager har fått refundert 2 099 NOK for den kansellerte flyvningen. Klagers nye billetter
kjøpt på egenhånd kostet imidlertid 6 025,77 NOK. Klager krever at Norwegian dekker
differansen pålydende 3 926,77 NOK.

Tjenesteyterne har i det vesentlige anført
Norwegian har ikke fremmet tilsvar til Transportklagenemnda.

Nemnda bemerker

Flyselskapet har tross oppfordring ikke avgitt uttalelse til nemnda. Nemnda treffer
da vedtak basert på opplysningene som er fremkommet tidligere i saken, jf.
transportklagenemndforskriften § 5-3 tredje ledd.

Nemnda legger til grunn av DY7084 den 1. april 2020 fra Los Angeles til Oslo ble
kansellert, og at klager mottok mail om dette den 21. mars 2020.

Kansellering gir passasjeren rett til standarderstatning med mindre innstillingen skyldtes
ekstraordinære omstendigheter som ikke kunne vært unngått selv om alle rimelige
tiltak var truffet, jf. EU-forordning 261/2004 artiklene 5 og 7. Norwegian har til klager
opplyst at kanselleringen skyldes covid-19. Hensett til dato for kanselleringen og den
planlagte flyvningen, samt reisestrekningen, finner nemndas flertall det sannsynliggjort
at kanselleringen skyldes covid-19. Dette er en slik ekstraordinær omstendighet som
i forordningen fritar fra standarderstatning, og klager har dermed ikke krav på slik
erstatning som følge av kanselleringen. 

Mindretallet, forbrukerrepresentantene, mener at selskapet ikke har godtgjort at
kanselleringen skyldtes ekstraordinære omstendigheter, jf. EU-forordning 261/2004
artikkel 5 nummer 3, og at klager derfor har krav på standarderstatning, jf. artikkel
7. Mye kan tyde på at kanselleringen skyldtes Covid-19-pandemien. Selskapet har
imidlertid kun opplyst til klager at kanselleringen skyldtes Covid-19, og det er ikke
fremlagt konkret dokumentasjon som viser årsaken til kanselleringen av flyvningene.
Selv om mange kanselleringer i denne perioden skyldtes pandemien, vil det fremdeles
være slik at kanselleringer kan ha andre årsaker som ikke fritar selskapene for
standarderstatningsansvar. Mindretallet kan derfor ikke se at en generell forklaring fra
selskapets side er tilstrekkelig til å godtgjøre at kanselleringen skyldtes ekstraordinære
omstendigheter.

Ved kansellering har passasjeren valget mellom refusjon av den fulle billettprisen
eller omruting snarest mulig til bestemmelsesstedet på tilsvarende transportvilkår, jf.
forordningens artikkel 8. Dette gjelder uavhengig av årsaken til flyselskapets kansellering.

I EU-kommisjonens veileder i forbindelse med Covid-19 fremgår det i punkt 2.1 at
pandemien kan påvirke de reisendes rett til omruting til «førstgivne leilighet». I tillegg
fremgår at det kan være umulig å tilby omruting overhode dersom f.eks. medlemsstater
nekter landing og lukker ned for videreforbindelser med tog, busser, skip o.l.

I Covid-19 veilederens punkt 3.2 kommer det frem at Covid-19 kan påvirke hva som kan
regnes som «førstgivne leilighet». I samme punkt, i siste avsnitt, kommer det frem at
flyselskapene:
-først bør informere passasjeren om den usikkerheten som knytter seg til å velge
omruting fremfor refusjon.
-dersom passasjeren likevel velger omruting så snart som mulig bør flyselskapet anses
å ha oppfylt sin forpliktelse dersom flyselskapet på eget initiativ, så snart som mulig og i
god tid, kommuniserte flyturen som var tilgjengelig for omruting.

Etter nemndas syn forutsetter veilederen at passasjerene fortsatt kan kreve omruting,
men modifiserer plikten noe.

EU-kommisjonen har også i sin tolkningsveileder (2016/C 214/04) punkt 4.2 uttalt at
omruting og refusjon skal tilbys samtidig. Videre uttales det at dersom flyselskapet ikke
tilbyr valget mellom refusjon og omruting, men flyselskapet alene bestemmer at det skal
gis refusjon, har passasjeren rett på dekning av mellomlegget med den nye billetten med
et annet selskap.

I denne saken har klager opplyst at hun kontaktet Norwegian for å få hjelp til omruting.
Fordi Norwegian ikke oppfylte sin plikt til å omrute klager måtte klager kjøpe nye
billetter med annet selskap. Den modifisering av plikten til omruting som følger av EU-
kommisjonens Covid-19 veileder, modifiserer ikke Norwegians plikt her i og med at det
ikke var nasjonale regler som hindret klager i å reise tilbake til Norge, og det var mulig å
kjøpe billetter til en slik reise. Nemnda mener på denne bakgrunn at klager har krav på å
få mellomlegget erstattet.

Vedtaket er fattet med den dissens som fremkommer ovenfor.

Vedtak

Transportklagenemnda anbefaler at Norwegian utbetaler 3 926,77 NOK til klager.
Beløpet utgjør mellomlegget mellom refunderte opprinnelige billetter og nye billetter
med annet selskap.