Vedtak i Transportklagenemnda
- Kollektivreiser

Sammendrag

Krav om dekning av utgifter til drosje som følge av at flybussen
ble innstilt uten at klager ble varslet om innstillingen.

Dato
04.11.2024

Saksnummer
2024-02076

Tjenesteytere
Vy Buss AS

Klager har i det vesentlige anført

Klager og medreisende skulle reise med flybuss fra Fredrikstad til Oslo lufthavn den 26.
juni 2024 kl. 02:15, før de skulle reise videre med fly fra Oslo lufthavn til Malaga kl. 06:30. 

Klager anfører at de ankom bussholdeplassen i god tid før avgang, cirka kl. 02:00. Klager
anfører at det ikke kom noen buss, og at de heller ikke fikk beskjed på e-post eller i Vy-
appen om at avgangen var innstilt. Klager anfører at han også forsøkte å ta kontakt med
kundeservice på telefon og chat. 

Klager anfører at neste buss kom kl. 03:15, og at bussjåføren ikke var orientert
om at forrige avgang var innstilt. Klager anfører at de ble med til Fredrikstad
sentralbanestasjon, hvor de måtte vente på ytterligere passasjerer. Klager anfører
at han uttrykte sin bekymring ovenfor bussjåføren samt en ventende bussjåfør på
sentralbanestasjonen om at klager og medreisende ikke ville rekke flyet sitt fra Oslo
lufthavn kl. 06:30. Klager anfører at de fikk helt klare råd fra begge bussjåførene om at
de burde ringe etter drosje snarest for å rekke flyet, og at Vy Buss ville dekke utgiftene
for drosje. Klager anfører at de cirka kl. 03:30 valgte å følge rådet, og at de tok drosje fra
busstasjonen i Fredrikstad, slik at de rakk flyet.

Klager anfører at det ble en meget ubehagelig opplevelse, som de gjerne skulle vært
foruten. Klager anfører at det ikke er nok å henvise til annen transport i ettertid, at
det spesielt på nattestid er lite annen transport tilgjengelig og at man i praksis har
liten eller ingen mulighet til å komme tidsnok ved å velge annen transport med andre
avgangstider. 

I kommentar til tjenesteyters tilsvar i saken, anfører klager at han ikke godtar tilbudet fra
Vy Buss. Klager anfører at det er gjort vesentlige feil av Vy Buss i saken, og at selskapet
selv innrømmer at det ikke ble gitt beskjed til kunde på grunn av svikt i rutinene til Vy
Buss. Klager anfører at Vy Buss ikke nevner noe om at det ble opplyst fra to av sjåførene
deres at Vy Buss skulle dekke drosjeturen.  

Klager krever å få dekket 4224 kroner i utgifter til drosje.

Tjenesteyterne har i det vesentlige anført
Klager hadde forhåndskjøpt to billetter for reise med Flybussen FB12 fra Fredrikstad
(Ørebekk øst) - Gardermoen (Oslo Lufthavn) den 26. juni 2024 med avgang kl. 02:15.
Denne avgangen ble innstilt da sjåføren ikke møtte opp til skiftet sitt. Dette ble ikke
oppdaget av Vy Buss' driftssentral før en stund etter at avgangstiden hadde passert.
Varsling om innstillingen ble forsøkt sendt til klager, men dette lot seg ikke gjøre da
sjåføren på avgang kl. 03:15 allerede hadde flyttet klager manuelt over på avgang kl.
03:15.

I henhold til Vy Buss' reisevilkår punkt 4.2 vil Vy Buss refundere utgifter til alternativ
transport eller de faktiske billettkostnadene dersom en ikke får benyttet billetten til
destinasjon som følge av feil hos Vy Buss eller på kjøretøyet. På reiser mellom 1 og 3
timer der avgangen blir mer enn 40 minutter forsinket vil Vy Buss dekke utgiftene med
inntil 825 kroner per reisende. Dette utgjør en totalsum på 1650 kroner.

I henhold til Vy Buss' reisevilkår punkt 4.5 vil klager ikke ha krav på refusjon av de faktiske
billettutgiftene dersom en får refundert utlegg til alternativ transport som nevnt i punkt
4.2.

Klager har fått tilbudet om å få sine ekstra utgifter på 1650 kroner refundert, men dette
ble ikke godtatt av klager. Skulle klager ombestemme seg, kan klager gjenåpne saken hos
Vy Buss  ved å besvare den siste e-posten som ble sendt.

Nemnda bemerker

Klager har fremsatt krav om dekning av utgifter til drosje som følge av at flybussen han
og medreisende hadde planlagt å reise med fra Fredrikstad til Oslo lufthavn den 26. juni
2024 ble innstilt uten at klager ble varslet om det. 

Vy Buss har oppgitt at avgangen som klager og medreisende hadde planlagt å reise med
ble innstilt da sjåføren ikke møtte opp til skiftet sitt. Dette ble ikke oppdaget av Vy Buss'
driftssentral før en stund etter at avgangstiden hadde passert. Videre har Vy Buss oppgitt
at varsling om innstillingen ble forsøkt sendt til klager, men at dette ikke lot seg gjøre
da sjåføren på avgang kl. 03:15 allerede hadde flyttet klager manuelt over på avgang kl.
03:15.

Det følger av Vy Buss’ reisevilkår § 4.2 at dersom Vy Buss ikke kan tilby alternativ
transport ved forsinkelse eller kansellering, vil dokumenterte utlegg til alternativ
transport refunderes med inntil 825 kroner dersom den reisende blir mer enn 40
minutter forsinket på reiser mellom én og tre timer. 

Vy Buss har tilbudt klager refusjon på 825 kroner per reisende, totalt 1650 kroner. Klager
betalte imidlertid 4224 kroner for drosje fra Fredrikstad til Oslo lufthavn, og han krever å
få dekket utgiften i sin helhet.

Nemnda legger til grunn at bussavgangen klager og medreisende hadde planlagt å reise
med ble innstilt som følge av at sjåføren ikke møtte opp til skiftet sitt. Etter nemndas syn
skyldes innstillingen forhold innenfor Vy Buss’ kontroll. 

Nemndas flertall, bransjerepresentantene og nemndsleder, mener dette er et avvik som
reguleres av reisevilkårene. I henhold til Vy Buss’ reisevilkår, vil klager da ha krav på å
få dekket inntil 825 kroner i utlegg til alternativ transport. I dette tilfellet har klager fått
tilbud om 825 kroner i refusjon per reisende, totalt 1650 kroner, og nemnda kan ikke se
at det er grunnlag for ytterligere kompensasjon.

Mindretallet, forbrukerrepresentantene, mener at busspassasjerers rett til erstatning for
tap grunnet avvik ved bussreisen følger av alminnelige obligasjonsrettslige prinsipper
om kontrollansvar ved kjøp, utviklet gjennom rettspraksis og juridisk teori. Etter
kontrollansvaret hefter tjenesteyter for avvik som ligger innenfor selskapets kontroll. Vy
Buss sine garantivilkår begrenser ikke kontrollansvaret til selskapet.  

Som utgangspunkt må man kunne forutsette at selskapet har ekstra personell dersom
en sjåfør ikke dukker opp til skift, f.eks. ved sykdom. I foreliggende sak har selskapet ikke
fremlagt noe ytterligere dokumentasjon på årsak til at sjåføren ikke dukket opp til skiftet
sitt. Selskapet må i alle tilfeller uansett være nærmest til å bære kundens tap som følge
av avviket.  

Mindretallet mener etter dette at klager har krav på full dekning av utgiftene til drosje.

Vedtak

Transportklagenemnda anbefaler ikke at klager gis medhold. Dissens.