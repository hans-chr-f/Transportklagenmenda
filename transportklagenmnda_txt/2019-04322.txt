Vedtak i Transportklagenemnda - Fly

Sammendrag

Krav om standarderstatning som følge av forsinkelse.
Lufttrafikkrestriksjoner og mangel på besetning.

Dato
11.06.2020

Saksnummer
2019-04322

Tjenesteytere
Norwegian Air Shuttle

Klager har i det vesentlige anført

31. august 2019 skulle klager reise med DY1874 fra Oslo til Roma. Flyet skulle gå fra Oslo
kl. 16.40 og lande i Roma kl. 19.50. Det ble imidlertid forsinket og landet først kl. 22.50,
tre timer forsinket.

Klagers representant anfører at klager ikke ble tilbudt forpleining i henhold til EU-
forordning 261/2004 og at flyselskapet ikke iverksatte tiltak for å forhindre forsinkelsen.

Klager krever standarderstatning på 400 euro i henhold til EU-forordning 261/2004 som
følge av forsinkelsen.

Tjenesteyterne har i det vesentlige anført
Flyvningen DY1874 den 31. august 2019, som skulle gjennomføres av flymaskinen CSTST,
ble tre timer forsinket som følge av lufttrafikkrestriksjoner og mangel på besetning.
Flyvningen fikk opptil ti nye avgangstider med den registrerte årsakskoden 81 (AT) ATFM
grunnet lufttrafikkrestriksjoner/kapasitetsproblemer.

Det vises til fremlagt dokumentasjon. Norwegian mottar en melding om avgangstiden
for en flyvning så snart det tildeles en godkjent avgangstid. Norwegian har ingen kontroll
over disse avgangstidene eller lufttrafikkrestriksjonene, som Eurocontrol iverksetter.

Det var ikke mulig å iverksette tiltak for å unngå forsinkelsen i dette tilfellet, da
flyselskapet ikke kan påvirke lufttrafikkrestriksjonene som gjelder som følge av begrenset
kapasitet.

Passasjerene fikk forpleining i tråd med EU-forordning 261/2004.

I henhold til EU-domstolens avgjørelse i saken C-402/07 (Sturgeon) har passasjeren
rett på erstatning i tråd med vilkårene i artikkel 7 i EU-forordning 261/2004 når
vedkommende ankommer endelig bestemmelsessted minst tre timer etter opprinnelig
ankomsttid. Flyselskapet er imidlertid unntatt plikten til å betale erstatning dersom
årsaken til forsinkelsen er ekstraordinære omstendigheter utenfor flyselskapets kontroll.

Flyselskapene har ikke noen kontroll over tillatelser og lufttrafikkrestriksjoner og kan
dermed ikke bestemme over disse. Det var heller ikke mulig for Norwegian i dette
tilfellet å redusere forsinkelsen. I tilfeller som dette må flyvningene enten forsinkes eller
kanselleres.

I tråd med EU-domstolens avgjørelse i saken C-315/15 (Pešková) skal man i tilfeller hvor
en forsinkelse på minst tre timer ikke kun skyldes ekstraordinære omstendigheter,
men også andre forhold som ikke regnes som ekstraordinære, trekke den delen av
forsinkelsen som skyldes ekstraordinære omstendigheter, fra den totale forsinkelsen.
Som EU-domstolen har fastslått, har passasjeren kun rett på erstatning dersom
forsinkelsen, etter å ha trukket fra forsinkelsen som skyldes ekstraordinære
omstendigheter, er på minst tre timer.

I det aktuelle tilfellet utgjorde forsinkelsen som skyldtes mangel på besetning, kun 27
minutter av den totale forsinkelsen. På bakgrunn av dette kan ikke klagers krav om
standarderstatning imøtekommes.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet, gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Det følger av EU-dom C-315/15 (Pešková) at i tilfeller der en forsinkelse ikke alene skyldes
ekstraordinære omstendigheter som ikke kunne vært unngått selv om alle rimelige
tiltak var truffet, skal man ved vurderingen trekke den del av forsinkelsen som skyldes
ekstraordinære forhold, fra den samlede forsinkelsen.

Av fremlagt dokumentasjon går det frem at 27 minutter av forsinkelsen skyldtes mangel
på besetning, og 35 minutter var en rotasjonsforsinkelse som ikke er nærmere forklart.
Én time og seks minutter skyldtes lufttrafikkrestriksjoner.

Nemnda mener at forsinkelsen som følge av lufttrafikkrestriksjoner må anses som
en ekstraordinær omstendighet i forordningens forstand. Nemnda mener videre
at forsinkelsen ikke kunne vært unngått til tross for at alle rimelige tiltak var truffet.

Når denne forsinkelsen trekkes fra den samlede forsinkelse, gir det ikke grunnlag for
erstatning i henhold til forordningen.

Vedtak

Transportklagenemnda - fly anbefaler ikke at klager gis medhold.