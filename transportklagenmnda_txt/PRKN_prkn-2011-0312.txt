Vedtak i Pakkereisenemnda

Sammendrag

Saken gjelder bestilling av/ønske om handicap-rom.

Dato
26.09.2012

Saksnummer
312/11

Tjenesteyter
Travellink AS

Sakens dokumenter ble lagt frem.

Klager: X

Turarrangør: Travellink AS

Antall reisende: 8

Reisens pris: ca. 20.000,-

Saken gjelder:

Saken gjelder bestilling av/ønske om handicap-rom.

Klager anfører at da de 30. januar 2011 bestilte rom, vurderte de ut fra informasjonen
om hotellet at deres behov for en bred dør til bad/toalett kunne oppfylles.

De informerte også om behovet ved bestillingen, men Travellink overså denne informasjonen.
Først 3 måneder senere, 2. mai, ble det klart at de ikke kunne få slikt rom. De fikk da tilbud om
å avbestille og få refundert det innbetalte.

Deretter ble annet hotell bestilt. Dette var dyrere og merprisen kreves refundert, samt utlegg
til leiebil.

Travellink anfører at om man vil ha et handikap tilpasset rom, må det uttrykkelig
bestilles. Et fremsatt «ønskemål» som i dette tilfelle, kan aldri garanteres.

Opplysninger om handikap rom på hotellet fremgår dessuten ikke av Travellinks hjemmeside,
og Travellink tar ikke ansvar for den informasjonen kunden finner selv på hotellets
hjemmeside. Allerede 1. april ga de imidlertid beskjed til klager om at hotellet ikke kunne
garantere slikt rom og anbefalte avbestilling og booking av annet hotell. Dette ble gjentatt
senere, og 18. mai tilbød Travellink full tilbakebetaling ved avbestilling. Dette skjedde 26. og
27. mai, og deretter hørte ikke klager fra seg før ved klage til Reklamasjonsnemnda av 14.
september.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen, jf.
§ 6-1 i pakkereiseloven. Mangler kan gi grunnlag for prisavslag hvis de ikke avhjelpes innen
rimelig tid. I dette tilfelle dreier det seg om et krav om dekning av merpris etter en ombooking
fra et rom uten garantert handicapstørrelse til et rom med slik garanti, samt dekning av utlegg
til leiebil.

Reklamasjonsnemndas flertall er ening med Travellink i at dersom en reisende vil ha
garantert et rom eller leilighet med bestemte krav til for eksempel dørbredde eller annet
pga rullestolbruk, må dette uttrykkelig bestilles. Det er ikke gjort i dette tilfelle, hvor det på
reisedokumentene som klager mottok står: «Spesiell forespørsel:

Thomas Henry Serum use wheel chair». Samme sted er det også uttrykkelig fremhevet
følgende under overskriften Romalternativer/ekstra forespørsler:

«Vi sender forespørsler videre til overnattingsstedet, men vi kan ikke garantere at
forespørselen blir innfridd».

På denne bakgrunn er det etter nemndas flertall oppfatning klart at det ikke foreligger noen
mangel i forhold til avtale og forutsetning når det viser seg at hotellet ikke kan gi klager
slikt rom. Klager gjør imidlertid gjeldende at Travellink burde ha forstått at dørbredde var
av betydning for klager og derfor hadde plikt til å gjøre oppmerksom på at de ikke kunne
garantere slikt rom. Nemndas flertall vil igjen vise til de utvetydige opplysninger som er gitt
i reisedokumentene og som er sitert foran som uttrykkelig sier at spesielle forespørsler ikke
kan garanteres innfridd.

Dette er etter nemndas flertall oppfatning tilstrekkelig opplysning til en bestiller om at
uttrykkelig og spesifikk bestilling må til dersom man skal være garantert rom med mål
tilpasset rullestol.

Forbrukernes representanter har kommet til et annet resultat enn flertallet.

Det følger av Pakkereiseloven og Alminnelige vilkår for pakkereiser at arrangør har en klar
opplysningsplikt vedrørende forhold som de forstår eller bør forstå, har betydning for
den reisende. Denne opplysningsplikten må gjelde uavhengig av reisearrangørs generelle
forbehold om at «ekstra forespørsler» ikke kan garanteres å bli innfridd.

I denne saken så har klager gitt opplysning om at en av de reisende sitter i rullestol. Etter vår
oppfatning så er dette en opplysning som arrangør må ha forstått å være av betydning for
den reisende da et slikt forhold kan være av avgjørende betydning av om klager kan benytte
dette hotellet.

Da det gikk ca. 3 måneder fra bekreftet bestilling til det ble klart at arrangør ikke kunne tilby
et rullestolvennlig rom, så må dette anses å utgjøre et brudd på arrangørs opplysningsplikt.
Videre så må det legges til grunn at dette medførte tilleggskostnader for klager. Mindretallet
mener at klager bør få dekket sine tilleggskostnader vedrørende hotellbyttet.

På bakgrunn av flertallets vurdering, traff nemnda slikt:

Vedtak:

Reklamasjonsnemnda kan ikke anbefale at det gis noen kompensasjon.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Anne Edvardsen, Ving Norge AS

Helga Hermansen, Star Tour AS.