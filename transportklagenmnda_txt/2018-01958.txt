Vedtak i Transportklagenemnda - Fly

Sammendrag

Krav om refusjon av ny flybillett ved kansellering.

Dato
21.03.2019

Saksnummer
2018-01958

Tjenesteytere
KLM

Klager har i det vesentlige anført

Klager skulle reise med KLMs flyvning KL1172 fra Trondheim (TRD) til Amsterdam (AMS)
1. mars 2018 kl. 07.15., og videre fra Amsterdam til Zürich samme dag. Flyvningen fra
Trondheim ble imidlertid kansellert. Klager ble informert om at flyvningen ble kansellert
kvelden før, cirka kl. 20.30. Da hun ikke hadde hørt noe kl. 05.00 neste morgen, valgte
hun å kjøpe nye billetter med SAS (SK341 og SK841). Noen minutter senere ble hun
informert av KLM at hun hadde blitt booket om med SAS, med samme reiseruten som
hun nettopp hadde bestilt. 

På bakgrunn av det ovennevnte har klager fremsatt krav om refusjon av sine utgifter til
nye billetter til kroner 2 934.

Tjenesteyterne har i det vesentlige anført
KLMs flyvning KL1172 fra Trondheim til Amsterdam 1. mars 2018 ble kansellert.
Kanselleringen skyldtes en IT-feil dagen i forveien, og flyvningen ble proaktivt kansellert
av KLM. Selskapet opplevde store driftsforstyrrelser og passasjerene ble booket om så
raskt som mulig. Passasjeren ble booket om med SAS, og ble informert om dette før hun
kjøpte nye flybilletter. 

Selskapet avviser på ovennevnte grunnlag klagers refusjonskrav.

Nemnda bemerker

Den opprinnelige flyvningen skulle gå kl. 07.15. 

KLM ga ikke klager beskjed om omrutingen med SAS før i e-post kl. 04.53 samme dag.
SAS-flyvingen skulle gå kl. 07.50.

Nemnda mener at KLM ga klager så sen beskjed om omrutingen at klager må få dekket
mellomlegget til de flybillettene hun selv tok initiativ til å bestille. Nemnda legger til
grunn at opprinnelig billett er refundert.

Vedtak

Transportklagenemnda - fly anbefaler at klager får refundert sitt mellomlegg til nye
flybilletter.