Vedtak i Transportklagenemnda - Fly

Sammendrag

Klager ønsker økonomisk kompensasjon som følge av kansellering fra Flyr.

Dato
10.12.2021

Saksnummer
2021-01459

Tjenesteytere
Flyr

Klager har i det vesentlige anført

Klager kjøpte togbillett fra Lillehammer til Oslo Lufthavn som skulle korrespondere
med videre reise med Flyr fra Oslo til Bergen den 17. september 2021 med FS108.
Billettene ble bestilt samtidig den 31. august 2021. Klager mottok melding fra Flyr
den 2. september om at ny avgangstid fra Oslo nå ble kl. 07:30 i stedet for kl. 10:20
som opprinnelig. Som følge av denne endringen måtte klager kjøpe ny togbillett fra
Lillehammer, da opprinnelig billett ikke lot seg endre. Han betalte 249 kr for opprinnelig
tog billett, og 337 kr for nyinnkjøpt billett.

Tjenesteyterne har i det vesentlige anført
Som nevnt i endringsmelding sendt 02.09.2021 så er vår viktigste prioritet å kunne ta
frakte våre gjester til avtalt reisemål til avtalt tid.
I dette tilfellet og som informert i endringsmeldingen fikk vi en forsinket leveranse på
nytt fly inn til oss, noe som resulterte i at vi var nødt til å endre på ruteprogrammet.
Denne reisen var en av de berørte og vi beklager for denne opplevelsen. Vi reagerte på
denne forsinkede leveransen så raskt vi fikk den bekreftet, dette for å kunne informere
våre berørte gjester så raskt som mulig.
Vi mener til tross for dette at vi har oppfylt våre plikter ovenfor gjesten (klager), da
informasjon om endring er gitt mer enn 2 uker før avreise (15 dager).

02.09.2021: Gjest (klager) informeres om nytt avreisetidspunkt for sin reise, sammen
med sine rettigheter og valg til å endre til annen avgang om den nye ikke passer eller
avbestille med full refusjon. Gjest (klager) har akseptert salgsvilkår, befordringsvedtekter
ved kjøp, samt endringen ved å beholde oppnevnt alternativ. Vi ser dermed
ikke at det er Flyrs ansvar å dekke økonomiske forhold gjesten (klager) selv har bestilt
utenfor denne reisen i tilknytning transport til/fra flyplass.

På bakgrunn av dette vil vi ikke imøtekomme gjestens (klagers) krav om å dekke nye
togbilletter til Oslo Lufthavn.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7. Regelen
gjelder ikke dersom passasjeren har fått informasjon om endringen minst to uker
før planlagt avgangstid. I dette tilfellet fikk klager beskjed om kanselleringen den
2. september 2021, mer enn to uker før avgang. Klager har etter dette ikke krav på
standarderstatning

Klager krever refusjon av nye togbilletter for strekningen Lillehammer - Gardermoen til
337 kroner som følge av at flyselskapet endret og fremskyndet opprinnelig avgangstid. 

Det fremgår av Flyrs vilkår og betingelser punkt 6.9 at dersom man har bestilt
tilleggstjenester for reisen, eksempelvis flyplasstransport, er en selv ansvarlig for å gjøre
nødvendige endringer i disse tjenestene hvis flyreisen endres. Klager måtte godkjenne
flyselskapets salgsvilkår og befordringsvedtekter for å fullføre kjøp av billett. 

På grunn av fremskyndingen av avgangstiden kunne ikke klager nyttiggjøre seg av
forhåndsbetalte togbilletter og måtte kjøpe nye togbilletter. Slike utgifter er det ikke
grunnlag for å kreve dekket etter EU-forordningen. Et flyselskapet er i imidlertid ansvarlig
etter luftfartsloven § 10-20 for tap som er en direkte følge av en forsinkelse, med mindre
selskapet godtgjør at det har tatt alle forholdsregler som med rimelighet kan kreves for
å unngå tapet. Etter nemndas syn må dette gjelde tilsvarende der et flyselskap påfører
en passasjer et tap ved å fremskynde en avgang. Nemnda finner ikke grunnlag for å
konkludere med at flyselskapet hadde gjort alt som med rimelighet kunne kreves for å
unngå tapet. Nemnda mener derfor at Flyr må dekke klagers utgifter til ny togbillett med
kr 337.

Vedtak

Transportklagenemnda mener at Flyr må erstatte klagers nye togbillett med kr 337.