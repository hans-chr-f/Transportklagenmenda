Vedtak i Transportklagenemnda - Fly

Sammendrag

Krav om refusjon av billettpris på grunn av feil i bestillingsprosessen.

Dato
26.04.2022

Saksnummer
2021-01562

Tjenesteytere
RCG Travelis
Turkish Airlines

Klager har i det vesentlige anført

Den 12. oktober 2021 bestilte klager en billett gjennom nettreisebyrået RCG Travelis. Han
skulle reise med Turkish Airlines fra Oslo via Istanbul til Amman den 16. oktober 2021
og med returreise den 29. november 2021. Han betalte kr. 14180 for billetten. Under
bestillingsprosessen ble imidlertid datoen for utreise flyttet til den 16. november. Han
kontaktet RCG Travelis med én gang det ble oppdaget og fikk beskjed om at han ikke ville
få noe igjen om han avbestilte billetten. Han fikk deretter informasjon om at han kunne
betale kr. 795 så ville han få pengene for billetten refundert raskt. Klager betalte deretter
kr 795, men har ikke mottatt noe i refusjon fra RCG Travelis og føler seg lurt.

Klager krever både billettprisen og gebyret refundert med totalt kr. 14975.

Tjenesteyterne har i det vesentlige anført
RCG Travelis har tross oppfordring ikke inngitt tilsvar i saken.

Turkish Airlines har vist til at billetten er kjøpt gjennom et reisebyrå og at
refusjonsspørsmålet derfor må håndteres av RCG Travelis.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3, tredje ledd. RCG
Travelis har tross oppfordring unnlatt å svare nemnda.

Ved bestilling av en flyreise på internett, er man selv ansvarlig for at informasjonen
som blir lagt inn er riktig. Det er viktig å sjekke at navn på reisende, kontaktinformasjon,
destinasjon, tidspunkt og liknende er riktig før bestillingen bekreftes. Det er likeledes
viktig å undersøke vilkårene nøye før bestilling av flyreisen bekreftes og betales.
Når tilbudet er akseptert, er avtalen bindende og klager har ikke krav på refusjon av
billettene verken på avtalerettslig, erstatningsrettslig eller annet grunnlag.

Klager har krevd refusjon fordi han umiddelbart tok kontakt med RCG Travelis etter
at han oppdaget feilen. Til dette bemerker nemnda at det er svært høy terskel for
tilbakekallelse når en bindende avtale er inngått. Høyesterett har i Rt-2012-1904 slått fast
at det avgjørende for tilbakekall er
- Om løftemottakeren har innrettet seg til at tilbakekall var avskåret
- og om løftegiveren (i dette tilfellet klager) har særlige grunner for tilbakekall.

I denne saken mener nemnda at det er klart at klager ikke har særlige grunner for
tilbakekall og dermed full refusjon av det han har innbetalt. 

Klager har således kun rett på refusjon i henhold til de aktuelle vilkårene for disse
billettene. I tilfeller der billettene er ikke-refunderbare, har passasjeren i alle fall rett på
refusjon av refunderbare skatter og avgifter på den ubrukte billetten. Nemnda anbefaler
at RCG Travelis utbetaler refunderbare skatter og avgifter til klager. 

Klager har opplyst at han betalte inn kr. 795 til RCG Travelis for å få hele billettbeløpet
refundert. Nemnda kan ikke se at det ville vært mulig å omgå refusjonsvilkårene for
billetten gjennom innbetaling av et såpass lavt gebyr. Dersom beløpet gjelder en
avbestillingsforsikring kan det ha oppstått en misforståelse om hva denne faktisk
dekker da klager snakket med RCG Travelis etter å ha oppdaget feilen i bestillingen.
En avbestillingsforsikring dekker normalt ikke feil som følge av at man ikke har sjekket
bestillingen før den ble bekreftet. RCG Travelis har ikke gitt noen forklaring og nemnda
mener således at RCG Travelis må refundere beløpet på kr. 795 til klager.

Vedtak

Transportklagenemnda anbefaler at RCG Travelis utbetaler refunderbare skatter og
avgifter, samt refunderer det innbetalte beløpet på kr. 795 til klager.