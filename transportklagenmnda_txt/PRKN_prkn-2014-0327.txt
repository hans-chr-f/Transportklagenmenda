Vedtak i Pakkereisenemnda

Sammendrag

Krav om prisavslag på grunn av mangelfull rengjøring og dårlig hotellstandard.

Dato
09.10.2015

Saksnummer
327/14P

Tjenesteyter
Solfaktor/Reisegiganten AS

Saken gjelder:

Krav om prisavslag på grunn av mangelfull rengjøring og dårlig hotellstandard.

Klager har i det vesentlige anført:

Klager og hans reisefølge bestilte en 2-ukers reise på det 4 stjerners hotellet Victoria Palace i
Sunny Beach.

Allerede lørdag kveld da de ankom hotellet registrerte de at det luktet vondt og at rommet var
møkkete.

Dagen etter ankomst kontaktet klager resepsjonen og de lovet å gjøre rent mandag 4. august.
Det ble ikke rengjort verken tirsdag eller onsdag. Det eneste som skjedde var at de byttet
håndklær og redde opp sengen. Onsdag forsøkte klager å komme i kontakt med Solfaktor,
men lyktes ikke før torsdag 7. august. Lørdag den 9. august kl. 13.30 fikk de flytte inn i et rom
på Marvel Hotell. Store deler av lørdagen gikk med til flytting og utpakking.

Klager bodde i koffertene i en uke uten å pakke ut grunnet griseri. Det luktet mugg med
kraftig stank, det var møkk og støv i alle kroker langs gulvet og de måtte gå med sko inne
på teppet grunnet at det var seigt. På gulvet lå det sand, hår og gammelt potetgull. Skitt,
støv, spindelvev i skap og skuffer. Badekaret var helt svart og langs kanten på badekaret og
opp i hjørner på veggen var det fullt av svart sopp. Klager måtte bruke håndklær for å gå på
badegulvet. Kranen og opphenget til dusjen var løst og klager måtte holde det med begge
hender slik at det ikke løsnet fra veggen. Vannlekkasje fra badet og inn på soverommet.
Salongen hadde flekker og det manglet lyspærer. Madrassene var møkkete og fulle av flekker.

Klager benyttet ikke all inclusive grunnet mageproblemer og oppkast fra dag en og de var
nødt til å spise alle måltider utenfor hotellet, samt låne dusj fra andre nordmenn på et annet
hotell. Lukten på hotellrommet gjorde klager kvalm.

Klager krever prisavslag på kr 15.000, dekning av merutgifter på kr 2.500 og en kompensasjon
på kr 1.500, totalt kr 19.000.

Solfaktor/Reisegiganten har i det vesentlige anført:

Solfaktor.com oppfordrer sine kunder til først å forsøke å løse eventuelle problemer som
oppstår på plass direkte med hotellet. Videre oppfordrer de klager til å ta kontakt direkte
med Solfaktor eller deres hotellagent dersom situasjonen ikke bedrer seg. Solfaktor mener
at 5 dager er for lenge å vente med å ta kontakt slik klager gjorde. Dersom klager hadde tatt
raskere kontakt, kunne de ha hjulpet klager med å flytte til et nytt hotell tidligere.

Klager kontaktet ikke Solfaktor onsdag, men først torsdag formiddag den 7. august kl. 10.14.
Solfaktor kontaktet hotell-leverandøren Lowcostbeds og fredag den 8. august ble det ordnet
med et nytt rom til klager på Marvel Hotel med innsjekking lørdag 9. august.

Når det gjelder magesyke, kvalme og oppkast viser Solfaktor til at det ikke er tilstrekkelig
sannsynliggjort at det var maten eller hygieniske forhold på hotellet som forårsaket klagers
problem.

Klager har fått refundert kostnaden de betalte på plass 49 GBP, kr 514, i tillegg til en
kompensasjon på kr 500, totalt kr 1.014.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2. Turarrangøren har etter
pakkereiseloven en rett til å avhjelpe mangler. Denne rett forutsetter at turarrangøren gjøres
kjent med problemene på reisemålet. Dersom turarrangøren ikke har gitt anvisning på noe
annet, vil det etter nemndas vurdering være naturlig å ta opp manglene direkte med hotellet.
Fører ikke dette frem, må turarrangøren kontaktes snarest. Dersom manglene ikke tas opp på
reisemålet på en måte som gir turarrangøren mulighet til å avhjelpe manglene, vil man ikke nå
frem med krav om prisavslag i ettertid.

Nemnda legger til grunn at klagerens hotellrom klageren var svært dårlig rengjort og i
dårlig forfatning rent generelt, og at arrangøren er enig i dette siden dette forholdet ikke er
kommentert.

Pakkereiseloven og Alminnelige vilkår for pakkereiser gir anvisning på at klage først skal rettes
til hotellet, og hvis dette ikke fører frem, til reisearrangøren. Klageren ankom natt til søndag,
og klaget til resepsjonen allerede søndag. Renhold ble lovet på mandag, men ble ikke utført.
Klageren kontaktet resepsjonen igjen på mandag, og deretter på tirsdag da det viste seg at
renhold fremdeles ikke var utført. Onsdag 6. august forsøkte han å ringe arrangøren, men
kom ikke igjennom. Torsdag 7. august fikk han kontakt, og det ble arrangert med hotellbytte
midt på dagen den 9. august.

Slik nemnda ser det, har klageren forholdt seg i samsvar med de reglene som gjelder.

Han har brukt tid av sin ferietid til å klage en rekke ganger. Han har bodd i svært utrivelige
omgivelser. Pakkereisenemnda finner at klageren bør få et prisavslag og finner at dette
passende bør settes til 30% av reisens pris, avrundet til kr 7.000,-. De kr 500 som allerede er
utbetalt går til fradrag.

Vedtak:

Pakkereisenemnda anbefaler at anbefaler at det gis et prisavslag på 30% av reisens pris,
avrundet til kr 7.000.

Vedtaket er enstemmig.