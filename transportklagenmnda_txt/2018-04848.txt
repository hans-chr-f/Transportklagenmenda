Vedtak i Transportklagenemnda - Fly

Sammendrag

Krav om refusjon av ubenyttet flybillett.

Dato
03.12.2019

Saksnummer
2018-04848

Tjenesteytere
Bravofly
SAS

Klager har i det vesentlige anført

Klager skulle reise med SK4409 fra Alta til Tromsø den 12. september 2018 kl. 07:35 med
ankomst i Tromsø kl. 08:10. Flybilletten var kjøpt gjennom reisebyrået Bravofly.

Like før ombordstigning fikk passasjerene informasjon om at det var kraftig tåke rundt
Tromsø Lufthavn, og at det ikke var sikkert at flyet ville klare å mellomlande der som
planlagt. Det var en risiko for at flyet ville fly direkte til Oslo. 

Klager hadde et phd-kurs i Tromsø som tillot maks 20% fravær fra undervisningsdagene.
Klager ble derfor i tvil på om han skulle gamble på at flyet ville lande i Tromsø. 

Da flykapteinen ankom gaten gikk han ut med informasjon om at det hadde blitt tatt
en beslutning om at de ville fly direkte til Oslo, og således ikke forsøke å lande i Tromsø.
Som en følge av dette kjøpte klager en ny billett med Widerøe for å rekke sin avtale.
Klager anfører at han så det som sin eneste mulighet for å rekke kurset i rimelig tid, og at
tåken kunne tenkes å lette litt utover dagen. 

I ettertid har klager forsøkt å få refundert den ubenyttede SAS-billetten. I kontakt
med Bravofly har han imidlertid fått beskjed om at flyet faktisk landet i Tromsø
med en forsinkelse på åtte minutter. Bravofly vil derfor ikke refundere billetten og
henviser klager til SAS. SAS på sin side henviser tilbake til Bravofly. SAS har i tillegg
informert klager om at de ikke kan finne noen rapport om at kapteinen misinformerte
passasjerene i Alta.

Klager mener det avgjørende for saken må være beskjeden som ble gitt før avgang. Det
var denne beskjeden som medførte klagers handling. Klager har fremsatt et krav om
refusjon av den ubenyttede SAS-billetten på kroner 1628,34.

Tjenesteyterne har i det vesentlige anført
SAS har anført følgende:

SAS godtar ikke klagers krav.

Bakgrunnen for kravet er at klager anfører at det ble gitt beskjed over høyttaleranlegget
på flyplassen i Alta om at flyet ikke ville gjøre den planlagte mellomlandingen i Tromsø
pga tåke. Passasjeren forklarer at han valgte å gå av flyvningen og kjøpe flybillett med et
annet flyselskap som følge av dette.

SAS viser til vedlegg med forklaring fra kapteinen på den aktuelle flyvningen. Etter SAS
sin tolkning sa ikke kapteinen direkte at flyet ikke ville lande i Tromsø, men at det var
en overhengende fare for dette. Det fantes med andre ord fortsatt en mulighet for at
de kunne forsøke. Da et Widerøe-fly før den aktuelle flyvningen klarte å lande, gikk flyet
inn i et ventemønster over Tromsø for å forsøke landing. Flyet landet med minst mulig
margin. Flyplassen ble i ettertid stengt pga værforholdene.

SAS stiller seg undrende til at klager kjøpte ny flybillett med Widerøe av to grunner. Den
ene grunnen er at været i Tromsø var like dårlig for Widerøe. Den andre grunnen er at
klager burde tatt kontakt med SAS-ansatte for å høre om eventuelle andre ombookinger,
og om dette var mulig. Klager ville da mest sannsynlig ha sluppet å selv betale for ny
flybillett.

Reisebyrået Bravofly har anført følgende:

Bravofly er et reisebyrå. Dette betyr at de er billettformidlere, og ikke part i selve
fraktavtalen. Bravofly har ikke ansvar eller kontroll over selve flyvningen, samt alt
som har med selve reisen å gjøre, slik som innsjekking, bagasjehåndtering, fly- og
flyplasspersonal mm. 

Bravofly er kun ansvarlig for skader som oppstår som en følge av feil eller forsømmelse
av den avtalte formidlingstjenesten. Reisebyrået har ikke ansvar for fullbyrdelsen av
fraktavtalen, og kan ikke holdes ansvarlig for f.eks. forsinket eller innstilt fly.

Ovenstående informasjon står i reisebyråets regler og vilkår, noe klager leste og
aksepterte da billettene ble kjøpt. På grunnlag av dette avsier Bravofly seg ansvar for
informasjonen klager fikk av SAS-personalet på Alta lufthavn. Dette er det SAS som må
svare for.

Når det gjelder forespørsel om billettrefusjon påstår klager at han har fått en bekreftelse
på at han skal få full refusjon av billetten. Bravofly har sjekket dette med SAS, men fått
svar tilbake om at flyet ikke ble innstilt og at klager kun har rett på refusjon av skatter
og avgifter på 8,53 euro. De har heller ingen informasjon i bookingen om at klager skal
ha blitt lovet full refusjon. Bravofly sitt håndteringsgebyr er på 30 euro. Bravofly vil av
godvilje se bort fra denne avgiften. Klager vil imidlertid ikke få refundert mer enn 8,53
euro, da flyselskapet har bekreftet at de ikke vil tilbakebetale noe mer av billetten enn
dette beløpet.

Nemnda bemerker

Klager hevder at han fikk beskjed om at flyet ikke ville forsøke å lande i Tromsø, men
gå direkte til Oslo. For klager var dette i praksis informasjon om at hans flyvning var
kansellert.

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf artikkel
8.

Det skjedde imidlertid ikke en kansellering. Flyet klarte å lande i Tromsø, dog med en
kortere forsinkelse. Spørsmålet er om SAS kan stilles ansvarlig for klagers tap som følge
av flykapteinens uttalelse ved gaten.

Nemndas flertall - leder og forbrukerrepresentantene - legger på bakgrunn av fremlagt
dokumentsjon fra SAS til grunn at kapteinen ga uttrykk for at det var en overhengende
fare for at flyet ikke kunne lande i Tromsø. Det vil av de fleste oppfattes som at det var
tilnærmet sikkert, og etter flertallets syn må en passasjer kunne innrette seg etter dette
slik klager gjorde og anse at flyvningen ville bli kansellert.

Mindretallet - bransjerepresentantene - mener at klager vurderte situasjonen på
egenhånd og tok risikoen ved å kjøpe billetter med Widerøe uten å konferere med SAS.
Klager bør derfor selv dekke kostnaden dette medførte. 

Klager har fremsatt et krav om refusjon av den ubenyttede SAS-billetten på kroner
1628,34. Nemnda anbefaler at klager gis medhold i sitt krav.
Vedtaket er fattet med den dissens som fremgår over.

Vedtak

Transportklagenemnda - fly anbefaler at SAS betaler til klager kr 1628,34.