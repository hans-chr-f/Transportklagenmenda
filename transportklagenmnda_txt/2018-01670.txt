Vedtak i Transportklagenemnda
- Kollektivreiser

Sammendrag

Feil billettkategori.

Dato
16.08.2018

Saksnummer
2018-01670

Tjenesteytere
Ruter

Klager har i det vesentlige anført

Klager ble ilagt gebyr 14. april 2018 fordi hun hadde barnebillett. 

Klager viser til at hun ble gitt informasjon om at hun kunne kjøpe barnebillett til tross for
at hun var 16 år, og derfor valgte hun å kjøpe den billettkategorien. 

Klager krever derfor at Ruter frafaller gebyret.

Tjenesteyterne har i det vesentlige anført
Klager ble ilagt gebyr 14. april 2018 fordi hun reiste med barnebillett.

Når man reiser med enkeltbillett må man betale voksenpris fra fylte 16 år. Klager ble 16
år i november 2017. 

Det er kundens ansvar å sørge for at man har gyldig billett. Klager har i tillegg et gebyr fra
før som hun fikk i 2017. 

Ruter kan på overnevnte bakgrunn ikke se noen grunn til å endre standpunkt i denne
saken.

Nemnda bemerker

Klager ble ved kontroll 14. april 2018 ilagt gebyr fordi hun hadde barnebillett som hun
ikke var berettiget til å bruke da hun er født i november 2001.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Nemnda legger til grunn at det for periodebilletter finnes en barne/ungdomsbillett som
gjelder inntil fylte 19 år. Enkeltbilletter for barn kan imidlertid bare benyttes inntil fylte 16
år.

Nemnda bemerker at det er den reisendes ansvar å sørge for at man har billett i riktig
billettkategori.

Vilkårene for bruk av barnebillett fremgår på Ruters nettsider og det går tydelig frem at
barnebillett ikke gjelder for personer som har fylt 16 år.

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.