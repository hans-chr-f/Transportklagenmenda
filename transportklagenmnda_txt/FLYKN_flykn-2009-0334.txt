Vedtak i Transportklagenemnda - Fly

Sammendrag

Krav om erstatning for tap grunnet nektet mottatt bagasje.

Dato
27.08.2010

Saksnummer
334/09F

Tjenesteyter
Air Baltic

Krav om erstatning for tap grunnet nektet mottatt bagasje.

Klager har i det vesentlige anført:

Klager kjøpte til sin mann en billett fra Tel Aviv via Riga til Oslo. Ved kjøp av billetten betalte
hun også for at han skulle kunne bringe med to stk bagasje fra Tel Aviv til Oslo.

Da klagers mann skulle sjekke inn, hadde han en koffert og en bag med en snooker/poolstick.
Han ble sendt til security med denne. Der fant de ingen grunn til at bagen skulle sendes som
spesialbagasje og viste ham tilbake til innsjekkingen. Der fikk klagers mann beskjed om at han
bare hadde betalt for ett kolli, og at han måtte betale ekstra for å sjekke inn bagen. Klagers
mann hadde ingen kontanter og måtte av den grunn kaste bagen.

Klager viser til at Air Baltic har brutt sine egne regler, ved å ikke la den reisende bringe to stk
bagasje som det var betalt på forhånd for.

Klager krever å få erstattet snooker/poolstick, som har en verdi av 1.800 euro.

Air Baltic har i det vesentlige anført:

Air Baltic er ikke i besittelse av informasjon om at passasjeren ikke kunne ta med seg bagasjen
på flyet, og at han ble bedt om å etterlate bagasjen på flyplassen.

Air Baltic kan av denne grunn ikke påta seg noe ansvar.

Nemnda bemerker:

Det fremgår av billetten at det var betalt for to kolli bagasje. Det står påstand mot påstand
hvorvidt passasjeren ble nektet å ta med to kolli eller ikke.

Det er ingen opplysninger i saken ut over partenes anførsler som belyser forholdet.

Den som krever erstatning har i utgangspunktet ansvarer for å sannsynliggjøre at det
foreligger grunnlag for erstatning.

Klager har etter nemndas vurdering ikke sannsynliggjort at det foreligger slikt grunnlag, og
nemnda finner ikke å kunne anbefale at klager gis medhold.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, leder

Elise Korsvik, Forbrukerrådet

Frøydis Gjems-Onstad, Forbrukerombudet

Olav Grøttland, SAS

Janne G. Soløy, Widerøe's Flyveselskap AS