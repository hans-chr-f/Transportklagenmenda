Vedtak i Pakkereisenemnda

Sammendrag

Krav om prisavslag grunnet manglende tiltak fra
arrangøren da deltaker på gruppereisen fikk Covid-19.

Dato
20.10.2022

Saksnummer
2022-01839

Tjenesteytere
Plussreiser AS

Klager har i det vesentlige anført

Klagen gjelder en pakkereise for en person til Salzburg og Oberammergau i perioden
04.08.2022 - 11.08.2022. Totalpris 26 450 kroner.

Klager deltok på en gruppereise med 45 personer. Klager har anført at hun ble smittet
av Covid-19 av andre i reisefølget. Klager var svært dårlig det siste døgnet av ferien og på
hjemreisen. Klager mener reiselederen burde opplyst at noen i gruppen var smittet, og
at vedkommende som var smittet burde fått beskjed om å være på hotellrommet eller
isoleres til personen ble smittefri, slik at ikke resten av gruppen ble smittet.

Klager mener at Plussreiser utøvde ansvarsfraskrivelse i forbindelse hvordan de
håndterte oppstått koronasmitte i gruppen. Klager skriver at deltakernes selvstendige og
personlige ansvar var viktig, slik det stod skrevet i brevet de mottok før avreise. Men de
var en gruppe på reise og etter 2 ½ år med pandemi, vet alle hvor smittsom korona er,
og hvor alvorlige konsekvenser sykdommen kan få for personer i risikogruppen, spesielt
personer i høy alder. Klager anfører at Plussreiser ikke hadde noen plan i forbindelse
med smittevern, i henhold til norske og østeriske myndigheters råd ved Covid-19 smitte. 

Klager mener hun ble fratatt muligheten til å beskytte seg mot smitte i gruppen og at
ledelsen i Plussreiser bør påta seg ansvaret for dette.  

Klagers krav: 50 % av reisens pris, 13 225 kroner.

Klager har ikke søkt om dekning/erstatning fra andre.

Det vises for øvrig til korrespondanse fra klager.

Tjenesteyterne har i det vesentlige anført
Plussreiser skriver at rutiner og regler for smittevern ble fulgt fra deres side, både i
forkant og underveis på turen.

I forkant av turen ble deltakerne opplyst om gjeldende smittevernregler. I brevet
stod det blant annet at Tyskland og Østerrike nylig hadde fjernet kravet om et gyldig
Coronapass for å reise fritt i landene. Ved avreise var det derfor ingen krav om vaksine
eller gjennomgått sykdom for å bli med på turen. I samme brev minnet Plussreiser
påmeldte deltakere om at man ved sykdom, Covid-19 eller andre sykdommer, burde
holde seg hjemme og ikke bli med på reisen for å unngå unødig smittespredning.
Deltakernes selvstendige og personlige ansvar ble understreket, bruk av munnbind
og endret helsetilstand underveis på turen. Plussreiser gjorde oppmerksom på at
smittevernreglene kunne bli endret underveis på turen.

Plussreiser skriver at de av personvernhensyn (GDPR-lovgivningen, general data
protection regulation) ikke har lov til å gå inn i dialog med enkeltpersoner på en
gruppereise, uavhengig av om de er friske, bekreftet smittet av Covid-19 eller mistenkt
smittet. Plussreiser opplyser at det på generelt grunnlag ble formidlet smittevernråd
til deltakere underveis på turen. Hva den enkelte valgte å gjøre og formidle, var ikke et
ønske om ansvarsfraskrivelse fra Plussreisers side, men en konsekvens av gjeldende
regler. 

Etter pakkereiseloven har den reisende mulighet til å søke om kompensasjon dersom
elementer i pakkereisen har bortfalt. Plussreiser kan ikke se at det foreligger grunnlag for
prisavslag da turen ble gjennomført etter oppsatt program. 

Det vises for øvrig til korrespondanse fra Plussreiser AS.

Nemnda bemerker

Klagen gjelder en pakkereise for en person til Salzburg og Oberammergau i perioden
04.08.2022 - 11.08.2022. Totalpris 26 450 kroner.

Klager deltok på en gruppereise med 45 personer. Klager ble smittet av Covid-19 av
andre i reisefølget og mener tjenesteyter ikke forebygget smittespredning tilstrekkelig for
gruppen. 

I forkant av turen ble deltakerne opplyst om gjeldende smittevernregler. Tyskland og
Østerrike hadde nylig fjernet kravet om et gyldig Coronapass for å reise fritt i landene.
Ved avreise var det derfor ingen krav om vaksine eller gjennomgått sykdom for å bli med
på turen. I samme brev minnet Plussreiser påmeldte deltakere om at man ved sykdom,
Covid-19 eller andre sykdommer, burde holde seg hjemme og ikke bli med på reisen
for å unngå unødig smittespredning. Deltakernes selvstendige og personlige ansvar ble
understreket, bruk av munnbind og endret helsetilstand underveis på turen. Plussreiser
gjorde oppmerksom på at smittevernreglene kunne bli endret underveis på turen.

Etter nemndas vurdering ble turen gjennomført etter oppsatt program selv om klager ble
syk underveis. Så lenge tjenesteyter har tatt de nødvendige forbehold som her er gjort,
er det opp til den reisende selv å bære risikoen for sykdom underveis på en reise. Dette
er ikke forhold tjenesteyter kan belastes for. Pakkereisenemnda anbefaler at klager ikke
gis medhold.

Forbrukerrepresentantene har følgende særuttalelse i saken: Forbrukernes
representanter finner grunn til å stille spørsmål ved Plussreisers beredskap ved utbrudd
av sykdom underveis på reisen. Det fremgår av saken at Plussreiser i sin generelle
forhåndsinformasjon knyttet til reisen viser til de enkelte lands regler og oppfordret
deltakere som følte seg syke til å bli hjemme, men det er ikke opplyst i saken om eller
hvilken beredskap de hadde i de tilfellene der sykdom oppstår blant de reisende under
turens gang. Etter at det viste seg at en i gruppen var Covid-syk, valgte selskapet å ikke
fortelle dette til andre i gruppen ut fra personvernhensyn ift. den syke deltakeren.
Slik forbrukerrepresentantene ser det, er en slik avveining av interesser uheldig ut fra
hensynet til fellesskapet. Informasjon om smitte innad i gruppen ville kunne ha medført
at de andre deltakerne selv kunne ta sine forholdsregler mot å bli smittet. Flere av de
reisende var opplyst å være eldre personer. Det er heller ikke opplyst om Plussreiser
igangsatte noen ekstra tiltak for å hindre videre smitte. Klager ble syk siste dagen på
reisen, men det kan ikke slås fast med sikkerhet hvordan smitten ble overført til klager,
dvs. om smitten skyldtes den syke deltakeren, eller om smitten kom fra en annen i
gruppen. Etter forbrukernes representanter det derfor vanskelig å ilegge selskapet
erstatningsansvar i dette tilfellet.

Vedtak

Pakkereisenemnda anbefaler at klager ikke gis medhold.