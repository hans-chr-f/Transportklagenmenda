Vedtak i Pakkereisenemnda

Sammendrag

Krav om standarderstatning i henhold til EU-forordning 261/2004 for flyforsinkelse.

Dato
..

Saksnummer
10/14PF

Tjenesteyter
Apollo Reiser AS

Saken gjelder:

Krav om standarderstatning i henhold til EU-forordning 261/2004 for flyforsinkelse.

Klager har i det vesentlige anført:

Klager og hans reisefølge skulle reise fra Oslo til Gran Canaria den 7. desember 2013 kl. 09:00
med Novair, rute nr. NVR179. Da de gikk på Flytoget i Asker for å reise til Gardermoen så de
på skjermen om bord i toget at deres flyavgang var forsinket med to timer. På flyplassen fikk
de ved 11-tiden beskjed om ny tid kl. 14:00. Det hadde inntil da ikke vært noen representant
fra Apollo ved avgangsskranken for å gi informasjon. Etter hvert kom det en representant
og de fikk opplyst at flyet sto på Gardermoen, men manglet en del til motoren. Denne skulle
komme med et fly fra Lufthansa. Det ble utdelt matkuponger. I 14-tiden kom beskjed om ny
avgangstid kl. 20:00. I 17-18 tiden ble det så opplyst om ny avgangstid kl. 23:00.

Det ble gitt informasjon om at et fly som var på vei fra Las Palmas til Gøteborg skulle sendes
videre til Gardermoen for å fly dem til Las Palmas. Passasjerene ble så tilbudt hotellrom og
middag på et hotell.

De sjekket inn like før kl. 24:00 og da flyet lettet var det blitt den 8. desember. Forsinkelsen
medførte en ødelagt lørdags ettermiddag og søndag da de ikke var i særlig form etter å ha
ventet i 15 timer på en flyplass.

Klager og hans reisefølge har fått utbetalt kr 1005 pr. person, men krever standarderstatning i
henhold til EU-forordning 261/2004 for forsinkelsen.

Apollo har i det vesentlige anført:

Før Novair-maskinen skulle fly til Las Palmas den 7. desember, var det bestilt en ekstra
kontroll på motor nr. 2 på flyet, noe som var anbefalt at Lufthansa Technics.

I den forbindelse ble det oppdaget et sprukkent rør. Dette røret inngår ikke som en del av de
komponenter som skal sjekkes i flyet, og det kunne derfor ikke forutsees at det var mangler
ved røret. Nytt rør måtte bestilles fra Frankfurt, og kunne først ventes til Gardermoen kl.

23:00. Da flyselskapet ble kjent med dette, valgte man å omdirigere et annet fly som var på vei
fra Las Palmas til Gøteborg.

Dette flyet ble sendt videre til Gardermoen. Flyet avgikk til Las Palmas kl. 23.45.

Passasjerene ble tilbudt matkuponger, dagrom på et hotell ved terminalen og middag på
hotellet. Apollo hadde en representant til stede hele dagen i avgangshallen og også under
middagen på hotellet for å informere og bistå gjestene.

Apollo og Novair er av den oppfatning at forsinkelsen skyldtes uforutsette omstendigheter og
derfor ikke gir rett til standarderstatning etter EU-forordning 261/2004. Det vises til rapport og
teknisk logg fra Novair. Apollo har likevel valgt å kompensere kundene med en dagsandel av
reisens pris for ulempen forsinkelsen medførte.

Nemnda bemerker:

Den rett til erstatning flypassasjerer har etter Art.7 i EU-forordning 261/2004 gjelder ikke
dersom flyselskapet/turarrangør kan godtgjøre at forsinkelsen skyldes «ekstraordinære
omstendigheter som ikke kunne ha vært unngått selv om alle rimelige tiltak var truffet» - Art.5
nr.3. Det er flyselskapet som etter dette må godtgjøre at det foreligger slike ekstraordinære
omstendigheter, og bestemmelsen tolkes strengt. Reklamasjonsnemnda har tidligere lagt til
grunn at også når det gjelder tekniske feil, er det flyselskapet som må godtgjøre at slike feil er
«ekstraordinære omstendigheter» i forordningens forstand. Det er flyselskapet som har størst
mulighet til å påvirke og forhindre at tekniske feil oppstår. Også preventive hensyn tilsier at
flyselskapet i utgangspunktet må bære ansvaret også ved tekniske feil.

At flyselskapet har utført normalt obligatorisk vedlikeholdsprogram og feilen oppstår
plutselig eller oppdages plutselig før avgang, betyr ikke uten videre at det foreligger slike
ekstraordinære omstendigheter som forordningen krever for å bli fritatt for ansvar.

I det foreliggende tilfelle har flyselskapet opplyst at feilen skyldes at det ble funnet en sprekk
i et rør i en av motorene. Røret er ikke en komponent som skal sjekkes regelmessig, og da
feilen ble oppdaget måtte en reservedel sendes fra Frankfurt til Oslo. Dette tok så lang tid at
reisearrangøren valgte å omdirigere et annet fly fra Gøteborg til Oslo for å få passasjerene
avgårde. Dette tok nødvendigvis tid.

Luftfartstilsynet har funnet dokumentasjonen tilstrekkelig, og har ikke hatt bemerkninger til
flyselskapets bekrivelse av den tekniske feilen. Etter dette legger nemnda til grunn at feilen
oppsto uten forvarsel til tross for rutinemessig teknisk vedlikehold. Etter nemndas vurdering
var det ikke praktisk mulig å treffe tiltak for å unngå feilen som førte til en forsinkelse på 14
timer og 45 minutter.

Forsinkelsen gir derfor ikke rett til erstatning etter EU-forordningen.

Imidlertid utgjør en forsinkelse på 14 timer og 45 minutter en mangel ved reisen i
pakkereiselovens forstand uten hensyn til forsinkelsens årsak når reisens varighet er mellom
5 - 8 døgn, jfr. Alminnelige vilkår for pakkereiser punkt 8.2 V.

En slik mangel gir grunnlag for prisavslag. Arrangøren har i tillegg et omsorgsansvar for
passasjerene på flyplassen. Det er opplyst at passasjerene ble tatt hånd om da det ble klart
at forsinkelsen ville bli av lengre varighet. Det ble utdelt matkuponger og passasjerene ble
tilbudt dagrom på et hotell ved terminalen og middag på hotellet.

I tillegg har klagerne fått tilbakebetalt en dagsandel med kr 1005 pr. person fordi de mistet
nesten 15 timer på destinasjonen.

Nemnda finner dette tilfredsstillende og kan ikke anbefale at det gis ytterligere prisavslag.

Vedtak:

Klagenemnda for pakkereiser kan ikke anbefale at det gis ytterligere prisavslag.

Vedtaket er enstemmig.