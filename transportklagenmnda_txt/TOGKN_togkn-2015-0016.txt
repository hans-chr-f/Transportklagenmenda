Vedtak i Transportklagenemnda
- Kollektivreiser

Sammendrag

Krav om erstatning for utgifter til en ny billett på grunn av feil i bestillingsbekreftelsen.

Dato
05.04.2016

Saksnummer
16/15 J

Tjenesteyter
NSB

Klager har i det vesentlige anført:

Klager bestilte på NSBs nettsider to billetter tur/retur Sarpsborg - Bergen. Han var nøye med
å markere 2 reisende hele veien ved bestillingen og valgte felles sovekupé den ene veien
og komfortplasser den andre veien. Han krysset av 2 plasser ved siden av hverandre under
setevalg. Sluttsummen på kr 1838 tur/retur var gunstig sammenlignet med prisen for å ta
fly, så klager og hans medreisende valgte dermed tog. Klager fikk kvittering for kjøpet som
bekreftet 2 Minipris billetter.

Da klager skulle laste ned billettene på avreisedagen var det kun én billett tilgjengelig for
nedlastning, så klager kontaktet NSBs kundeservice. De hevdet at det i deres systemer kun
var registrert én person i bestillingen og at det var sendt kvittering for én person. Klagers
kvittering viser 2 personer. Klager endte opp med å måtte kjøpe en ekstra og dyrere billett
siden dette var avreisedagen. Klager fastholder at han under bestillingsprosessen valgte 2
personer og godtar ikke NSBs forslag til løsning i saken.

Klager krever merkostnaden for én ekstra billett erstattet med kr 1673.

NSB har i det vesentlige anført:

Klager kjøpte billetter for 1 voksen tur/retur i kategori «minipris» for reisen Sarpsborg - Oslo
S - Bergen den 11. og 13. juni 2015. Det finnes ingen direkte togforbindelse fra Sarpsborg til
Bergen. For denne reisen finnes det to delstrekninger. En strekning fra Sarpsborg - Oslo S og
en strekning fra Oslo S - Bergen.

Etter at klager hadde bestilt reisen for 1 voksen Sarpsborg - Oslo S - Bergen med avreise 11.
juni 2015 og retur 13. juni 2015 for én voksen, fikk han tilsendt kvitteringen for bestillingen.
NSB viser til kvitteringen.

Ved bestilling av billetter på www.nsb.no må en selv endre antall. NSB viser til skjermbilde av
hvordan man endrer antall reisende på www.nsb.no. Dette har klager ikke gjort. Klager trodde
han hadde kjøpt miniprisbilletter for 2 voksne, men det er den reisendes ansvar å sjekke nøye
før hun/han velger å fullføre og betale bestillingen. Før en kan betale reisen må hun/han også
godta betingelsene og vilkår.

NSB har selvsagt forståelse for at det er ergerlig for klager å måtte betale en høyere pris for
billettene han kjøpte den 11. juni 2015. Likevel kan NSB ikke holdes ansvarlig for feil klager
har gjort under sin første bestilling den 15. mai 2015 på www.nsb.no. I de selvbetjente kanaler
som www.nsb.no, automat og app er det derfor ekstra viktig å være nøye med bestillingen og
gå gjennom hele bestillingen og betingelser før en velger å betale reisen. Det er ikke mulig å
velge 2 reisende i bestillingsprosessen på NSBs nettsider og kun få billetter for én person.

Selv om klager selv er ansvarlig for å ikke ha endret antall reisende ved bestillingen, har NSB
på bakgrunn av at kvitteringen kan ha blitt misforstått i dette tilfellet, valgt å tilby klager et
gavekort på prisdifferansen på totalt kr 735.

Nemnda bemerker:

Dersom en passasjer blir påført utgifter til alternativ transport eller andre nødvendige tiltak
som følge av feil informasjon fra NSBs personale, feil utstedt billett eller feil informasjon i
rutepublikasjoner, kan passasjeren kreve erstatning for direkte påregnelige dokumenterte
utgifter som feilen har medført. Passasjeren plikter likevel i rimelig utstrekning å begrense
utgiftene, jf NSBs transportvilkår § 8 B.

Nemda legger til grunn at klager ikke kan har greidd å bestille reise for to personer og
heller ikke kontrollerte billettene umiddelbart etter bestilling. Det er viktig at man sjekker
bestillingen både før man bekrefter og betaler reisen og når man mottar bekreftelse pr- e-
post. Kvitteringen klager mottok ved kjøpet den 15. mai 2015 viste «2 Minipris, Voksen», med
ett setenummer for henholdsvis utreisen Oslo - Bergen i sovekupé og returen fra Bergen- Oslo
med Komfortplass. For strekningen Sarpsborg - Oslo S tur/retur er det oppgitt «Ingen bestemt
plass».

Betegnelsen «2 Minipris, Voksen» kan etter nemndas mening forstås som to miniprisbilletter
for to voksne for hele reisen og ikke en minipris for hver av strekningene for én person. Selv
om bekreftelsen klager fikk ikke var direkte feil, var den egnet til å misforstå slik at man kunne
oppfatte det som at man hadde gjennomført en bestilling for to voksne personer. Klager
hadde således ingen grunn til å reagere på bekreftelsen han fikk. Samtidig viste kvitteringen
kun én seteplass/sovekupéplass, noe klager burde ha oppdaget da han fikk bekreftelsen.
Først dagen før avreise sjekket klager billetten som fulgte med bekreftelsen og oppdaget da at
det kun var én billett som kunne lastes ned under linken i bekreftelsen «Hent din PDF-billett
her». Dette kunne vært oppdaget tidligere om klager hadde sjekket bekreftelsen.

Nemnda finner det rimelig at begge parter må bære ansvaret for at en misforståelse har
oppstått og anbefaler at utgiften til en ekstra billett deles likt mellom partene slik at NSB
refunderer klager kr 836,50.

Vedtak:

Transportklagenemnda - jernbane anbefaler at utgiften til en ekstra billett deles likt mellom
partene og at NSB refunderer klager kr 836,50.

Vedtaket er enstemmig.