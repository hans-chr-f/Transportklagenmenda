Vedtak i Transportklagenemnda - Fly

Sammendrag

Krav om refusjon av bestilte reiser.

Dato
18.04.2017

Saksnummer
2016-00704

Tjenesteytere
Gotogate - Marco Polo

Klager har i det vesentlige anført

Den 9. mai bestilte klager en reise for to personer hos Gotogate.no t/r Alta - Billund
for reise 23. - 30. mai 2016, pris kroner 5 765. Klager avbestilte reisen sammen dag, og
bestilte samtidig ny reise 23. - 30. juni, pris kroner 8 286. 

Da klager møtte opp på Alta lufthavn den 23. juni var det ingen bekreftet billett til klager
og hennes reisefølge. Hun måtte derfor kjøpe nye billetter Alta - Billund en vei, pris
kroner 6 748. Klager kontaktet Gotogate for å sjekke om returen var ok. Reisebyrået
skulle ringe tilbake, men klager hørte aldri noe. 

Da klager skulle reise hjem den 30. juni var det ingen billetter, hun måtte på nytt kjøpe
nye billetter, pris DKK 5 870(NOK 7 600). 

Klager krever refusjon av samtlige beløp, tilsammen kroner 28 399.

Tjenesteyterne har i det vesentlige anført
Gotogate har ikke avgitt uttalelse til klager eller til nemnda.

Nemnda bemerker

Partene skal gis adgang til å uttale seg om både de faktiske og rettslige sidene av saken.
Hvis partene ikke benytter seg av denne adgangen, kan nemnda treffe vedtak på
grunnlag av opplysningene som er gitt tidligere i saken, jf forskrift om klagenemnd for
flypassasjerer § 5-3.

Klagen er forelagt Gotogate / Etraveli med opplysning om at nemnda kan treffe vedtak
selv om selskapet ikke avgir uttalelse. Gotogate har verken avgitt uttalelse til klageren
eller nemnda. Nemnda treffer således vedtak på grunnlag av opplysninger fra klageren.

Klageren har lagt frem en bestillingsbekreftelse fra Gotogate / Etraveli fra 09.05.2016
som taler om "ombestilling" og "rebooking" av reise fra Alta til Billund til 23.-30.06.2016.
Det kan se ut som hun betalte 790 kroner for ombestillingen / rebookingen.

Slik nemnda ser det tilsier en naturlig språklig forståelse av begrepene ombestilling
og rebooking at bestillingen for mai skulles erstattes av bestillingen for juni. Nemnda
finner ingen holdepunkter for at klageren fikk beskjed om at hun måtte betale for begge
bestillingene. Klageren hadde således fått en bekreftelse fra Gotogate / Etraveli på at
hun skulle få reise tur / retur Alta-Billund 23. og 30.06 2016 for 8 286 kroner. At det ikke
lå noen bekreftet billett for henne og reisefølget da de skulle sjekke inn 23.06.2016, må
nemnda legge til grunn skyldtes feil hos Gotogate / Etraveli. 

Klageren og følget reiste tur / retur Billund 23.-30.06.2016 og skal betale for reisen. Etter
nemndas syn er det den avtalte flybillettprisen etter ombestillingen / rebookingen - det
vil si 8 286 kroner - hun må betale. Nemnda anbefaler at Gotogate / Etraveli refunderer
det hun ellers har betalt for reisen - det vil si 20 113 kroner.

Vedtak

Transportklagenemnda - fly anbefaler at Gotogate / Etraveli refunderer 20 113 kroner til
klageren.