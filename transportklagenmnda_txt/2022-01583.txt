Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
23.01.2023

Saksnummer
2022-01583

Tjenesteytere
Norwegian Air Shuttle

Klager har i det vesentlige anført

Klager (tre personer) skulle reise fra Oslo til Edinburgh den 21. juni 2022. Under et døgn
før avreise mottok klager beskjed om at flyvningen var kansellert, og at han var booket
om til ny flyvning over et døgn senere. Klager valgte å kansellere reisen og booket nye
billetter med annet selskap. Klager har mottatt refusjon av sine opprinnelige billetter. 

Klager krever standarderstatning i henhold til EU-forordning 261/2004, 250 euro per
person.

Tjenesteyterne har i det vesentlige anført
DY1640 fra Oslo til Edinburgh den 21. juni 2022 ble kansellert grunnet streik
blant flyteknikere hos NFO (Norsk Flytekniker Organisasjon). Hendelsen er ikke
kompensasjonsberettiget, da årsaken til kanselleringen var ekstraordinære
omstendigheter utenfor Norwegians kontroll, strek hos tredjepart.  

I henhold til Montrealkonvensjonen, bør forpliktelser på opererende luftfartsselskaper
begrenses eller utelukkes i tilfeller der en hendelse er forårsaket av ekstraordinære
omstendigheter som ikke kunne vært unngått selv om alle rimelige tiltak hadde vært tatt.
Slike omstendigheter kan spesielt oppstå i tilfeller av politisk ustabilitet, meteorologiske
forhold som er uforenlige med driften av den aktuelle flygingen, sikkerhetsrisikoer,
uventede flygsikkerhetsmangler og streik som påvirker driften av et flyselskap som er i
drift.

Denne saken stiller seg annerledes enn EU-domstolens sak C-28/20 (Airhelp mot
SAS), streiken som ble initiert av Norsk Flytekniker Organisasjon («NFO») etter brudd
i forhandlingene med Næringslivets Hovedorganisasjon («NHO»), var ikke innenfor
de lokale avtalene som utfyller og supplerer tariffavtalens bestemmelser tilpasset
virksomhetens egne forhold, slik som avtalene mellom Piloter/mannskaper og
virksomheten, men innenfor Tariffavtalen inngått på NHO-nivå.

Selskaper bundet av tariffavtalen mellom NHO og NFO er i dag Norwegian Air Shuttle,
SAS Technical Services, Widerøe, Widerøe Technical Services og Babcock Scandinavian
Engineering. Disse selskapene er ikke en uavhengig part i selve avtalen, men er direkte
bundet av tariffavtalens bestemmelser som følge av deres tilslutning til NHO Luftfart,
og gitt at vilkårene i Luftfartstariffavtalens §3-7 er oppfylt. Dette betyr at en eventuell
konfliktsituasjon som streik i utgangspunktet ikke vil kunne håndteres gjennom en dialog
mellom ledelse og arbeidstaker som en lokal avtale.

EU-domstolens premiss i sak C-28/20, sier at streik ikke kan anses som en ekstraordinær
omstendighet, dersom konflikten kan løses gjennom dialog mellom ledelse og
arbeidstaker. Denne typen dialog var ikke mulig i denne saken. 

Rimelige tiltak som frigjøring av fly ved hjelp av en mekanisme kalt Minimum
equipment list (MEL), som er en midlertidig løsning som lar Norwegian flytte visse
vedlikeholdsoppgaver til et senere tidspunkt eller omdirigere fly som trenger vedlikehold
til steder utenfor Norge som ikke er berørt av streik, ble brukt når det var mulig. Dette
reduserte effektivt antall kanselleringer. 

Norwegian kan på grunnlag av ovennevnte ikke imøtekomme klagers krav.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artikkel 5 og 7.

Norwegian har uttalt og underbygget med dokumentasjon at kanselleringen av DY1640
skyldtes streik hos flyteknikere. 

EU-forordningen nevner i sin fortale at streik kan være en slik ekstraordinær
omstendighet. Forordningen sier imidlertid ikke at enhver streik som rammer
flyselskapets drift, må anses å ligge utenfor dets kontroll. 

I 2019 mottok EU-domstolen en anmodning om prejudisiell avgjørelse fra Attunda
tingsrätt i Sverige vedrørende fortolkningen av EU-forordning 261/2004 artikkel 5 nr.
3 i forbindelse med en tvist mellom Airhelp Ltd og SAS. Flyselskapet hadde avslått
passasjerens krav om standarderstatning etter at hans flyvning var kansellert som følge
av pilotstreiken i SAS våren 2019, og anført at streiken måtte anses som en ekstraordinær
begivenhet utenfor selskapets kontroll. 

EU-domstolen avsa dom vedrørende fortolkningsspørsmålene den 23. mars 2021 i sak
C-28/20 med følgende konklusjon:

«Artikel 5, stk. 3, i Europa-Parlamentets og Rådets forordning (EF) nr. 261/2004
af 11. februar 2004 om fælles bestemmelser om kompensation og bistand til
luftfartspassagerer ved boardingafvisning og ved aflysning eller lange forsinkelser
og om ophævelse af forordning (EØF) nr. 295/91 skal fortolkes således, at en strejke,
der indledes på opfordring af en fagforening for et transporterende luftfartsselskabs
personale under iagttagelse af de betingelser, der er foreskrevet i den nationale
lovgivning bl.a. med hensyn til strejkevarsel, og som indledes med det formål at
sikre opfyldelsen af de krav, der er fremsat af de ansatte i dette luftfartsselskab,
og gennemføres af en personalekategori, der er uomgængeligt nødvendig for at
gennemføre en flyvning, ikke er omfattet af begrebet »usædvanlig omstændighed« som
omhandlet i denne bestemmelse.»

Nemndas flertall - forbrukerrepresentantene og nemndas leder - er av den oppfatning
at streiken blant flyteknikere fra Norsk Flytekniker Organisasjon som varte fra 18. til 28.
juni 2022 faller innenfor flyselskapets ansvarsområde. De streikende var, slik flertallet
forstår det, ansatte i selskapet. Streiken var dermed innenfor selskapets kontroll. Klager
har etter dette rett til standarderstatning.

Nemndas mindretall - bransjerepresentantene - er uenig i dette og anser vilkårene for
ansvarsfritak for oppfylt.

Vedtak er truffet med dissens slik det fremgår over. 

Vedtak

Transportklagenemnda anbefaler at klager gis medhold og at Norwegian utbetaler
standarderstatning med 250 euro per passasjer.