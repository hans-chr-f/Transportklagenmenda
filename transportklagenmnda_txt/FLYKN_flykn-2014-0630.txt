Vedtak i Transportklagenemnda - Fly

Sammendrag

Krav om erstatning grunnet nektet ombordstigning.

Dato
16.02.2015

Saksnummer
630/14F

Tjenesteyter
SAS / American Airlines

Klager har i det vesentlige anført:

Klager skulle reise fra Dallas til Trondheim via Washington og København den 14. oktober
2013. Klager ble nektet ombordstigning på American Airlines flight AA1355 fra Dallas til
Washington, med begrunnelse av at billetten ikke var betalt. Klagers billett var betalt, hun
hadde allerede benyttet utreisen fra Norge til USA den 2. oktober.

Klager endte opp med å kjøpe ny billett til Norge, pris kroner 9 860.

Klager krever refusjon av ny billett.

Det vises for øvrig til klagers brev.

SAS har i det vesentlige anført:

I henhold til klagers billett ble denne flyvningen operert av American Airlines.

Klager bes henvende seg til American Airlines.

American Airlines har i det vesentlige anført:

Det ble ikke registrert noen kontakt mellom klager og American Airlines denne 14. oktober.
Dagen etter derimot, den 15. oktober, var klager i kontakt med American Airlines, hvor
hun hevdet at flyplasspersonalet ikke kunne finne hennes reservasjon. American Airlines
finner dette underlig da representanten klager snakket med den 15. oktober fant hennes
reservasjon uten noe problem.

Klager ble notert som no-show 14. oktober. Da hun kontaktet American Airlines den 15.
oktober ble hun forklart at det dessverre ikke var mulig å gjøre noen endringer på denne
billettypen.

American Airlines kan på grunnlag av ovennevnte ikke imøtekomme klagers krav.

Nemnda bemerker:

Nemnda legger på bakgrunn av de foreliggende opplysninger til grunn at klager hadde kjøpt
en reise bestående av selvstendige flygninger med henholdsvis American Airlines og SAS.
Dette innebærer at selskapene kun er ansvarlig for eventuelle egne feil/mangler.

Reisen er bestilt gjennom reisefeber.no. Det er ikke anført at reisefeber.no har begått noen
feil i sakens anledning.

Klagen gjelder flygningen Dallas - Washington. Flygningen var en American Airlines flygning.
SAS er ikke ansvarlig for eventuelle feil med denne flygningen.

Det står påstand mot påstand om hva som skjedde i Dallas den 14. oktober. Klager anfører
at hun ble nektet ombordstigning fordi billetten ikke var betalt. American Airlines hevder at
klager ikke møtte frem til avgang denne dagen, og at klager først kontaktet American Airlines
neste dag, den 15. oktober.

Det er uklart for nemnda hva som har skjedd. Klager, som er den som krever erstatning, må
i utgangspunktet sannsynliggjøre at American Airlines har begått en feil som gir grunnlag for
erstatning, Nemnda finner på bakgrunn av de foreliggende opplysninger ikke sannsynliggjort
at American Airlines kan lastes i sakens anledning. Nemnda finner følgelig ikke å kunne
anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.