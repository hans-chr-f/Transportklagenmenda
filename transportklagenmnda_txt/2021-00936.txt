Vedtak i Transportklagenemnda - Fly

Sammendrag

Krav om standarderstatning som følge av kansellering. Flyselskapet
ville ikke omrute klager med en bestemt flyvning med annet flyselskap.

Dato
16.12.2021

Saksnummer
2021-00936

Tjenesteytere
SAS

Klager har i det vesentlige anført

Klager hadde bestilt en reise med SAS mellom Tromsø og Stavanger, via Oslo. Utreisen
var med SK4433 fra Tromsø til Oslo kl. 19.25 den 12. mai 2021 og videre med SK4051 fra
Oslo til Stavanger samme dag, med ankomst i Stavanger kl. 22.40.

Den 29. april 2021 fikk klager beskjed om at SK4433 var kansellert. Klager ble tilbudt
omruting med SK4411 og SK4025, slik at ny avgang fra Tromsø var kl. 10.20 den 12. mai,
og ankomst i Stavanger var kl. 14.00.

Klager anfører at SAS hadde en alternativ flyvning fra Tromsø med avgang kl. 18.50
samme dag, SK4431, men denne var fullbooket. Imidlertid var det ledige plasser på
WF627 via Bergen, og denne flyvningen hadde avgang kl. 17.10. Klager ba om å bli
omrutet med denne flyvningen, men kundeservice avslo forespørselen. Klager valgte
derfor å kansellere SAS-billettene og kjøpe nye billetter med Widerøe, med avgang dagen
etter. Klager har forklart at billettene for Widerøe-flyvningen samme dag lå på rundt
5000 kroner én vei og at hun derfor valgte å ikke kjøpe disse.

Klager har fremsatt krav om standarderstatning på 250 euro i henhold til EU-forordning
261/2004 som følge av kanselleringen.

Tjenesteyterne har i det vesentlige anført
SAS har ikke inngitt tilsvar i saken, på tross av anmodning om dette.

Overfor klager har SAS anført at SK4411 ble kansellert som følge av covid-19, og at de
tilbød henne det beste mulige omrutingsalternativet.

Nemnda bemerker

SAS har ikke inngitt tilsvar i saken. Nemnda treffer da vedtaket basert på opplysningene
som er fremkommet tidligere i saken, i tråd med transportklagenemndforskriften § 5-3
tredje ledd.

Nemnda legger således til grunn at klager ble informert om kanselleringen av SK4433
den 29. april 2021, noe som var 13 dager før avgang. SAS har ikke inngitt tilsvar til
nemnda og har således ikke godtgjort at kanselleringen skyldtes ekstraordinære
omstendigheter. Klager har etter dette rett på 250 euro i standarderstatning, jf. EU-
forordning 261/2004 artikkel 5 og 7.

Nemnda tar videre stilling til spørsmålet om klager har rett på refusjon av ekstrautgiftene
til nye billetter med Widerøe.

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf. EU-
forordning 261/2004 artikkel 8. Flyselskapets plikt til å omrute kan strekke seg utover
omruting innenfor eget selskap og samarbeidspartnere, jf. EU-kommisjonens veiledning
av 15. juni 2016 punkt 4.2.

Det er på det rene i dette tilfellet at klager ble tilbudt omruting av SAS. Spørsmålet er
om omrutingstilbudet oppfylte kravet om omruting «snarest mulig», jf. EU-forordning
261/2004 artikkel 8 nummer 1 bokstav a.

Vurderingen av flyselskapets omrutingstilbud avhenger av en helhetsvurdering der
blant annet tid, kostnader, tilgjengelig transport og passasjerens individuelle behov
for å ankomme til et bestemt sted til et bestemt tidspunkt kan spille inn. Som nevnt
begrenser ikke omrutingsplikten seg til flyvninger med eget flyselskap alene. Passasjeren
må imidlertid gi flyselskapet rimelig tid til å arrangere omrutingen. Dersom passasjeren
kjøper nye billetter selv uten å avvente selskapets omruting, risikerer passasjeren å
måtte dekke utgiften selv.

Nemnda har delt seg i et flertall og et mindretall.

Flertallet, lederen og forbrukerrepresentantene, mener at SAS ikke har oppfylt plikten
til omruting etter forordningen. I dette tilfellet ba klager om å bli omrutet med WF627
fra Tromsø, som hadde avgang kl. 17.10. Klager har forklart at det var ledige plasser
på denne avgangen, men at SAS likevel ikke ville omrute klager med denne flyvningen.
SAS har ikke imøtegått påstanden om at det var ledige plasser på Widerøe-flyvningen
og har heller ikke oppgitt noen annen grunn til at det ikke var mulig å omrute klager
med denne flyvningen. En omruting av klager med denne flyvningen ville ha medført
at klagers avreise fra Tromsø kun ville ha blitt framskyndet med to timer, i stedet for ni
timer. Flertallet kan således ikke se at SAS har godtgjort at de har oppfylt kravet om å
tilby omruting «snarest mulig». Videre mener flertallet at SAS heller ikke har dokumentert
at de tilbød klager å reise på en senere dato jf. forordningens bokstav c.

Klager valgte imidlertid ikke å kjøpe billetter med denne flyvningen selv, og hun har
forklart at som følge av at billettene for avgangen samme dag kostet rundt 5000 kroner
én vei, valgte hun å kjøpe billetter med Widerøe dagen etter i stedet. Flertallet mener
at som følge av at SAS ikke har oppfylt omrutingsplikten sin i tilstrekkelig grad, må SAS i
dette tilfellet dekke merutgiftene klager hadde til å omrute seg selv.

Mindretallet, bransjerepresentantene, mener at SAS har oppfylt omrutingsplikten, ved
å tilby passasjeren omruting samme dag. Klager på sin side har ikke tatt hensyn til
tapsbegrensningsplikten, når hun kjøpte en ny billett med en annet selskap til en høyere
pris, fremfor å akseptere omrutingen. Klager bør da ta denne kostnaden selv.

I tråd med flertallets syn anbefaler nemnda at SAS utbetaler 250 euro i
standarderstatning og dekker utgiftene til de nye billettene med Widerøe, fratrukket
eventuelt allerede refundert beløp for de ubrukte SAS-billettene.

Vedtaket er fattet med dissensen som fremgår over.

Forbrukerrepresentantene mener at klager i dette tilfellet også har krav på
forsinkelsesrente i henhold til forsinkelsesrenteloven, normalt regnet fra 30 dager etter
at klager har krevd refusjon, standardkompensasjon eller erstatning.

Vedtak

Transportklagenemnda anbefaler at SAS utbetaler 250 euro i standarderstatning
og dekker utgiftene til de nye billettene med Widerøe, fratrukket eventuelt allerede
refundert beløp for de ubrukte SAS-billettene.