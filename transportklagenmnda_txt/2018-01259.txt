Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
23.11.2018

Saksnummer
2018-01259

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY422 fra Oslo lufthavn (OSL) til Molde
(MOL) 1. februar 2018 kl. 08.20. Flyvningen ble imidlertid kansellert, og klager ble booket
om til ny flyvning samme dag kl. 16:00. Klager hadde imidlertid returreise til Oslo samme
dag, og den nye flytiden passet derfor dårlig. SAS hadde ledige billetter kl. 08.05, og
klager kjøpte ny billett. 

På bakgrunn av kanselleringen har klager fremsatt krav om standardkompensasjon i
henhold til EU-forordning 261/2004 på 250 euro.

Tjenesteyterne har i det vesentlige anført
Norwegians flyvning DY422 fra Oslo til Molde 1. februar 2018 ble kansellert.
Kanselleringen skyldtes værforholdene i Oslo denne dagen, herunder regn, snø og
minusgrader, som medførte underkjølt regn og lav sikt. Det var ikke trygt å ta av fra
flyplassen, og restriksjoner ble innført. Værforholdene medførte uregelmessigheter ved
Oslo lufthavn hele dagen. 

Klager ble booket om til ny flyvning med DY430 kl. 16.00 samme dag, men klager ønsket
ikke å benytte denne reisen. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav om standardkompensasjon.

Nemnda bemerker

Norwegians flyvning DY422 fra Oslo til Molde 1. februar 2018 ble kansellert. 

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. 

I dette tilfellet skyldtes kanselleringen værforholdene ved Oslo lufthavn denne dagen.
Det var regn, snø og minusgrader, som medførte underkjølt regn og lav sikt. Norwegian
har opplyst at det ikke var trygt å reise fra Oslo lufthavn i denne tidsperioden. Det vises
til fremlagt dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningens forstand. Klager ble booket om til ny flyvning samme
ettermiddag. Dette passet imidlertid ikke for klager, som hadde returreise samme dag.
Han kjøpte nye billetter med SAS, men har ikke fremsatt krav om refusjon av disse.
Nemnda legger til grunn at innstillingen som følge av værforholdene ikke kunne vært
unngått selv om alle rimelige tiltak var truffet. Kanselleringen gir etter dette ikke rett til
standarderstatning, og nemnda anbefaler ikke at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.