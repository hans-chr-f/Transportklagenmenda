Vedtak i Pakkereisenemnda

Sammendrag

Saken gjelder gyldigheten av kredittkortgebyr.

Dato
06.02.2013

Saksnummer
111/12

Tjenesteyter
Apollo Reiser AS

Sakens dokumenter ble lagt frem.

Klager: X

Turarrangør: Apollo Reiser AS

Antall reisende: 4

Reisens pris: kr 30.992

Saken gjelder:

Saken gjelder gyldigheten av kredittkortgebyr.

Klager anfører at han 16. februar 2012 bestilte en reise for kr.30.992,- og innbetalte
depositum den 24. februar ved bruk av kredittkort. Da han på samme måte innbetalte
restbeløpet, ble han belastet kr.103,- i kredittkortgebyr. Han mener dette er i strid
med avtalen og pakkereiseloven § 3-1 i og med at det ikke ble opplyst om gebyret på
bestillingstidspunktet. Han krever kr.103,- refundert.

Apollo anfører at de innførte gebyr for betaling med kredittkort i begynnelsen av mars,
«på lik linje med de fleste andre turoperatører».

De tilbyr også gebyrfritt alternativ, og det er valgfritt om kunden vil betale med kredittkort
eller ei.

Nemnda bemerker:

Etter § 4-5 i pakkereiseloven kan turarrangør ikke endre avtalevilkårene til ulempe for kunden
med mindre slik adgang uttrykkelig fremgår av avtalen. I dette tilfelle hadde ikke Apollo gebyr
ved betaling med kredittkort da bestillingen ble foretatt og avtale inngått. Da klager betalte
depositum i februar ble det da heller ikke ilagt gebyr.

Ved en ensidig handling fra turoperatørens side ble det i mars innført slikt gebyr.

Etter Reklamasjonsnemndas mening hadde ikke Apollo anledning til å innføre dette med
virkning for allerede inngåtte avtaler selv om det forelå gebyrfrie alternativer.

I forhold til inngåtte avtaler måtte Apollo i så fall ha informert direkte til dem som hadde
bestilt reiser om at gebyr var innført og om de gebyrfrie alternativer.

Generell info på nettet må aksepteres for avtaler som inngås etter innføringen av gebyret,
men ikke for dem som allerede har inngått bindende avtale uten slikt gebyr og som dermed
får gebyret som en overraskelse i strid med avtalen.

Vedtak:

Reklamasjonsnemnda for pakkereiser anbefaler at klager krediteres kr.103,-.

Vedtaket var enstemmig.