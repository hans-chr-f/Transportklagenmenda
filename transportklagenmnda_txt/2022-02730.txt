Vedtak i Transportklagenemnda - Fly

Sammendrag

Krav om erstatning/refusjon grunnet flykansellering.

Dato
11.04.2023

Saksnummer
2022-02730

Tjenesteytere
Widerøe

Klager har i det vesentlige anført

Klager skulle reise med Widerøe fra Hammerfest til Kirkenes den 27. juli 2022 (WF974).
Planlagt avgangstid var kl. 11:55, med ankomst i Kirkenes kl. 14:20. Avgangen ble
kansellert. Klager ble omrutet til WF993 og WF976 (reise via Tromsø) med avgang fra
Hammerfest kl. 13:13 og ankomst i Kirkenes kl. 20:05. 

I henhold til klageskjemaet til Transportklagenemnda er det  fremsatt krav om erstatning
i henhold til EU-forordning 261/2004 om flypassasjerers rettigheter/krav om erstatning
eller refusjon på annet grunnlag.  Klager har krevd 349 NOK for måltid i Tromsø
refundert. Klager har fått refundert 150 NOK, og krever med dette gjenstående 199 NOK.

Tjenesteyterne har i det vesentlige anført
Klager hadde en reise med Widerøe Hammerfest – Kikenes 27/07-22 hvor WF974 ikke
kunne lande i Hammerfest grunnet værforhold, og flydde videre til Alta. Ny rute på
WF974 ble dermed ALF- MEH – VDS – KKN. Passasjeren ble ombooket til Hammerfest –
Tromsø – Kirkenes.

Passasjeren søkte om matkompensasjon, og Widerøe har utbetalt 150 NOK i standard
matkompensasjon. Det vises til vedlagt oversikt over Widerøe sine satser ved
forsinkelser.  Ved forsinkelse over to timer har passasjerene krav på mat for inntil 80
NOK. Om forsinkelsen er over tre timer har passasjerene krav på 150 NOK.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Widerøe har fremlagt dokumentasjon på en logg (Hendelseshåndtering) hvor det
fremgår at årsaken til kanselleringen var værforholdene. De har opplyst at maskinen
ikke kunne lande i Hammerfest og derfor fløy videre til Alta. I rapporten er inntatt et
utklipp fra METAR-og TAF-rapport, som inneholder diverse koder. Widerøe har ikke
opplyst konkret hva de konkrete kodene betyr, hvordan været faktisk var, eller hvorfor
dette været var til hinder for flyvningen som ble kansellert. Nemnda mener derfor at
Widerøe ikke i tilstrekkelig grad har godtgjort at kanselleringen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Klager har derfor rett til standarderstatning med 250 Euro.

Ved kansellering har passasjeren rett på forpleining i ventetiden. Dette innebærer blant
annet måltider og forfriskninger som står i rimelig forhold til ventetiden, jf. EU-forordning
261/2004 artikkel 9 punkt 1. bokstav a). Nemnda mener at måltidet pålydende 349 NOK
må anses som rimelig sett hen til ventetiden i klagers tilfelle. Klager har mottatt 150 NOK.
Nemnda anbefaler at Widerøe utbetaler ytterligere 199 NOK til klager. 

I denne saken er det opplyst at flyselskapet opererer med standardiserte satser for
dekning av matkostnader i forbindelse med forsinkelser. Nemnda presiserer for ordens
skyld at et flyselskap ikke ensidig kan begrense det ansvaret de har etter EU-forordning
261/2004. 

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at Widerøe utbetaler standarderstatning med 250 Euro
og ytterligere 199 NOK i matkostnader til klager.