Vedtak i Transportklagenemnda - Fly

Sammendrag

Krav om refusjon av ekstrakostnad ved endring av flybillett.

Dato
19.12.2017

Saksnummer
2017-00641

Tjenesteytere
Norwegian

Klager har i det vesentlige anført

Klager hadde bestilt en reise fra Alicante til Oslo og videre til Harstad/Narvik (Evenes)
med Norwegian 30. mars 2017. Som følge av sykdom i familien, og dermed et akutt
behov for å reise til Oslo, foretok klager en endring 19. mars 2017 slik at reisen ble
endret fra 30. til 20. mars. 

Klager anfører at han har blitt belastet dobbelt for videreforbindelsen til Harstad/Narvik,
og at han ikke skal behøve å betale denne på nytt. Klager har fremsatt krav om refusjon
av kroner 917 som utgjør billetten til Harstad/Narvik.

Tjenesteyterne har i det vesentlige anført
Det fremgår av Norwegians vilkår at endring av billetten er mulig, endog mot et gebyr og
eventuell prisdifferanse. 

Klagers opprinnelige reide var en gjennomgående reise med mellomlanding i Oslo.
En gjennomgående reise er en sammenhengende kontrakt. Den opprinnelige reisen
Alicante - Oslo - Harstad/Narvik ble bestilt av klager 11. januar 2017. 19. mars 2017 ble
det foretatt en endring til kun én strekning, Alicante til Oslo. Strekningen fra Oslo til
Harstad/Narvik som ble slettet er ikke refunderbar. 

Ved endring av billett påløper det kostnader til endringsgebyr på kroner 400 pluss
prisdifferanse, jf. Norwegians vilkår. Utregningen av kostnadene gjøres automatisk
i Norwegians system. Klager er belastet endringspris på korrekt måte i henhold til
selskapets vilkår. 

Norwegian avviser på ovennevnte bakgrunn klagers refusjonskrav.

Nemnda bemerker

Klager endret sine opprinnelige flybilletter, og fremskyndet avreisetidspunktet med ti
dager.

Klager hadde LowFare-billetter. Det fremgår av Norwegians vilkår at LowFare-billetter
ikke er refunderbare. Det innebærer at man ikke får refundert billettprisen dersom man
avbestiller eller endrer sin reise. Det fremgår videre av Norwegians vilkår at ved endring
av billetten vil passasjeren bli belastet et tilleggsgebyr samt prisdifferansen mellom
tidligere billett og ny billett. 

Nemnda påpeker at det ikke er mulig å se om klager er belastet to ganger for
setereservasjonen. Dersom han er det, må det gå til fradrag, slik at han bare belastes én
gang. 

Nemnda kan derfor ikke se at klager har krav på å få refundert kroner 917 for den
opprinnelige reisen.

Vedtak

Transportklagenemnda - fly anbefaler ikke at klager gis medhold. Klager har eventuelt
krav på å få refundert kostnad for setereservasjonen dersom dette er belastet to ganger.