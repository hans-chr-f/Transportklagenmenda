Vedtak i Transportklagenemnda - Sjø

Sammendrag

Krav om refusjon for hotellutgifter grunnet kansellering.

Dato
08.02.2021

Saksnummer
2020-03768

Tjenesteytere
Torghatten Trafikkselskap AS

Klager har i det vesentlige anført

Klager skulle reise med ferjen fra Gutvik til Skei den 11. januar 2020. Klager fikk e-post
tidlig morgen om at ruten var innstilt inntil videre. Utover dagen kom det flere e-poster
hvor det ble informert om at ruten gjenopptas til innstilt, hvor den til slutt i siste melding
kl. 19:36 at avgangen er innstilt inntil videre.

Overnattingen ble gjort på nærmeste åpne og ledige hotell denne dagen. Klager satte
lasten i Gutvik for så å dra til hotellet.

Det ble lagt inn klage via selskapets nettside, men klager har ikke fått respons.

Klager krever å få dekket utgiftene for overnatting på kr. 990.

Tjenesteyterne har i det vesentlige anført
På grunn av teknisk problem med hovedfergen MF Leka, ble reservefartøy MF Ramtind
satt inn i ruten Skei – Gutvik fra og med 7. januar 2020 kl. 12:40. 

Torghatten Trafikk Selskap (TTS) forklarer at den 11. januar 2020 så hadde de
utfordringer med fallvind som gjorde at de forsøkte flere ganger å gjenoppta avgangene
uten hell. TTS har lagt med vedlegg fra YR denne dagen som viser vindforholdene. De
mener at kanselleringene grunnet værforholdene kommer inn under force majoure. 

TTS kan ikke se at de er pliktig til å dekke kostnader for reisende som ikke kom frem til
endestopp for reisen ref. båtpassasjerrettsforordningen er hjemlet i sjølover kap. 15 IV §
418 a.
Det vises til Art. 17:
«Rett til forpleining ved forsinkelse/innstilling Art. 17

Gjelder bare ved avreise fra havneterminal Ved innstilling eller forsinkelse over 90
minutter krav på gratis snacks, måltider eller forfriskninger som står i rimelig forhold til
ventetiden forutsatt at det kan skaffes til veie på en rimelig måte (gjelder også cruise).
Ved behov for overnatting, skal passasjerer tilbys dette kostnader kan begrenses til 80
euro per natt, høyst tre netter (gjelder ikke cruise).»
Definisjon av havneterminal Art. 3 k)
«Terminal bemannet av transportør eller terminaloperatør, i en havn
med anlegg og utstyr, for eksempel innsjekkingsskranker,
billettskranker eller venterom, samt personale til å ta om bord eller
sette i land passasjerer»

TTS kan ikke imøtekomme klagers krav.

Nemnda bemerker

Klager krever refusjon for utgifter til hotell på kr. 990,- grunnet innstilt ferge.

Tjenesteyter har anført at fergen ble innstilt grunnet kraftig vind. 

Det følger av Båtpassasjerforordningen (EU-forordning 1177/2010) art. 20, at regler om
kompensasjon ikke kommer til anvendelse dersom transportøren beviser at avgangen
er innstilt eller forsinket på grunn av værforhold som vanskeliggjør sikker drift av skipet.
Etter nemndas syn har transportøren gjennom rapport fra Yr tilstrekkelig dokumentert
de kraftige vindforholdene, og anses å ha bevist at dette var grunnen til innstillingen. 

Videre er det klart at reisen gjelder ikke avreise fra havneterminal, jf. forordningens art.
3 bokstav k). Ferjeterminaler innenriks faller ikke under forordningens definisjon på
havneterminal, bl.a. fordi de ikke er bemannet. Da gjelder ikke retten til overnatting, som
følger av art. 17.

Det er således ikke grunnlag for refusjon.

Vedtak

Transportklagenemnda Sjø finner ikke å kunne anbefale at klager gis medhold.