Vedtak i Pakkereisenemnda

Sammendrag

Krav om refusjon av reisens pris grunnet mangelfull rengjøring ved ankomst.

Dato
16.11.2016

Saksnummer
110/16P

Tjenesteyter
Solia AS

Saken gjelder:

Krav om refusjon av reisens pris grunnet mangelfull rengjøring ved ankomst.

Klager har i det vesentlige anført:

Klager bestilte en ukes reise for 2 personer med innkvartering i en 2-romsleilighet med
balkong på El Sol Leiligheter, Maspalomas, Gran Canaria i perioden 12.03.2016 - 19.03.2016.

Da klager ankom El Sol oppdaget de følgende i leiligheten:

De klaget til hotellet umiddelbart etter ankomst, men det var ikke mulig å få en annen
leilighet, så klager fant seg et annet hotell på egen hånd.

Etter 2 dager ble de kontaktet av en guide fra Solia som ville at de skulle fraskrive seg rommet
de hadde sjekket ut av. Ifølge klager ble de kontaktet gjentatte ganger om dette i løpet av de
neste 2 dagene og til slutt ba de om å få fred da de kun hadde en uke ferie.

Klager krever å få refundert det de betalte for reisen, totalt kr 9.990.

Det vises for øvrig til klagers brev.

Solia har i det vesentlige anført:

Først to dager etter klagers ankomst, ble Solia informert av hotellet om at klager hadde
sjekket ut samme dag som de ankom. Solias guider kontaktet klager for å få vite hva som
hadde skjedd og om det var noe de kunne gjøre.

Klager var misfornøyd med renholdet, men oppsøkte aldri Solias guider på stedet.

El Sol er et litt eldre og enkelt leilighetshotell som får et pluss for bra beliggenhet. Solia
opplever vanligvis ikke problemer med rengjøringen på El Sol.

Solia mener klager ikke er berettiget prisavslag da de ikke tok opp forholdet med rengjøringen
med Solia før de forlot hotellet og fant seg et annet bosted på egen hånd.

Det vises for øvrig til brev fra Solia.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2. Turarrangøren har etter
pakkereiseloven en rett til å avhjelpe mangler. Denne rett forutsetter at turarrangøren gjøres
kjent med problemene på reisemålet. Dersom turarrangøren ikke har gitt anvisning på noe
annet, vil det etter nemndas vurdering være naturlig å ta opp manglene direkte med hotellet.
Fører ikke dette frem, må turarrangøren kontaktes snarest. Dersom manglene ikke tas opp på
reisemålet på en måte som gir turarrangøren mulighet til å avhjelpe manglene, vil man ikke nå
frem med krav om prisavslag i ettertid.

Slik nemnda forstår saken var den leiligheten klageren kom til på El Sol dårlig rengjort. Det er
noe uklart om klageren i det hele tatt ga hotellet anledning til å rengjøre rommet på nytt. Ut
fra det som vedligger saken kan det se ut til at klageren ankom på lørdag og sjekket ut lørdag
etter å ha funnet et rom på hotell Palm Beach, et fem stjerners hotell.

Klageren kontaktet ikke den stedlige representanten. Denne fikk først vite at klageren hadde
sjekket ut etter å ha blitt oppringt fra hotellet. Den stedlige representanten tok etter dette
kontakt med klageren, ble orientert om saken og ba om klagerens bekreftelse på at leiligheten
på El Sol kunne avbestilles for resten av oppholdet. En slik bekreftelse var klageren ikke villig
til å gi.

Slik nemnda ser saken har klageren ikke gitt arrangøren noen mulighet til å løse problemet
på stedet. Klageren har heller ikke gitt arrangøren noen mulighet til å avbestille leiligheten
på El Sol for om mulig å få refundert et beløp fra hotellet for ubenyttede dager. Et eventuelt
refundert beløp ville det ha vært naturlig å overføre til klageren.

Slik denne saken ligger an kan nemnda ikke se at klageren har krav på å få refundert noen del
av reisens pris.

Vedtak:

Pakkereisenemnda kan i dette tilfellet ikke anbefale at klageren gis refusjon.

Vedtaket er enstemmig.