Vedtak i Transportklagenemnda
- Kollektivreiser

Sammendrag

Krav om frafall av gebyr - betaling med Vipps

Dato
14.03.2022

Saksnummer
2021-01971

Tjenesteytere
Ruter

Klager har i det vesentlige anført

Klager ble ilagt gebyr 16. november 2021. Klager forklarer at han, slik som han alltid gjør,
foretok et kjøp av billett med Vipps om betalingsmiddel. Klager anfører at han kjøpte
billett i Vipps før han gikk om bord på bussen og fikk opp en hake om at betalingen
var godkjent. Klager ble sendt tilbake til Ruterappen og la telefonen i lommen. Da
kontrolløren kom om bord skulle klager vise frem billetten sin, men da viste det seg at
det ikke hadde vært tilfredsstillende kommunikasjon mellom Vipps og Ruterappen, noe
klager anfører at han ikke var klar over at kunne skje. 

Klager viser til sin betalingshistorikk hvor det fremgår at han kjøper billett hver gang
han tar bussen. I perioder kjøper han periodebillett og andre ganger kjøper han
enkeltbilletter ut ifra situasjonen med hjemmeskole, fysisk skole og treningssamlinger.
Klager understreker at han ikke har prøvd å snike på bussen og mener det er feil at han
skal straffes for en handling han ikke har begått. 

Klager anfører at kontrolløren sa til klager at dersom han kunne bevise at han hadde
prøvd å kjøpe billett, så ville han ikke ilegge gebyr. Klager forklarer at kontrolløren
unnlot å fortelle hvordan klager kunne bevise at han hadde prøvd å kjøpe billett, noe
kontrolløren viste etter at han hadde ilagt gebyret. Klager anfører at kontrolløren sa
at en klage på gebyret ville bli akseptert i klagers favør. Klager anfører at han ble bedt
av kontrolløren å bevise for han at han hadde penger på konto ved å gjennomføre et
billettkjøp med Vipps. Klager mener at dette beviser at problemet ikke lå på klagers side
og at han etter beste evne har betalt for reisen. 

Klager krever frafall av gebyret.

Tjenesteyterne har i det vesentlige anført

Klager ble ilagt gebyr 16. november 2021 fordi han kjøpte billett for sent. Klager viser
til at han hadde kjøpt billett tidligere, men betaling ble ikke godkjent og billett ble ikke
gyldig. Det er viktig at man følger med på at betaling blir godkjent og at billett lastes ned i
appen, det kan man se ved at nedtellingen på billetten begynner.

Ruter viser til våre reisevilkår, punkt 3: 
Passasjeren skal:
b) ha gyldig billett ved påstigning på et transportmiddel eller ved inntreden i en
kontrollsone. Dette innebærer at elektronisk billett skal være aktivert på dette tidspunkt.
d) fremvise billetten til personalet på oppfordring. På transportmidler som kun tillater
ombordstigning foran, skal gyldig billett fremvises uoppfordret til fører.

Ruter ser ingen grunn til frafall av dette gebyret.

Nemnda bemerker

Klager ble ilagt gebyr 16. november 2021 fordi han ikke kunne fremvise gyldig billett
under billettkontrollen. 

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager kunne ikke fremvise gyldig billett under billettkontrollen, vilkårene for å ilegge
gebyr var således oppfylt. 

Klager har blant annet anført at han kjøpte billett i Vipps før han gikk om bord på
bussen og fikk opp en hake om at betalingen var godkjent. Klager har vist til sin
betalingshistorikk hvor det fremgår at han kjøper billett hver gang han tar bussen. Klager
har presisert at han ikke har prøvd å snike på bussen og mener det er feil at han skal
straffes for en handling han ikke har begått. Klager har anført at kontrolløren sa at en
klage på gebyret ville bli akseptert i klagers favør.

Nemnda holder det for sannsynlig at kjøpsprosessen via Vipps ikke ble fullført med
nedlastning av billetten. Prosessen må ikke avsluttes før skjermbildet med gyldig billett
vises. Ved tidligere avbrudd vil kjøpet bli kansellert og beløpet ikke belastet kjøperen.
Ved kjøp av billett via Vipps er det ikke tilstrekkelig at betalingen merkes som godkjent i
Vipps for å få gyldig billett, det er nødvendig at billetten lastes ned, nedtellingen starter
og bildet med gyldig billett vises i Ruterappen. Den nedlastede og gyldige billetten er i
dette tilfellet å anse som en ordrebekreftelse fra Ruter på at billettbestillingen har gått
igjennom.

Klager hadde i dette tilfellet ikke sikret seg at billetten ble lastet ned, slik at han ikke
hadde gyldig billett ved påstigning. Nemnda bemerker at den reisende selv har ansvar
for å ha gyldig billett før påstigning.

Nemnda viser generelt til at det ikke er tilstrekkelig å ha kjøpt billetter, verken
papirbilletter eller elektroniske. Billettene må i tillegg aktiveres enten ved automater eller
lastes ned og bekreftes i mobilappen, og dette er den reisendes ansvar. Klager må selv
forsikre seg om at betaling er gjennomført og billett er utstedt når man velger å kjøpe
billett via app. Ved kjøp via mobilappen er kjøp ikke gjennomført før skjermbildet viser
gyldig billett. 

Nemnda kan ikke se at det er grunnlag for å anbefale at gebyret frafalles. 

Nemnda er kjent med at kontrollørene utøver et visst skjønn ved ileggelse av gebyrer,
men finner av prinsipielle grunner ikke å kunne vurdere skjønnsutøvelsen i det enkelte
tilfelle.

Vedtak

Transportklagenemnda finner ikke å kunne anbefale at klager gis medhold.