Vedtak i Pakkereisenemnda

Sammendrag

Krav om prisavslag pga. for få solsenger og dårlig service både fra Ving og hotellet,
spesielt da klager ble skadet av den skarpe kanten på stolbeinet på terrassen.

Dato
03.06.2016

Saksnummer
263/15P

Tjenesteyter
Ving Norge AS

Saken gjelder:

Krav om prisavslag pga. for få solsenger og dårlig service både fra Ving og hotellet, spesielt da
klager ble skadet av den skarpe kanten på stolbeinet på terrassen.

Klager har i det vesentlige anført:

Klager bestilte en ukes reise for 2 voksne og 2 barn med innkvartering i en 2-romsleilighet på
Sunwing Cala Bona Beach, Mimosa, Mallorca.

Beskrivelsen av hotellet og dets tjenester via ving.no og annet materiell stemmer ikke med de
faktiske forhold.

Uhell kan skje, men klager mener at Vings og hotellets håndtering var klanderverdig og
påpeker manglende rutine og dårlige løsninger. Det var feil på hotellets materiell som var
direkte årsak til skaden.

At reiseforsikringsbevis «ikke er akseptert» av Vings/hotellets lege er så viktig at det må
opplyses om på forhånd.

Betjeningen i bassengbaren ved Bouganvilla var meget lite imøtekommende og serveringen
gikk sakte. Den eldre damen var også frekk mot gjestene og slang kommentarer, gestikulerte
tydelig - spesielt mot barn som forsøkte å bestille, men kanskje ikke var så stødige i engelsk.

Betjeningen ved buffeen var flere ganger vel ivrige med å rydde vekk maten. Meget irriterende
og dårlig service.

Klager kontaktet Vings servicetelefon og det ble sendt en person for å se på skaden. Men
ikke på noe tidspunkt ble det sagt at dette kostet penger - uansett var det en feil på hotellets
materiell. Personen som kom ble informert om at klager hadde forsikring og helsetrygdekort,
men hun sa heller ingenting om at det ikke gjaldt for tjenestene hun tilbød.

Klager fikk til slutt en regning på € 240 som klager fikk beskjed om måtte gjøres opp i
kontanter, noe klager nektet å betale fordi de hadde forsikring,

For å komme til legevakta bestilte klager taxi via resepsjonen. Klager ble fortalt at taxituren
kostet rett i underkant av 3,5 euro.

Klager måtte betale 8 euro den ene veien og 10 euro tilbake, nesten 3 ganger prisen som
naboene hadde betalt. Klager fikk ingen kvittering.

Klagers opprinnelige krav var kr 10.000. De reduserte dette senere til kr 6.000 i håp om å få en
enkel avklaring på saken.

Det vises for øvrig til klagers brev.

Ving har i det vesentlige anført:

Sunwing Cala Bona Beach er et populært familiehotell Ving vurderer til 4 vinger. Hotellet
scorer 4,4 poeng av 5 mulige i kundeundersøkelsen, basert på svarene fra 8951 gjester
sommersesongen 2015.

Komfortpakken ble levert til rommet noen timer etter ankomst. Av den grunn har Ving valgt å
refundere halve kostnaden av pakken, kr 350.

Ving og de ansatte ved hotellet anbefaler leger og sykehus som igjen er anbefalt av SOS
International. Mange av de legene og sykehus Ving henviser til kan godta de vanligste
forsikringene vi har i de skandinaviske land, men langt fra alle. Oftest betaler man regningen
på stedet og gjør opp med forsikringsselskapet senere.

Ving viser for øvrig til vedlagte dokument; hotellbeskrivelse, utdrag fra skriftlig informasjon og
svar på klagen sendt til Ving.

Klager har fått lege/sykehusregningen på 240 € dekket av hotellet, da de nektet å betale
denne på stedet. Klager har utover dette fått refundert 350,- for komfortpakken som ikke
ble levert til riktig tid, samt tilbud om et reisegavekort på kr 2.000 for en uheldig og negativ
opplevelse i forbindelse med skaden.

Det vises for øvrig til brev fra Ving.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2. Turarrangøren har etter
pakkereiseloven en rett til å avhjelpe mangler. Denne rett forutsetter at turarrangøren gjøres
kjent med problemene på reisemålet. Dersom turarrangøren ikke har gitt anvisning på noe
annet, vil det etter nemndas vurdering være naturlig å ta opp manglene direkte med hotellet.
Fører ikke dette frem, må turarrangøren kontaktes snarest. Dersom manglene ikke tas opp på
reisemålet på en måte som gir turarrangøren mulighet til å avhjelpe manglene, vil man ikke nå
frem med krav om prisavslag i ettertid.

Pakkereisenemnda legger til grunn at klageren blant annet var misfornøyd med at solsenger
ble holdt av ved bassenget, at det ikke var ledig bord på a la carte restauranten, at det var
skarpe kanter på en stol slik at han skar seg opp, at han mener at det var mugg på badet, og
at han opplevde hotellbetjeningen som generelt uhøflige. I tillegg er han misfornøyd med
måten han ble behandlet på etter at han skar seg opp. Han ble presentert for legeregningen
og for drosje tur/retur legen.

Det er opplyst at de fleste av klagepunktene ikke ble tatt opp på stedet slik at arrangøren
ikke ble gitt noen mulighet til å forsøke å løse problemene. Det som ble tatt opp, var skaden
og behandlingen av denne. Nemnda har ikke noe å bemerke til det som har fremkommet i
den forbindelse. Klageren fikk legebehandling, som han i første omgang ble bedt om å betale
selv. Dette er vanlig praksis. De som er uheldig og skader seg på ferie må i utgangspunktet
betale for behandlingen selv, men har man reiseforsikring, kan bilagene på påførte utgifter
sendes forsikringsselskapet, som vanligvis refunderer utleggene. Det samme gjelder krav på
eventuell erstatning på grunn av ødelagt ferie. I dette tilfellet ser det ut til at hotellet dekket
legeregningen fordi klageren ikke ville betale.

Feil og mangler skal tas opp mens man er på feriestedet for å gi arrangøren en mulighet til å
rette opp manglene. Dette er ikke gjort her. Det er opplyst at klageren har fått tilbakebetalt
halvparten av en komfortpakke fordi den kom for sent. Det er videre opplyst at hotellet har
dekket legeregningen samt at arrangøren har tilbudt et reisegavekort på kr 2.000. Nemnda
finner ikke å kunne anbefale at det blir gitt ytterligere prisavslag.

Vedtak:

Pakkereisenemnda kan ikke anbefale at det blir gitt ytterligere prisavslag i dette tilfellet.

Vedtaket er enstemmig.