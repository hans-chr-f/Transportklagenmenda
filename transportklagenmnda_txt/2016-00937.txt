Vedtak i Transportklagenemnda - Fly

Sammendrag

Krav om kompensasjon og refusjon av utgifter grunnet kansellering.

Dato
23.06.2017

Saksnummer
2016-00937

Tjenesteytere
United Airlines

Klager har i det vesentlige anført

Klager skulle reise fra Fort Myers USA til Oslo via New York og Stockholm den 26. juli
2016 kl 11.35. Flight UA1264 fra Fort Myers til New York ble kansellert avreisedagen, og
klager ble booket om med Air Berlin via Düsseldorf 4 1/2 time senere, med 12 timers
venting i samme by. Klager fikk beskjed om at det ikke ble servert mat ombord, men at
klager kunne kjøpe dette. Det ble ikke informert om årsaken til at UA1264 ble kansellert,
klager ble heller ikke informert om sine rettigheter. 

Det viste seg at United Airlines kun hadde booket klager til Düsseldorf, ikke videre til
Oslo. Dette bidro til to timers styr med å ringe USA fra Tyskland for å bli booket hele
veien til Oslo. Klager stiller seg kritisk til utrolig dårlig håndtering av både kanselleringen
og ombookingen. Hendelsen påførte klager mye frustrasjon og ekstra utgifter. 

Klager krever kompensasjon for hendelsen, samt refusjon av utgifter til mat i Düsseldorf,
19 euro. 

Det vises for øvrig til klagers brev.

Tjenesteyterne har i det vesentlige anført
UA1264 ble dessverre kansellert. Da avgangen skulle opereres på en strekning
innenlands i USA, er ikke hendelsen kompensasjonsberettiget dessverre. EU-
forordningen er kun gjeldende på flyvninger til og fra EU. 

Klager ble booket om til neste ledige avgang, og av godvilje har United Airlines sendt
klager et reisegavekort på 250 USD.

United Airlines kan ikke imøtekomme klagers krav utover det som allerede er tilbudt.

Nemnda bemerker

Nemnda legger til grunn at klageren hadde gjennomgående flybillett for strekningen Fort
Myers-New York-Stockholm-Oslo med United Airlines, og at flygningen Fort Myers-New
York 26.07.2016 ble kansellert. Årsaken til kanselleringen er ukjent. 

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5 og 7. 

Nemnda mener at forordningen ikke får anvendelse:   

Forordningen får nemlig i korthet bare anvendelse for flygninger fra en EU- / EØS-stat til
en annen EU- / EØS-stat eller tredjestat, jf artikkel 3 nr 1 bokstav a), og for flygninger fra
en tredjestat til en EU- / EØS-stat (og da bare hvis "det transporterende luftfartsselskap
for flygningen er et EF-luftfartsselskap"), jf bokstav b). 

Den kansellerte flygningen skjedde innenfor tredjelandet USA. Flyselskapet var også
ikke-europeisk. Siden forordningen ikke får anvendelse, har klageren heller ikke rett til
standarderstatning.

Flertallet - lederen og flyselskapenes representanter - mener at det faller utenfor
mandatet å vurdere om det amerikanske flyselskapet United Airlines kan holdes
erstatningsansvarlig på annet grunnlag for kanselleringen av en flygning innenfor
tredjestaten USA og håndteringen av denne.

Mindretallet - forbrukernes representanter - mener at klageren har krav på erstatning
for forpleining samt erstatning for ikke-økonomisk tap som følge av forsinkelsen og
merarbeidet som feilen medførte i Dusseldorf, jf Montreal-konvensjonen art 19, og viser
til at flyselskapet United Airlines har innrømmet feil hos sin agent. De skulle ha omrutet
helt fram.

Vedtak

Transportklagenemnda - fly anbefaler ikke at klageren gis medhold.