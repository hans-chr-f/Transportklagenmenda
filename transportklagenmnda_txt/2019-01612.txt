Vedtak i Transportklagenemnda
- Kollektivreiser

Sammendrag

Krav om frafall av gebyr ved reise med tog

Dato
11.06.2019

Saksnummer
2019-01612

Tjenesteytere
Vy

Klager har i det vesentlige anført

Klager reiste med toget fra Lillestrøm til Oslo 4. april 2019. Før klager gikk inn på toget
hadde han kjøpt en barnebillett og en voksenbillett. Om bord i toget ble han stoppet
i kontroll og ilagt gebyr fordi kontrolløren hevder billetten ikke var gyldig, ettersom
nedtellingen på to minutter i mobilapplikasjonen ikke var ferdig,

Vy har i sitt tilsvar til klager vist til at toget kjørte fra Lillestrøm kl. 10.38, men klager
hevder at toget kjørte kl.10.39. 

På ovennevnte grunnlag har klager fremsatt krav om frafall av ilagt gebyr.

Tjenesteyterne har i det vesentlige anført
Klager ble ilagt gebyr under billettkontroll på tog 1622 den 4. april 2019, fordi han ikke
kunne fremvise gyldig billett for reisen han benyttet seg av. 

Billettkontroll ble utført etter avgang fra Lillestrøm hvor tog 1622 avgikk kl. 10.38.50.
Det vises her til fremlagt logg for toget. Klager kjøpte billett kl. 10.39. Vy viser her til logg
fra klagers bestilling. Klager har således påbegynt kjøp av billett etter avgang og når
kontrollen var påbegynt i den ubetjente vognen. Det vises til vedlagt kommentar fra
kontrollør etter utført kontroll.

Det står beskrevet i transportvilkår § 4 bokstav c "[at] kjøp og validering av digitale/
elektroniske billetter skal foretas før ombordstigning." Dette fremgår også i vilkår på
mobilbillett. Vider er dørene på de ubetjente vognene tydelig merket utvendig med "kun
gyldig billett". Vy viser her til vedlagt oversikt over merking av tog. 

Man unngår ikke å bli ilagt kontrollgebyr ved å kjøpe billett samtidig med at det utføres
kontroll. Billett skal være i orden før man velger en ubetjent vogn. Har man ikke billett i
orden kan man velge vogn merket "billettsalg". 

Det er variable vilkår for den enkelte passasjer og Vy vet ikke om reisende som har valgt
en ubetjent vogn uten å ha billett i orden og kjøper billett samtidig med at det utføres
kontroll, hadde til hensikt å kjøpe billett, og ville kjøpt billett dersom det ikke var kontroll
Gebyret ble ilagt på det objektive kriterium og faktum at klager ikke kunne fremvise
gyldig billett for transporten han benyttet seg av fra Lillestrøm. 

Vy har på ovennevnte grunnlag avvist klagers krav om frafall av ilagt gebyr. Vy valgte
imidlertid å refundere billetten som klager kjøpte ved kontroll.

Nemnda bemerker

Klager ble ved kontroll i en ubetjent vogn på toget fra Lillestrøm til Oslo S 4. april 2019
ilagt gebyr da han ikke kunne vise gyldig billett. 

Det fremgår av NSBs transportvilkår § 4 C at passasjerer som ved kontroll ikke kan
fremvise gyldig billett, vil bli ilagt et gebyr. Bestemmelsen er objektiv. Gebyr kan således
ilegges selv om passasjeren ikke har opptrådt klanderverdig. 

Logg for tog 1622 viser at toget forlot Lillestrøm kl. 10.38.50. Klagers billett er registrert
betalt kl. 10.39. Billetten han fikk var til neste tog med avgang 10.46 hvilket viser at kjøpet
fant sted etter at avgang. Nemnda legger således til grunn at klager har kjøpt billett etter
ombordstigning, og vilkårene for ileggelse av gebyr var dermed til stede. 

Nemnda bemerker at elektroniske billetter skal være kjøpt og validert før påstigning. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.