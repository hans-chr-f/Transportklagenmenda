Vedtak i Transportklagenemnda
- Kollektivreiser

Sammendrag

Krav om frafall av gebyr. Ikke validert billett.

Dato
14.01.2022

Saksnummer
2021-01532

Tjenesteytere
Ruter

Klager har i det vesentlige anført

Klager reiste med bussen 20. august 2021 da hun ble ilagt gebyr fordi hennes reisekort
ikke var aktivert. 

Flere dager i forveien hadde klager fått beskjed om at det ikke var adgang til å gå ombord
ved fører pga. smittevernrestriksjoner, og tidligere har hun opplevd at maskinen for
validering ikke fungerer. Klager tok derfor et valg den 20. august basert på tidligere
erfaringer. 

Klager krever at Ruter frafaller gebyret.

Tjenesteyterne har i det vesentlige anført
Klager ble stoppet i billettkontroll om bord på busslinje 110 den 20. august 2021. 

Reisekort med nummer 0200300154776977 ble fremvist. Dette inneholdt ingen gyldig
billett for kontrolldato. Klager skriver at hun noen dager før hadde blitt nektet å gå på
bussen foran hos fører, og gikk derfor bak i bussen på kontrolldato. Her finnes ingen
kortleser og klager satt seg ned uten å gå foran for å aktivere reisekort. 

Ruter viser til selskapets reisevilkår punkt 3 hvor det fremgår at:
Passasjeren skal:
a) ha gyldig billett ved påstigning på et transportmiddel eller ved inntreden i en
kontrollsone. Dette innebærer at elektronisk billett skal være aktivert på dette tidspunkt.

Ruter ser ingen grunn til frafall av dette gebyret.

Nemnda bemerker

Klager ble ved kontroll på bussen 20. august 2021 ilagt gebyr som følge av manglende
gyldig billett.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager kunne ved kontroll ikke vise gyldig billett og vilkårene for å ilegge gebyr var
dermed til stede.

Vedtak

Transportklagenemnda anbefaler ikke at klager gis medhold.