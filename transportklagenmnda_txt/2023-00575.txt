Vedtak i Pakkereisenemnda

Sammendrag

Krav om prisavslag grunnet manglende rengjøring,
dårlig treningsstudio og service på hotellet.

Dato
12.04.2024

Saksnummer
2023-04078

Tjenesteytere
Apollo Reiser AS

Klager har i det vesentlige anført

Klagen gjelder en pakkereise for fem personer med tre separate bestillinger. Alle
bestillingene gjelder pakkereiser på 7 dager med avreise fra Oslo Gardermoen den 4.
november 2023 til Sharm el Sheikh, Egypt. Med innkvartering på hotell Ivy Cyrene Island
Resort i to stk. dobbeltrom med balkong og All Inclusive og et stk. kampanjerom med
uspesifisert uteplass og utsikt med All Inclusive. Totalpris tre bestillinger 53 448 kroner.

Klager var ikke fornøyd med:
- Annet
- Hotellstandarden generelt
- Manglende aircondition
- Manglende rengjøring
- Reiselederservice
- Hotell

Klager har anført at rommene ikke var tilfredsstillende rengjort ved ankomst. Gulvet var
skittent, badet var flekkete med skjolder på flere baderomsinnredninger, i tillegg til at det
lå synlig hår i badekaret. Både på det første og det andre rommet fant de synlig mugg
på badet. Sengetøyet bar preg av å være dårlig/ikke vasket. Det var synlige flekker på alt
sengetøyet. Klager ba om å få bytte sengetøy flere ganger, noe som ble gjort. Da det var
flekker på sengetøyet etter gang nummer tre, også etter de fikk byttet rom, ga de til slutt
opp. I tillegg var sengetøyet godt brukt da det var nupper på mye av sengetøyet.

På treningsrommet var det mye av utstyret som ikke fungerte da det var ødelagt.
Renholdet på treningsrommet var dårlig, og det var synlige flekker etter svette på
gulvet og på flere av apparatene. Etter at klager hadde satt seg på gulvet for å gjøre en
øvelse, var den hvite shortsen ikke så veldig hvit lenger da han reiste seg opp. Klager
mener forholdene i treningsrommet berettiger til prisavslag, noe Apollo ikke har gitt
kompensasjon for. 

Reisefølget opplevde flere ganger personale på hotellet som ikke var spesielt hyggelige
og noen var til og med frekke. Det var blant annet en hendelse i baren hvor en i
reisefølget spurte om et vinglass, noe bartenderen nektet å levere fra seg. Han var både
frekk og krass i tonen. Til slutt kom en kollega av bartenderen og
beklagde seg på vegne av han og sa "beklager, men han bare er sånn".

De opplevde også aircondition som lakk gjennom taket, personale som gikk inn på
rommene uten å banke på, personale som ikke tok "et nei for et nei"og maur på
rommet.  

Klager hadde visse forventinger til mat og drikke på hotellet. Det ble i annonsen
reklamert for diverse poolbarer m.m. Klager skriver at de i poolbarene fikk servert varm
brus, kun to typer; Sprite eller Cola, to forskjellige drinker og en type øl servert i små
plastikkglass.

Klager skriver at hotellstandarden ikke ble noe bedre selv om de fikk flytte til superior
rom. Den eneste forskjellen var at rommene de fikk flytte til hadde en sofa. Dessuten
begynte det å dryppe fra taket på badet på det ene rommet.

Klagers krav: Store deler eller hele beløpet for reisen tilbakebetalt.

Det vises for øvrig til korrespondanse fra klager.

Tjenesteyterne har i det vesentlige anført
Klager og reisefølget har tre separate bestillinger. Alle bestillingene gjelder pakkereiser
på 7 dager med avreise fra Oslo Gardermoen den 4. november 2023 til Sharm el Sheikh,
Egypt. Med innkvartering på hotell Ivy Cyrene Island Resort i to stk. dobbeltrom med
balkong og All Inclusive og et stk kampanjerom med uspesifisert uteplass og utsikt med
All Inclusive. 

Reisefølget tok kontakt med Apollos personale på reisemålet, da de var svært
misfornøyde med rengjøringen av rommene ved ankomst og hotellet generelt. Apollos
personale fulgte opp saken videre med hotellet, som oppgraderte klager og reisefølget
til superiorrom som kompensasjon for den mangelfulle rengjøringen. Videre opplyste
hotellet at reisefølget fikk VIP armbånd, med adgang til Ala Carte Restauranten når de
ønsket, samt adgang til søsterhotellet Ivy Cyrene Sharm's fasiliteter. Ifølge hotellets
Manager ville vedkommende påse maskinen i treningsrommet som ikke fungerte ble
fikset.

For ordnes skyld gjør Apollo oppmerksom på at superiorrom ikke er en del av
Apollos faste kontrakt med hotellet. Apollos har derfor ingen informasjon om denne
romkategorien på apollo.no. Apollo har lagt ved hotellbeskrivelsen av Ivy Cyrene Island
Resort. Det fremgår at hotellet holder Apollos klassifisering 3 + som tilsvarer god
mellomklasse standard.

Etter en samlet vurdering av saken har Apollo gitt reisefølget et prisavslag som tilsvarer
20 % av reisens grunnpris for to dager - frem til reisefølget ble oppgradert til superiorrom
av hotellet: 
Bestilling 1: Prisavslag på 1 024 kroner refundert i to transaksjoner den 5. desember
2023. Henholdsvis 600 kroner via Klarna og 424 kroner til kort.
Bestilling 2: Prisavslag på 730 kroner refundert den 5. desember 2023 til kortet som ble
benyttet ved betaling av reisen.
Bestilling 3: Prisavslag på 1 088 kroner refundert den 5. desember 2023 til kortet som ble
benyttet ved betaling av reisen.

Apollo er enig i at klager med reisefølge dessverre opplevde mangler ved ankomst og at
dette berettiger til kompensasjon. 

Imidlertid er Apollo ikke enig i reisefølgets krav når det gjelder kompensasjonsbeløpet,
og opprettholder at prisavslagene de har gitt er tilstrekkelig for de dokumenterte
manglene.

Utover dette har Apollo ikke ytterligere kommentarer i saken.

Det vises for øvrig til korrespondanse fra Apollo Reiser AS.

Nemnda bemerker

Klagen gjelder en pakkereise for fem personer med tre separate bestillinger. Alle
bestillingene gjelder pakkereiser på 7 dager med avreise fra Oslo Gardermoen den 4.
november 2023 til Sharm el Sheikh, Egypt. Med innkvartering på hotell Ivy Cyrene Island
Resort i to stk. dobbeltrom med balkong og All inclusive og et stk. kampanjerom med
uspesifisert uteplass og utsikt med All Inclusive. Totalpris tre bestillinger 53 448 kroner.

Klagen gjelder manglende rengjøring av rommene og hotellets fasiliteter mm. Etter to
dager ble klager oppgradert til superiorrom uten å betale mellomlegg for dette. Etter
nemndas vurdering utgjør de anførte forhold en mangel etter pakkereiseloven som skal
kompenseres med et mindre prisavslag. Apollo har gitt reisefølget et prisavslag som
tilsvarer 20 % av reisens grunnpris for to dager som tilsvarer totalt 2 842 kroner som
allerede er refundert. Nemnda anbefaler Apollo å øke prisavslaget med ytterligere 1 500
kroner. Pakkereisenemnda anbefaler at klager gis delvis medhold.

Vedtak

Klager gis delvis medhold.