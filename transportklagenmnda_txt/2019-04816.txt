Vedtak i Transportklagenemnda - Fly

Sammendrag

Krav om standarderstatning grunnet kansellering da det var mangel på crew.

Dato
25.08.2020

Saksnummer
2019-04816

Tjenesteytere
Widerøe

Klager har i det vesentlige anført

Klager med følge (til sammen fire personer) skulle reise fra Harstad-Narvik til Trondheim
den 22. februar 2019 med WF485. Planlagt avgangstid var kl. 13:50 med ankomst kl.
15:10.

Da flyvningen ble kansellert ble klager omrutet med SAS fra Harstad-Narvik kl. 17:55
til Trondheim via Oslo og ankom Trondheim kl. 21:53. Klager fikk opplyst at flyet ble
kansellert grunnet mangel på crew. 

Klager har på grunnlag av dette fremsatt krav om standarderstatning på 250 euro per
person, totalt 1000 euro, i henhold til EU-forordning 261/2004.

Tjenesteyterne har i det vesentlige anført
Kapteinen på flyvningen med WF485 meldte seg syk kl. 07:10, han skulle sjekke inn kl.
09:15. Kaptein skulle fly instruksjon med ny styrmann. Ny styrmann kan ikke fly uten
en kaptein som er utsjekket som instruktør. Da vi ikke hadde ny instruktør tilgjengelig
manglet vi derfor både kaptein og styrmann til denne flyvningen, noe som ikke lot seg
erstatte på så kort varsel.

Widerøe kan ikke imøtekomme klagers krav.

Nemnda bemerker

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.

Widerøe har opplyst at kanselleringen av WF485 skyldtes sykefravær på kapteinen og at
de ikke hadde noen erstatter.

Sykdom blant besetningen kan være en slik ekstraordinær omstendighet som medfører
at den reisende ikke har krav på erstatning. Sykdom hos besetningen oppstår fra tid
til annen. Flyselskapet må være forberedt på dette, og må ha en beredskapsplan for
håndtering av påregnelig sykdom. Sykdom kan likevel oppstå så plutselig eller i et slikt
omfang at flyselskapet ikke har mulighet til å unngå innstilling av en eller flere avganger. 

Nemnda legger til grunn at kanselleringen skyldtes en ekstraordinær omstendighet
som ikke kunne vært unngått selv om alle rimelige tiltak var truffet. Flyselskapet har lagt
frem dokumentasjon for at kapteinen meldte seg syk svært kort tid før avgang, og at det
grunnet opplæring ikke var mulig å erstatte både kaptein og styrmann på så kort varsel.
Nemnda mener derfor det ikke er grunnlag for standarderstatning.

Vedtak

Transportklagenemnda - fly anbefaler ikke at klager gis medhold.