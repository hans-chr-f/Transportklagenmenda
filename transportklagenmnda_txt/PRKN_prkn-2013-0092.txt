Vedtak i Pakkereisenemnda

Sammendrag

Saken gjelder voldtektsforsøk, Sharm el Sheikh.

Dato
..

Saksnummer
92/13P

Tjenesteyter
Detur Norway AS

Sakens dokumenter ble lagt frem.

Klager: X

Turarrangør: Detur Norway AS

Reisemål: Egypt, Sharm El Sheik

Antall reisende: 1

Reisens pris: 9.341,-

Tidsrom: 030313 - 100313

Saken gjelder:

Saken gjelder voldtektsforsøk, Sharm el Sheikh.

Klager anfører at hun om morgenen 4. mars så på SPA fasilitetene på hotellet og avtalte
med daglig leder at hun skulle komme tilbake på ettermiddagen.

I løpet av dagen på stranden ble hun kontaktet flere ganger av A, som var meget pågående
og ville selge massasje. Da hun på ettermiddagen gikk til Spa senteret var den samme A i
resepsjonen der. Hun betalte for massasje, og da hun hadde lagt seg på massasjebenken i
behandlingsrommet viste det seg at massøren var A.

Han forsøkte flere ganger å få henne til å ta av seg det siste plagget, noe hun ikke gjorde, og
etter en stund hoppet han oppå henne.

Hun greide å dytte ham unna og fikk ropt om hjelp.

Hun meldte fra til Deturs guide og hotellets sjef, som beklaget hendelsen.

Detur skaffet henne nytt hotell. Etter en dag på det nye hotellet oppdaget hun at A gikk der
i SPA uniform på vei til SPA avdelingen. Hun meldte igjen ifra og A ble kastet ut av området.
Hun krever alle sine utgifter til reisen dekket med kr.9.341,-.

Detur har gitt uttrykk for at det er beklagelig at det oppsto en slik situasjon.

De finner det vanskelig å ta stilling til saken fordi klager har forandret sin forklaring fra
destinasjonen til den skriftlige klagen etter hjemkomst. Detur på stedet tilbød å bistå med
politianmeldelse, men klager takket nei til dette. Detur anfører videre at de ikke har ansatt
dem som jobber i SPA eller i butikken og fasiliteter på hotellet, og de ansvarlige ble gjort
oppmerksom på hendelsen med en gang.

Nemnda bemerker:

Det er åpenbart at klager har blitt utsatt for en svært alvorlig hendelse under sitt besøk i SPA
avdelingen på hotellet, og det er ikke vanskelig å forstå at mesteparten av ferieoppholdet ble
ødelagt på grunn av frykt og angst.

Massasjebehandling i hotellets SPA avdeling var imidlertid ikke en del av pakkereisen og
avtalen med turarrangør, men en tjeneste hun kjøpte av hotellet.

I utgangspunktet er derfor en slik hendelse utenfor Deturs ansvarsområde utover det å bistå
med eventuell politianmeldelse og/eller annen ekstern bistand i den grad det skulle være
ønskelig og nødvendig. Bare i tilfeller hvor det er grunnlag for å bebreide en turarrangør for
at det er slike personer i en SPA avdeling, kan det bli tale om å holde turarrangøren ansvarlig.
Det er ikke fremkommet noe i saken som tilsier at Detur kan bebreides i dette tilfelle.

Vedtak:

Reklamasjonsnemnda for pakkereiser kan ikke anbefale at det gis noen erstatning.

Vedtaket var enstemmig.