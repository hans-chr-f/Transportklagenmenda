Vedtak i Transportklagenemnda - Fly

Sammendrag

Krav om refusjon av endringsgebyr og prisdifferanse ved ombooking.

Dato
15.08.2019

Saksnummer
2018-03015

Tjenesteytere
SAS

Klager har i det vesentlige anført

I august 2018 kjøpte klager billetter for en reise til København for to personer med
avreise 23. oktober 2018. Da klager fikk en tjenestereise samme dag ønsket han å endre
datoen for reisen til København.

Den 10. september gikk han inn på nettsidene til SAS og endret datoen til 4 desember.
Han fikk inntrykk av at endringen kostet kr. 2400. Det stod ingen totalsum på siden, og
klager ble bedt om å oppgi betalingsinformasjon. Først etter at ombookingen var gjort
kom det fram at kredittkortet var belastet med kr 4012. Klager synes dette var altfor mye.

Klager forsøkte først å få hjelp via SAS' servicesenter og håpet det var 24 timers
angrefrist på ombookingen. De sa de ikke kunne hjelpe og klager fikk forståelse av at
han kunne klage på SAS' nettsider. Der fikk han melding om at han ikke kunne klage på
en reise før etter at reisen var gjennomført. Klager finner SAS' brukerstøtte manglende
og vanskelig tilgjengelig. Det var ingen informasjon om kostnadene i bestillingen og
mulighetene til å endre eller klage i forbindelse med en bestilling er håpløse. Klager
endte derfor opp med å kansellere reisen. 

Klager mener kostnadene ved ombookingen ikke ble tydelig vist og krever kr. 4012
refundert.

Tjenesteyterne har i det vesentlige anført
På det tidspunkt endringen ble gjort var det ikke ledig sete i samme prisklasse og klager
ble derfor belastet med endringsgebyr (kr. 600 pr. vei x 2 passasjerer) + pristillegget som
i dette tilfellet var kr. 806 pr. billett. Totalbeløpet blir alltid vist før passasjeren legger inn
betalingsinformasjonen. Klager har i ettertid fylt ut et avbestillingsskjema og bestillingen
ble kansellert og skatter og avgifter refundert.

SAS har 24 timers "pengene tilbake garanti" ved kjøp av billetter. Det vil si at SAS gir
full refusjon dersom en billett som er kjøpt mer enn 24 timer før avreise, kanselleres
innenfor de neste 24 timene. SAS har imidlertid ikke noen angrefrist på endringer som
gjøres i bestillinger. Klagers billett er endret og belastet i henhold til korrekte prosedyrer:
SAS kan ikke imøtekommer klagers krav om refusjon av endringsgebyr og prisdifferanse.

Nemnda bemerker

I august 2018 kjøpte klager flybilletter på www.sas.no for to personer. I september 2018
ønsket han å endre avreisedatoen, og han endret selv på SAS' nettsider til avreise 4.
desember. Klager fikk inntrykk av at endringen kostet kroner 2 400, men det viste seg at
summen ble kroner 4 012. Klager mener dette beløpet er for høyt, og krever hele beløpet
refundert. 

Før klager fikk gjennomført bestillingen måtte han krysse av for å ha lest regler og
vilkår. Her kommer det frem at en billett som er kjøpt mer enn 24 timer før avreise kan
kanselleres innenfor de neste 24 timene. Videre kommer det frem at det ikke er noen
angrerett på endringer som gjøres i bestillinger.

Ved bestilling eller endring av en flyreise på internett, er man selv ansvarlig for at å
kontrollere at informasjonen som blir lagt inn er riktig. Det er viktig å sjekke at navn på
reisende, kontaktinformasjon, destinasjon, tidspunkt og liknende er riktig før bestillingen
bekreftes. Det er likeledes viktig å undersøke vilkårene nøye før bestilling av flyreisen
bekreftes. Når tilbudet er akseptert, er avtalen bindende. Når en kunde gjør en feil som i
dette tilfellet, har han ingen rettigheter utover det avtalen gir anvisning på.

Nemnda forstår at det kan virke formalistisk at et endringsgebyr ikke kan refunderes.
Imidlertid er reglene som nevnt over, og nemnda kan ikke se at SAS i dette tilfellet har
opptrådt klanderverdig. 

Nemnda kan etter dette ikke anbefale at klager gis medhold.

Vedtak

Transportklagenemnda - fly anbefaler ikke at klager gis medhold.