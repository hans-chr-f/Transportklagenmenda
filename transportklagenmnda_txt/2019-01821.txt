Vedtak i Transportklagenemnda - Fly

Sammendrag

Krav om refusjon av utgifter til nye flybilletter. Problemer med innsjekking.

Dato
25.09.2019

Saksnummer
2019-01821

Tjenesteytere
Norwegian Air Shuttle

Klager har i det vesentlige anført

Klager skulle reise med Norwegians flyvning DY758 fra Trondheim (TRD) til Oslo lufthavn
(OSL) 24. januar 2019 kl. 15.40. Han har forklart at han tilsynelatende fikk sjekket inn
på mobilen, og mottok tekstmelding som ønsket ham velkommen om bord. Han fikk
også tilsendt opplysninger om gate. Da klager skulle gjennom sikkerhetskontrollen,
fikk han imidlertid ikke scannet billetten sin. Han forsøkte å sjekke inn på maskinene i
avgangshallen, men fikk bare feilmeldinger. 

Kundeservicepersonalet forsøkte å hjelpe ham med å sjekke inn på andre maskiner,
før han fikk beskjed om å stille seg i kø for å snakke med noen i Norwegians skranke. I
skranken fikk han beskjed om at han var to minutter for sent til innsjekking, selv om han
ikke hadde med innsjekket bagasje. Klager måtte kjøpe ny billett til kroner 3 549. Billetten
han kjøpte var en Flex-billett, og skulle gi ham mulighet til å rekke sin opprinnelige
avgang. Han fikk imidlertid ikke plass på avgangen, og reiste med DY760 kl. 16.20. 

På bakgrunn av det ovennevnte har klager fremsatt krav om refusjon av utgifter til ny
flybillett med kroner 2 549.

Tjenesteyterne har i det vesentlige anført
Klager hadde billett med DY758 fra Oslo til Trondheim 24. januar 2019. Norwegian er
av den oppfatning at passasjeren ankom flyplassen kort tid før innsjekking stengte for
DY758. Klager kjøpte derfor nye billetter senere samme dag, og har fremsatt krav om
refusjon av dette beløpet. 

Klager hevder at han var ute i god tid, men at han ikke klarte å sjekke inn innen fristen.
Han skriver også at han var ved innsjekkingsskranken innen fristen, men det er ikke
fremlagt bevis som bekrefter dette. 

Det følger av Norwegians avtalevilkår at passasjerene må møte på flyplassen i god tid
før avreise, da uforutsette ting kan oppstå. Det kan være kø, problemer med automater
eller bagasjesystemet eller lignende. De reisende må ta høyde for dette når de beregner
nødvendig tid ved flyplassen. 

Innsjekking stenger automatisk, og kan ikke gjenåpnes av personalet i skranken. Det
foreligger ingen rapport som kan tyde på driftsforstyrrelser denne dagen. Norwegian
er derfor av den oppfatning at årsaken til at klager ikke rakk å sjekke inn var at han
ankom flyplassen for sent. Det er passasjerenes eget ansvar å sjekke inn i henhold til
Norwegians vilkår, og passasjeren er nærmest til å bære risikoen for avvik fra dette.
Norwegian har på ovennevnte grunnlag avvist klagers krav om refusjon.

Nemnda bemerker

Klager skulle reise med Norwegians flyvning DY758 fra Oslo til Trondheim 24. januar
2019 kl. 15.40. Han har fremsatt krav om refusjon av nye flybilletter. 

Klager har forklart at han sjekket inn på mobilen, men at denne billetten ikke fungerte da
han skulle gjennom billettkontrollen ved sikkerhetskontrollen. Han forsøkte å sjekke inn
på en rekke automater, og ble til slutt henvist til Norwegians skranke, hvor han ble avvist
med at han ankom innsjekking to minutter etter at innsjekking for denne flyvningen
stengte. Flyselskapet har på side anført at det ikke var noen driftsforstyrrelser med
automatene eller innsjekking denne dagen, og at klager må ha ankommet flyplassen for
sent. 

Det er ikke mulig for nemnda å vite om klager ankom for sent, eller om det
oppstod tekniske problemer med innsjekkingsautomatene og innsjekking på
mobil denne dagen. Nemnda finner at saken reiser bevisspørsmål som ikke
kan klarlegges under saksbehandlingen. Saken blir av denne grunn å avvise, jf.
transportklagenemndforskriften § 6-2 bokstav d.

Vedtak

Saken avvises.