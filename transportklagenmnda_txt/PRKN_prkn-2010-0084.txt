Vedtak i Pakkereisenemnda

Sammendrag

Fotballereise til Barcelona 29. november - 2. desember 2009. Krav
om kompensasjon for uklarheter omkring levering av billetter m.v.

Dato
..

Saksnummer
84/10

Tjenesteyter
Eventservice AS

Sakens dokumenter ble lagt frem.

Klager: X

Turarrangør: Eventservice AS

Antall reisende: 3

Reisens pris: nok. 21.625

Saken gjelder:

Fotballereise til Barcelona 29. november - 2. desember 2009.

Krav om kompensasjon for uklarheter omkring levering av billetter m.v.

Klager har i det vesentlige anført:

Klager bestilte billetter til fotballkamp Barcelona - Real Madrid samt hotell for tre personer.
Kampbillettene skulle enten bli sendt klagers adresse eller bli levert hotellets resepsjon dagen
før kampstart.

Billettene ble ikke levert til hotellet dagen før kampstart.

Klager fikk ikke tak i Eventservice før dagen etter, på selve kampdagen.

Vedkommende ba klager om å ta det med ro. Representanten bedyret at «agenten» skulle
ringe klager i løpet av ettermiddagen og treffe klagerne der det måtte passe klagerne i byen.

Ingen tok kontakt med klager. Klager kontaktet Eventservice igjen.

Etter flere telefoner fikk klager oppgitt et hotell der hun skulle møte en agent som ville forsøke
å få tak i billetter. Klager reiste dit, ventet i to timer, men ingen møtte opp. Agenten ga klager
et telefonnummer til en annen agent som krevde at klager skulle møte ham ved en gitt port
på stadion. Heller ikke på stadion var det noen som møtte klager. Tre minutter før kampstart
ble klager ringt opp av agenten.

Han kunne ikke skaffe billetter.

Klagers mann kontaktet Eventservice fra Norge. Etter noen minutter ble klager oppringt av en
navnløs «agent» og fikk omsider tre billetter til kampstart.

Billettene var spredt mht plassering.

Ved utsjekking av hotellet ble klager presentert for en regning på 471,97 euro.

Hotelloppholdet skulle i følge kontrakt og betingelser være inkludert i prisen klager betalte for
pakken.

Uten betydelig, tidkrevende og kostbar egeninnsats hadde ikke klager sluppet inn på kampen.
Hun har tross gjentatte purringer ikke mottatt noen form for beklagelse eller kompensasjon
fra arrangøren.

Fotballreiser har i det vesentlige anført:

Denne pakken er bestilt og betalt av et firma. Det er derfor Eventservice oppfatning at dette
ikke er en forbrukerklage, men en sak mellom ulike næringslivsaktører som eventuelt må
finne sin avgjørelse i Forliksrådet.

Nemnda bemerker:

Reklamasjonsnemnda for pakkereiser er opprettet etter avtale mellom

Norsk ReiselivsForum og Forbrukerrådet. Nemnda behandler tvister som springer ut av
kontraktsforhold mellom forbruker og bransjeaktør som gjelder pakkereiser der forbrukeren
har betalt reisen sin selv.

Klager har ikke kommentert Eventreisers påstand om at reisen er bestilt og betalt av et firma.

Klagers navn samt firmaet «Cars AS» fremkommer av bestillingen.

Betaling av pakkereisen er skjedd fra firmaets konto. Det fremkommer av klagen at klager
reiste sammen med sine to nevøer. Nemnda finner det etter de foreliggende opplysninger
mest sannsynlig at det dreiser seg om en privat reise som er betalt av et firma. Nemnda
behandler ikke slike saker.

Saken blir etter dette å avvise.

Vedtak:

Klagen avvises.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Anne-Haugen-Flermoe, Forbrukerrådet

Marianne Strømme, Solia AS

Helga Hermansen, Star Tour AS