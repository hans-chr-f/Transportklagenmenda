Vedtak i Transportklagenemnda - Fly

Sammendrag

Krav om standarderstatning mv. grunnet forsinkelse.

Dato
05.12.2013

Saksnummer
338/13F

Tjenesteyter
Widerøes Flyveselskap AS

Krav om standarderstatning mv. grunnet forsinkelse.

Klager har i det vesentlige anført:

Klager skulle reise fra Hammerfest til Oslo via Tromsø kl. 19:41 den 3. april 2013. WF940 fra
Hammerfest var forsinket. Ved innsjekk fikk klagerne beskjed om at de derfor ikke ville nå
videreforbindelsen med SAS fra Tromsø til Oslo. De fikk videre beskjed om at det ikke var noe
ledig før dagen etter. De ble ombooket til neste dag fra Tromsø.

På flyplassen i Tromsø fikk klagerne tilfeldigvis vite at andre passasjerer var blitt omrutet
direkte til Oslo med samme fly som klagerne egentlig skulle vært med på. Klagerne ba om å
få bli med, men fikk da beskjed om at flyet var fullt. Klagerne har således mistanke om at det
overbooking som var grunnen til at de ikke kom med.

Klager ble innlosjert på hotell.

Klager ble ikke informert om sine rettigheter.

Klager krever refusjon av flybilletten da hun gikk glipp av avtaler den 4. april. Videre krever
klager standarderstatning.

Widerøe har i det vesentlige anført:

En forsinkelse i seg selv er ikke kompensasjonsberettiget i henhold til EU-forordning 261/2004.
Forsinkelsen i dette tilfellet var for kort til at hendelsen kan kompenseres.

Dersom en forsinkelse er på over to timer har passasjerene krav på forpleining i forhold til
forsinkelsens varighet.

Forsinkelsen i dette tilfellet skyldes vær, det vises til fremlagt logg. Et transporterende
flyselskap skal ikke være pålagt å betale erstatning i samsvar med artikkel 7 dersom det kan
godtgjøre at innstillingen skyldtes ekstraordinære omstendigheter som ikke kunne vært
unngått selv om alle rimelige tiltak var truffet.

Klager ble innlosjert på hotell, fikk utdelt matkort, og ble booket om til neste ledige avgang.

Widerøe kan ikke imøtekomme klagers krav om standarderstatning, eller refusjon av en
benyttet billett.

Nemnda bemerker:

Nemnda legger på bakgrunn av de foreliggende opplysninger til grunn at flygningen fra
Hammerfest ble forsinket slik at klager kom frem til Tromsø etter at hennes videreforbindelse
skulle ha gått. Klager ble av denne grunn omrutet fra Tromsø til Oslo neste dag.

Det viste seg at flyet fra Tromsø også var forsinket slik at klager ville ha rukket dette dersom
hun ikke var blitt omrutet. Nemnda antar at Widerøe ikke var kjent med dette da klager
sjekket inn. Det kan imidlertid synes som om dette ble kjent for Widerøe på et senere
tidspunkt siden andre ikke ble omrutet. Resultatet ble imidlertid at klager kom frem til Oslo
nær ett døgn forsinket.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Det er uklart for nemnda hva Widerøe anfører er årsaken til forsinkelsen. Nemnda har
videre vanskelig for å forstå den dokumentasjon Widerøe har fremlagt. Nemnda er etter en
samlet vurdering av den oppfatning at Widerøe ikke har godtgjort at forsinkelsen skyldtes
en ekstraordinær omstendighet som ikke kunne vært unngått selv om alle rimelige tiltak var
truffet. Forsinkelsen gir etter dette rett til standarderstatning på 250 euro per person etter EU-
forordningen.

Det følger av EU-forordningen artikkel 5 jf. artikkel 8 at passasjeren har rett til omruting eller
refusjon av billettprisen. Klager valgte omruting og fløy til Oslo. Hun har således ikke rett til
refusjon av billettprisen.

Vedtak:

Transportklagenemnda - fly anbefaler at klager gis en standarderstatning på 250 euro per
person.

Vedtaket var enstemmig.