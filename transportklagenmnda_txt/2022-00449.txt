Vedtak i Pakkereisenemnda

Sammendrag

Krav om et lavere avbestillingsgebyr 5 måneder før avreise.

Dato
28.04.2022

Saksnummer
2022-00449

Tjenesteytere
G Travel Getaway Trondheim

Klager har i det vesentlige anført

Klagen gjelder en pakkereise for en person, gruppecruise med Voyager of the Seas i
Østersjøen i perioden 08.05.2022 - 14.05.2022. Totalpris 23 951 kroner.

Klager avbestilte reisen den 20. desember 2021, mer enn 4 måneder før avreise, og stiller
spørsmål om størrelsen på avbestillingsgebyret. Opprinnelig gebyr var på 3 900 kroner,
og er i ettertid redusert til 2 900 kroner. 

I oktober 2021, meldte klager seg muntlig på cruiset. Den 10. desember 2021 skrev
klager per e-post at hun gjerne ville bli med, men måtte få vite hva prisen på singel lugar
ville koste, noe som beløp seg på en merkostnad på 8 000 kroner, inkludert flyreise, totalt
23 951. Klager skriver at hun aldri ga et skriftlig svar tilbake til G Travel på dette.

Nøyaktig pris på reisen fikk klager per e-post 16. desember, med betalingsfrist tirsdag
21. desember. Klager skriver at hun den 17. desember forsøkte å kontakte G Travel pr.
telefon, men fikk ikke svar hos kontaktpersonen. Mandag 20. desember skrev klager
en e-post om at hun trakk seg fra reisen. Klager fikk et krav på 3 900 fordi hun hadde
avbestilt. Dette er i ettertid redusert til 2 900 kroner.

Klager skriver at hennes venner trakk seg fra reisen den 13. desember og de har aldri
fått noe krav. Klager kontaktet et annet reiseselskap, og fikk da høre at siden det var 4
måneder til avreise, ville de ha tatt et administrasjonsgebyr på 500 kroner for samme
jobb. Videre viser klager til informasjon fra Forbrukertilsynet: "Kunden har rett til å
avbestille reisen mot å betale et rimelig administrasjonsgebyr frem til det er 42 dager
igjen til avreisedøgnet starter." 

Den 16. desember 2021 skrev G Travel følgende per e-post til klager kl. 13:13: "Da var
vi kommet så langt at jeg har fakturert et depositum for fly og cruise. Depositumet på
cruiset er slik det har pleid å være med 2000,- per person, mens flyet kom ut på 1900,-
per person siden det er kombinasjon SAS ut og Norwegian hjem." Videre skrev G Travel
følgende i e-post til klager den 16. desember 2021 kl. 14:42: "Av 2000,- i cruisedepositum,
skal en del til RCL, men også vi som reisebyrå er nødt til å ha noe for jobben vi gjør, vi kan
ikke jobbe gratis. Ut ifra jobben som er gjort er det ikke et urimelig administrasjonsgebyr.
Resterende depositum er som tidligere forklart for flybillettene som er bekreftet, der får
vi ingenting tilbake fra flyselskap."

Klager har etterspurt vilkårene for gruppereisen og fikk følgende svar: "Vilkår for
gruppereiser varierer på hvilke grupper det er, og hva vilkårene til underleverandører er.
Vi har reiser, konferanser og event over hele verden, det vil naturlig nok ikke være like
regler og betingelser på alt."

Klager anfører at det nå ser ut til at cruiset med Voyager of the Seas i Østersjøen har
endret rute, og G Travel har skrevet følgende til de som var påmeldt: "Hvis dere velger
å ikke reise, så får dere refundert alt av cruisedepositum, men et avbestillingsgebyr for
fly på 300,- per person må vi ta for å dekke noe av tapet og jobben vi har gjort." I klagers
tilfelle ble avbestillingsgebyret 1 900 kroner i for flyreisen, og 2 000 kroner for cruiset. 

Klagers krav: Refusjon av depositumsbeløp på 2 900 kroner.

Det vises for øvrig til korrespondanse fra klager.

Tjenesteyterne har i det vesentlige anført
G Travel anfører at de den 15. november 2021 skrev en e-post til de påmeldte og
informerte om at den tidligere kontaktpersonen hadde sluttet, og at en annen
ville overta. Samtidig opplyste G Travel at de holdt på å jobbe med flyreisen og at
depositumsfaktura ville bli sendt om ikke så lenge.

Den 24.11.2021 kl. 13:31 sendte G Travel ut informasjon om flyreisen for gruppecruiset.
Klager svarte 24.11.2021 kl. 14:40: "Jeg vil gjerne vite totalprisen på denne reisen, siden
jeg skal ha lugar alene!" Den 8. desember 2021 sendte G Travel svar som inneholdt
totalpris og en oversikt over reisens innhold. 

G Travel har anført at klager først bekreftet reisen muntlig den 10.12.2021 og deretter via
e-post den 10.12.2021 kl. 10:57: "For ordens skyld, så aksepterer jeg tilbudet om cruiset
som du beskrev i mail."  

Fakturaen ble først utstedt den 16. desember 2021 med betalingsfrist 21. desember
2021. Årsaken til sen utsendelse av fakturaen var ifølge G Travel at de ansatte var 50 %
permittert og ikke var på jobb hver dag. 

Den 16. desember mottok G Travel e-post fra klager og svarte henne tilbake. G Travels
kontaktperson for gruppen var tilgjengelig og har ingen tapte anrop fra klager fredag
den 17. desember. Reise vennene som klager refererer til bekreftet aldri sin reise og ble
derfor heller ikke tatt med i beregningsgrunnlaget for kalkyle på gruppeprisen.

G Travel skriver at andre virksomheter ikke har grunnlag for å uttale seg om
egenproduserte turer til andre aktører. G Travel forsøkte å forklare dette til klager den
29. desember: "Dette er en sammensatt reise siden det er gruppebestilling og mange
faktorer som spiller inn hvordan en priskalkyle hos oss ser ut, denne er vi ikke forpliktet
til å sende ut. Reglene er ikke de samme som på individuelle reiser, og med tanke på
dette er en påtegningstur så løper vi større risiko for våre utlegg enn ved en individuell
eller en satt gruppe. Som eksempel må det være minimum 10 for å opprettholde
flybillett på en gruppe, om det da kanselleres 1 billett, så har vi valget enten å betale for
den ene billetten fullt ut, eller kjøpe 9 nye billetter til den dagens individuelle pris. Det
er mange ting som spiller inn, mange variabler, frister og regler som vi som reisebyrå
må forholde oss til og kalkulere inn når vi lager reiser. Ut fra hvor mange som bekreftet
reisen har vi laget et opplegg som må justeres ved eventuelle bestillinger/avbestillinger,
det kan være vi ikke møter minimumsantallet, det kan være gruppen må deles i mindre
grupper/flere guider, det kan være mindre/større buss som skal til eller må vi være 1 eller
2 reiseledere".

I e-posten av 29. desember 2021 skriver G Travel til klager at det ikke er mulig å avbestille
en reise, og samtidig beholde retten til refusjon hvis det skulle skje ting på senere
tidspunkt som gjør at reisen må kanselleres fra G Travel/leverandør sin side.

I lys av situasjonen i Europa og med tanke på at den ene havnen var St. Petersburg, ble
det gjort en omruting på seilingsplanen, med en ekstra dag i Stockholm. Da valgte G
Travels leverandør å tilby kostnadsfri avbestillings pga. endringen for de som ønsket, noe
G Travel videreformidlet til sine kunder. 
G Travel anfører at de skrev til de resterende påmeldte cruisegjestene at de fikk valget
mellom å reise, eller en fri avbooking på cruiset, men da med et avbestillingsgebyr på
300 kroner for å dekke noe av tapet på flybillettene og for jobben de hadde gjort.

G Travel skriver at de mottok e-post fra klager 3. mars 2022 hvor følgende fremgikk: «Kan
du sende meg G Travel sine vilkår for gruppereise/cruise som dere arrangerer. Kan ikke
se at det ligger noe ute på nettet.» G Travel svarte klager per e-post 8. mars 2022: "Vilkår
for gruppereiser varierer på hvilke grupper det er, og hva vilkårene til underleverandører
er. Vi har reiser, konferanser og event over hele verden, det vil naturlig nok ikke være
like regler og betingelser på alt."  G Travel skriver at klager er en cruisegjest som også
tidligere har deltatt på gruppecruisene, hun har reist med G Travel i 10 år, og at hun
derfor burde være godt kjent med reglene rundt depositum. 

Det vises for øvrig til korrespondanse fra G Travel Getaway Trondheim.

Nemnda bemerker

Klagen gjelder en pakkereise for en person, gruppecruise med Voyager of the Seas i
Østersjøen i perioden 08.05.2022 - 14.05.2022. Totalpris 23 951 kroner.

Klager avbestilte reisen den 20. desember 2021, mer enn 4 måneder før avreise, og
stiller spørsmål om størrelsen på avbestillingsgebyret. Det følger av pakkereiseloven §
21 at en reise kan avbestilles før avreise mot et rimelig avbestillingsgebyr. Normalt er
det fastsatt standardiserte satser etter avtalen mellom partene, men i dette tilfellet er
ikke satsene klart avtalt. Da følger det av pakkereiseloven § 21 tredje ledd at gebyret skal
fastsettes til arrangørens kostnader ved avbestillingen. Det fremkommer at reisen ikke er
en helt vanlig pakkereise, men en sammensatt spesialbestilt reise, med ulike flyselskaper
blant annet. Samlet sett mener nemnda at et depositumsbeløp på 2 900 kroner for en
spesialreise på 23 951 kroner ikke må være å anse som urimelig. 
Pakkereisenemnda anbefaler at klager ikke gis medhold.

Vedtak

Pakkereisenemnda anbefaler at klager ikke gis medhold.