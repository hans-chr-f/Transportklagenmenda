Vedtak i Transportklagenemnda - Fly

Sammendrag

Krav om erstatning for utgifter til nye billetter på grunn av feil i navnene.

Dato
25.08.2020

Saksnummer
2019-03224

Tjenesteytere
Finnair
Tripmonster / Tripmate

Klager har i det vesentlige anført

Den 21. mai 2019 kjøpte klager billetter hos Tripmonster for fem personer, to voksne
og tre barn, til en reise den 24. juni 2019 med Finnair fra Oslo via Helsinki og Hongkong
til Kuala Lumpur. Under bestillingsprosessen hadde klager skrevet etternavnet på de
tre barna feil. Da det ble oppdaget samme kveld ringte klager både til Tripmonster
og Finnair den 22. mai og fikk begge steder beskjed om at det ikke var noe å stresse
med. Han skrev også en e-post til Tripmonster og fikk bekreftet at de skulle foreta en
navneendring og komme tilbake til ham. Da han ikke fikk svar og kontaktet Tripmonster
den 14. juni, fikk han til svar at det var for sent. Alt de kunne gjøre var å legge inn en
beskjed i bestillingen med navnene stavet rett. 

Ved innsjekk på Oslo Lufthavn ble de stoppet på grunn av feil i navnene. Da klager ringte
Tripmonster og Finnair kundeservice fikk han igjen beskjed om at det skulle være ok
å reise, men de ble stoppet likevel. Klager hadde brukt NOK 30386 på billettene med
Finnair og måtte nå kjøpe nye billetter til NOK 41213 med British Airways med avreise to
dager senere. De betalte ca. NOK 8000 for overnatting på hotell i ventetiden. Problemene
og alle telefonene han måtte ta medførte ca. NOK 2000 i telefonutgifter.

Klager mener han har fått feil informasjon og at verken Tripmonster eller Finnair gjorde
noe for å endre navnene før avreise. Han krever utgiften til nye billetter erstattet,
alternativt en refusjon av opprinnelige billetter.

Tjenesteyterne har i det vesentlige anført
Tripmonster har i det vesentlige anført:

Under bestillingsprosessen har klager blitt informert om at det er viktig at man skriver
navn inn nøyaktig slik de er skrevet i pass eller annen reisedokumentasjon. Den 29.
mai informerte de klager om flyselskapets vilkår og pris for å foreta en navneendring.
De fikk imidlertid ikke svar fra klager før den 14. juni. Da var det for sent å foreta en
navneendring. Dette fikk klager informasjon om og Tripmonster la inn korrekt stavede
navn i bestillingen som informasjon til flyselskapet, men presiserte at dette ikke var noen
garanti for at de ville få lov til å sjekke inn. Tripmonster må følge flyselskapets vilkår og
klagers flybilletter er ikke-refunderbare. Dersom klager ønsker det kan de undersøke
med flyselskapet hva som eventuelt kan refunderes av skatter og avgifter.

Tripmonster kan på bakgrunn av dette ikke refundere klagers billettutgifter.

Finnair har i det vesentlige anført:

Det er passasjerens ansvar å stave navnene i bestillingen korrekt. Finnair avviser derfor
klagers krav om erstatning. Det er imidlertid forståelig at dette har vært en ulempe for
klager. Finnair vil derfor refundere ubrukte skatter og avgifter og ber klager kontakte
riesebyrået slik at en refusjon kan iverksettes i henhold til vanlig prosedyre.

Nemnda bemerker

Ved bestilling av en flyreise på internett, er man selv ansvarlig for at informasjonen
som blir lagt inn er riktig. Det er viktig å sjekke at navn på reisende, kontaktinformasjon,
destinasjon, tidspunkt og liknende er riktig før bestillingen bekreftes. Det er likeledes
viktig å undersøke vilkårene nøye før bestilling av flyreisen bekreftes. Når tilbudet er
akseptert, er avtalen bindende. Når en kunde gjør en feil som i dette tilfellet, har han i
utgangspunktet ingen rettigheter utover det avtalen gir anvisning på.

Noen flyselskaper gir anledning til at det foretas navnendring etter bestilling, men
dette er ingen lovbestemt rett og varierer fra flyselskap til flyselskap. I denne saken
kunne Finnair foreta en navnendring på billettene, men siden klager hadde bestilt via et
reisebyrå måtte en endring av billettene skje via dem. Finnair kan på bakgrunn av dette
ikke holdes ansvarlig for utgiftene klager ble påført ved å måtte kjøpe nye billetter.

I følge Tripmonster fikk klager informasjon om vilkår og pris for navneendring,
men svarte ikke på dette før den 14. juni og da var det for sent med navneendring.
Dokumentasjon på dette i imidlertid ikke fremlagt for nemnda. Klager har lagt frem kopi
av e-post korrespondansen med Tripmonster og i en e-post av 21. mai har han skrevet at
han ønsker at det blir foretatt navnendring og lagt inn de tre navnene som skulle endres,
samt kopi av passene. Tripmonster skriver i en e-post samme dag at de bekrefter å ha
mottatt dette og ville undersøke med flyselskapet og komme tilbake til klager.

Slik saken er fremstilt for nemnda har klager ikke fått den hjelpen han ba om til å
få endret navnene før avreise. Han har bedt om navnendring rett etter bestilling
og fått bekreftet at Tripmonster skulle sjekke dette opp for han. Dette ble ikke gjort
av reisebyrået og da klager tok kontakt den 14. juni var det for sent å foreta en
navnendring i billettene. Nemnda mener på denne bakgrunn at Tripmonster har
opptrådt erstatningsbetingende uaktsomt. 

Klager ble påført utgifter til nye billetter på NOK 41213. Nemnda anbefaler at
Tripmonster erstatter denne utgiften, fratrukket det en navnendring ville ha kostet om
den var utført som bestilt.

Vedtak

Transportklagenemnda - fly anbefaler at Tripmonster erstatter klagers utgifter til nye
flybillettter med NOK 41213, fratrukket det en navneendring ville ha kostet om den var
utført som bestilt.