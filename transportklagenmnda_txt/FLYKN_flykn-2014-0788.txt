Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
09.07.2015

Saksnummer
788/14F

Tjenesteyter
United Airlines

Krav om standarderstatning grunnet kansellering.

Klager har i det vesentlige anført:

Klager skulle reise fra Oslo til Omaha via New York den 21. mai 2014 kl. 11:25. UA39 fra Oslo
til New York ble kansellert. Klager ble booket om via London og Chicago samme dag. Hun ble
fortalt at hotell voucher ville de få i London.

Da klager ankom fikk de ingen hotell voucher, og det var ingen i United Airlines skranken for
assistanse. Klager måtte ordne hotell selv. I etterkant vil ikke flyselskapet erstatte klagers
hotellutgifter i London, GBP 250, eller utgifter til mat, GBP 62,92.

Klager stiller seg kritisk til totalt fraskrivelse av ansvar fra United Airlines, og krever refusjon av
hotell- og matutgifter i London. Videre krever klager standarderstatning 600 euro per person i
henhold til EU-forordning 261/2004.

Det vises for øvrig til klagers brev.

United Airlines har i det vesentlige anført:

UA39 ble kansellert som følge av uforutsett teknisk feil som ble oppdaget utenfor normalt
vedlikehold, det vises til fremlagt dokumentasjon. Hendelsen er ikke kompensasjonsberettiget
da hendelsen ble forårsaket av ekstraordinære omstendigheter utenfor United Airlines
kontroll. Klager ble informert om sine rettigheter.

United Airlines har refundert flyselskapets standard maksbeløp for hotell, GBP150 per natt,
samt maksbeløp for mat, GBP 60 for to personer. Videre har flyselskapet av godvilje gitt klager
et reisegavekort til en verdi av til sammen USD 400. United Airlines kan ikke imøtekomme
klagers krav utover dette.

Det vises for øvrig til United Airlines brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

Nemndas flertall, samtlige medlemmer unntatt forbrukerrepresentant Hanne Beth
Takvam Borge, er av den oppfatning at en teknisk svikt likevel kan komme så uventet
at flyselskapet ikke har reelle muligheter til å forhindre feilen eller overvinne følgene
av den uten at det går ut over passasjerene. I slike tilfelle er ikke flyselskapet pliktig
til å betale erstatning til den reisende. Det er flyselskapet som må godtgjøre at det
foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå innstillingen.

Nemndas mindretall, forbrukerrepresentant Hanne Beth Takvam-Borge, er av en
annen oppfatning. Slik mindretallet ser det ligger det innen flyselskapets sedvanlige
aktivitetsutøvelse å måtte løse tekniske feil, uavhengig av når feilen oppdages. Om
feilen er uforutsett eller ikke, er av liten betydning, da det ikke er unormalt at tekniske
feil kan oppstå. Mindretallet legger derfor til grunn at det som hovedregel vil være
flyselskapet som må bære ansvar for teknisk svikt, også når teknisk svikt oppstår
uventet. I slike tilfeller er flyselskapet som hovedregel pliktig å betale erstatning til de
reisende. Unntak kan tenkes, i tilfeller som ligger utenfor flyselskapets kontrollsfære,
eksempelvis ved streik, kollisjon med fugl, terrorhandlinger eller værforhold. Det
er flyselskapet som må godtgjøre at de har truffet alle rimelig tiltak for å unngå
kanselleringen.

En samlet nemd viser førøvrig til nemndas generelle uttalelse om tekniske feil av 26.
januar 2015. Uttalelsen er vedlagt.

Kanselleringen skyldtes i dette tilfellet feil ved et vindushåndtak i cockpit.

Saken er forelagt Luftfartstilsynet som ikke har noe å bemerke til United Airlines beskrivelse
av den tekniske feilen eller den fremlagte dokumentasjon.

Nemndas flertall legger på bakgrunn av de foreliggende opplysninger til grunn at feilen
oppsto uten forvarsel til tross for at rutinemessig teknisk vedlikehold var gjennomført.

I den foreliggende situasjon var det etter flertallets vurdering ikke praktisk mulig å
treffe tiltak for å unngå feilen eller kanselleringen. Kanselleringen gir derfor ikke rett til
standarderstatning etter EU-forordningen, og flertallet finner ikke å kunne anbefale at klager
gis medhold i sitt krav om standarderstatning.

Mindretallet har kommet til at flyselskapet ikke har godtgjort at feilen er utenfor
flyselskapets kontrollsfære. Mindretallet er følgelig av den oppfatning at klager har rett
til standarderstatning.

Klager ble tilbudt omruting via London. United Airlines pliktet i den foreliggende situasjon å
tilby hotellovernatting og måltider og forfriskninger som står i rimelig forhold til ventetiden,
jf. forordningen artikkel 5. jf. artikkel 9. Klagerne har opplyst at de ikke ble tilbudt mat og
hotell. De måtte selv sørge for dette. United Airlines plikter i den foreliggende situasjon å
erstatte klagernes nødvendige utgifter til hotell og mat. Selskapet har ikke anledning til å
begrense passasjerenes rettigheter etter forordningen ved å fastsette egne grenser for mat
og innkvartering. Klagerne har krevd erstattet utgifter til hotell med 250 GBP og 63 GBP til
mat. En samlet nemnd er av den oppfatning at dette etter omstendighetene må anses som
nødvendige utgifter og er av den oppfatning at United Airlines plikter å erstatte disse utgifter.
Nemnda anbefaler at United Airlines erstatter utgiftene. Til fradrag går tidligere utbetalt
pengebeløp.

Nemnda traff etter dette slikt

Vedtak:

Transportklagenemnda-fly finner ikke å kunne anbefale at klagerne gis medhold i sitt krav om
standarderstatning. Nemnda anbefaler at United Airlines erstatter klagernes utgifter til hotell
og mat i London. Utbetalt pengebeløp kommer til fradrag.