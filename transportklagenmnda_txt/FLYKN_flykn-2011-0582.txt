Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
03.05.2012

Saksnummer
582/11F

Tjenesteyter
SAS

Krav om standarderstatning grunnet kansellering.

Klager har i det vesentlige anført:

Klager skulle reise fra Stavanger til København den 29. oktober 2011 med SK1875 kl. 10:10. Kl.
07:00 avreisedag fikk klager beskjed om at flyet var innstilt grunnet tåke på Kastrup.

Klager ble ombooket via Bergen og ankom København 6 timer forsinket. Klager hevder tåke
ikke var årsak til kanselleringen, da det samme morgen gikk et fly fra Stavanger til København
uten problemer.

På grunnlag av dette krever klager standarderstatning 250 euro per person i henhold til EU
forordning 261/2004.

SAS har i det vesentlige anført:

SK1875 ble kansellert som følge av tåke på Kastrup, det vises til værrapport. Flytypen som
opererte SK1875 har ikke nødvendig utstyr for å kunne lande i tett tåke.

Klager ble omrutet via Bergen og ankom København mer enn 3 timer forsinket. Innstillingen
er dessverre likevel ikke kompensasjonsberettiget da hendelsen var ekstraordinær.

SAS kan ikke imøtekomme klagers krav.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser m.v. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda finner på bakgrunn av de foreliggende opplysninger sannsynliggjort at innstillingen
skyldtes tåke på Kastrup. Dette er å anse som en ekstraordinær omstendighet, og det var ikke
mulig å unngå kanselleringen.

Nemnda har tatt hensyn til opplysningene om at andre fly tilsynelatende ikke hadde
problemer denne dagen. Til dette bemerker nemnda at selv om værforholdene er vanskelige,
vil det likevel ofte være perioder der fly kan lande og ta av. Enkelte flytyper er videre bedre
utstyrt enn andre slik at de kan opererer under vanskeligere forhold enn andre fly.

Nemnda finner etter dette ikke å kunne anbefale at klagerne gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines