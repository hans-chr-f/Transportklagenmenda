Vedtak i Transportklagenemnda - Fly

Sammendrag

Krav om refusjon i penger som følge av kansellering. Klager
har kun fått tilbud om verdikupong. Ikke-EF-luftfartsselskap.

Dato
09.03.2021

Saksnummer
2020-03523

Tjenesteytere
Supersaver
Air Canada

Klager har i det vesentlige anført

Klager hadde bestilt en reise med Air Canada fra Rio de Janeiro til Chicago, via Sao
Paulo og Toronto, den 8. juni 2020. Reisen var kjøpt fra Supersaver. Den 16. april 2020
fikk klager beskjed om at flyvningene ble kansellert på grunn av covid-19-pandemien.
Klager kontaktet Supersaver, som ga beskjed om at hun kunne få en verdikupong fra Air
Canada. Klager ønsker imidlertid ikke å ta imot noen verdikupong, og hun anfører at hun
har rett til å motta refusjon i form av penger, siden det var flyselskapet som kansellerte
reisen.

Klager krever refusjon av billettkostnaden pålydende 5294 kroner i form av penger.

Tjenesteyterne har i det vesentlige anført
Supersaver har anført følgende:

Supersaver.no er underlagt Marco Polo AS, som er en formidler av flyreisetjenester som
tilbys på nettstedet. Reisebyrået opptrer kun som formidler, og avtalen som gjelder den
faktiske ytelsen av flytjenestene, gjelder mellom kunden og det relevante flyselskapet.
Supersaver er ikke medleverandør av tjenestene, men er bundet av instruksjonene fra
og vilkårene fastsatt av flyselskapet. Dette innebærer at Supersavers ansvar for tjenester
som ikke ytes av Supersaver, er begrenset.

Det vises til fremlagte vilkår, hvor ansvarsbegrensningene fremgår klart og tydelig. Klager
godtok disse vilkårene ved bestilling av reisen.

Klagers flyreise med Air Canada ble dessverre kansellert grunnet covid-19-pandemien.

Supersaver kan ikke imøtekomme klagers krav om full refusjon. Som mellomledd er
reisebyrået alltid nødt til å forholde seg til vilkårene som er fastsatt av flyselskapet.
Air Canada tilbyr dessverre ikke full refusjon i dette tilfellet, selv om de kansellerte
flyvningene. I henhold til billettreglene tilbyr de refusjon mot et gebyr på 300 USD
(tilsvarende 2577 NOK). Supersaver holder dessuten tilbake et administrasjonsgebyr
på 375 NOK for refusjonsarbeidet. Flyselskapet tilbyr muligheten til å holde bestillingen
åpen gjennom utstedelsen av en verdikupong, slik at passasjeren kan reise på et
senere tidspunkt. Supersaver anbefaler klager å ta kontakt ved å ringe til Supersavers
kundeservice dersom hun ønsker å motta en verdikupong.

Kundens betaling for reisen ble umiddelbart videresendt til flyselskapet ved bestilling, i
tråd med reisebyråets vilkår. Supersaver kan kun refundere beløpet som godkjennes av
flyselskapet.

Flyselskapets beslutning er utenfor reisebyråets kontroll, og det ville medføre et
betydelig økonomisk tap for Supersaver dersom Supersaver måtte refundere pengene til
kunden (og andre kunder) i tilfeller hvor Supersaver ikke har midler til dette og heller ikke
er ansvarlig for å gjøre dette. Supersaver er ikke en ansvarlig part i kontraktsforholdet
mellom kunden og flyselskapet. Eventuelle krav i henhold til EU-forordningen må også
rettes direkte mot flyselskapet.

Air Canada har anført følgende:

Air Canada har gjennomgått klagers krav om refusjon. Da kanselleringsreglene i EU-
forordning 261/2004 ikke gjelder i dette tilfellet, kan ikke Air Canada gi klager refusjon
av den ubrukte billetten. Klager skulle fly fra Rio de Janeiro i Brasil til Chicago i USA, via
Toronto i Canada. I henhold til artikkel 3 nummer 1 i EU-forordning 261/2004 gjelder
forordningen for passasjerer som reiser fra en flyplass i EU-EØS-området.

Air Canada tillater én kostnadsfri endring i alle nye eller eksisterende reiser bestilt før 31.
desember 2020 som skulle ha vært gjennomført i perioden mellom 1. mars 2020 og 31.
desember 2021.

Air Canada ber klager om å kontakte reisebyrået sitt for å få utført endringene i
bestillingen sin, da det er reisebyrået som må gjøre slike endringer via systemet sitt.

Nemnda bemerker

Flyvningene med Air Canada mellom Rio de Janeiro og Chicago ble kansellert. Ved
kansellering har en i henhold til EU-forordning 261/2004 artikkel 8 jf. artikkel 5 rett på
omruting eller refusjon.

Forordningen får anvendelse for flygninger innen EU-/EØS-området, flygninger fra
EU-/EØS-området til en tredjestat og flygninger fra en tredjestat til EU/EØS-området
hvis det «transporterende luftfartsselskap for flygningen er et EF-luftfartsselskap»,
jf. artikkel 3 punkt 1 bokstav b. Det «transporterende luftfartsselskap» er i artikkel 2
bokstav b definert til «et lufttransportforetak som utfører eller har til hensikt å utføre
en flygning i henhold til en avtale med en passasjer eller på vegne av en annen person,
juridisk eller fysisk, som har en avtale med denne passasjeren». I dette tilfellet oppstod
kanselleringene på flyvninger utenfor EU-/EØS-området og med et ikke-EF-selskap. Krav
etter EU-forordning 261/2004 faller med dette bort da forordningen ikke kommer til
anvendelse. 

Spørsmålet er om klager har krav på refusjon i form av penger på annet grunnlag. 

Montrealkonvensjonen artikkel 19 gir rett til erstatning ved tap som følge av forsinkelse
eller kansellering, med mindre flyselskapet har tatt «alle de forholdsregler som det var
rimelig å kreve for å unngå skade».

Flyselskapet har opplyst at flyvningen ble kansellert som følge av covid-19, men det er
ikke fremlagt noe dokumentasjon. Nemnda mener at flyselskapet ikke har dokumentert
at de har tatt alle de forholdsregler som det var rimelig å kreve for å unngå skade, og
klager har derfor i utgangspunktet rett på erstatning for sitt tap. 

I dette tilfellet har klager blitt tilbudt verdikuponger, samt opplyst at klager har rett til én
kostnadsfri endring. 

Nemnda mener imidlertid at prinsippet om ytelse mot ytelse medfører at klager har krav
på erstatning i form av penger med mindre det foreligger en avtale om annen form for
erstatning.  

Nemnda mener derfor at klager har rett på erstatning tilsvarende kostanden på
billettene.

Vedtak

Transportklagenemnda - fly anbefaler at Air Canada utbetaler 5294 kroner til klager.