Vedtak i Pakkereisenemnda

Sammendrag

Krav om prisavslag på grunn av overbooket hotell.

Dato
24.08.2015

Saksnummer
187/14P

Tjenesteyter
Allinclusiveno

Saken gjelder:

Krav om prisavslag på grunn av overbooket hotell.

Klager har i det vesentlige anført:

Klager og hennes familie hadde bestilt et opphold på Tac Premier Hotel and Spa i Alanya. Ved
ankomst hotellet sent på kvelden fikk de beskjed om at hotellet var overbooket og at de ville
få rom på søsterhotellet Tac Premier Anex.

Hotellet hadde ikke samme standard eller tilbud som det opprinnelige hotellet de hadde
bestilt.

Dette var en stor skuffelse, og førte til at de ikke kunne slå seg til ro og nyte ferien de første 4
dagene. Disse dagene gikk med til å vente på tilbakemeldinger fra Allinclusicve og den tyrkiske
agenten. Mandag fikk de tilbud om et annet hotell, men det lå utenfor byen og hadde negativ
omtale på internett. De takket derfor nei til dette hotellet. De måtte vente til onsdag 18. juni
for overflytting til Tac Premier Hotel and Spa og var altså fire netter på et annet hotell enn det
de hadde bestilt, noe som førte til mye uro og lite avslapping.

På Tac Premier fikk de et rom ut mot hovedgaten uten lydisolasjon og dermed to netter med
minimalt med søvn. Den andre natten ringte de til resepsjonen og ba om å få bytte rom. Det
ordnet seg umiddelbart. Hele prosessen ga dem til slutt kun 6 døgn der de kunne koble ut og
slappe av.

Klager krever kompensasjon for at ferieturen ikke ble som den skulle bli.

Allinclusive har i det vesentlige anført:

I sjeldne tilfeller oppstår det situasjoner som gjør at hotellene dessverre ikke har mulighet
til å ta imot gjester som planlagt. Hotellene skal da gjøre sitt ytterste for å tilby annen
innkvartering av samme rangering/standard som opprinnelig booket.

Da Tac Premier Hotel and Spa ikke kunne ta imot klager og hennes familie ved ankomst, valgte
de å tilby innlosjering på søsterhotellet Tac Premier Anex.

Tac Premier Anex er offisielt rangert som et 4 stjerners hotell - samme offisielle rangering som
Tac Premier Hotel and Spa holder. Tac Premier Anex oppfyller kriteriene for en 4 stjerners
rangering i Tyrkia. Både Allinclusive og deres agent i Tyrkia forsøkte å finne andre alternativer
til dem, men hotellet de fikk tilbud om å flytte til mandag 16. juni takket klager nei til. Omtrent
samtidig ble det klart at de kunne få flytte til opprinnelig booket hotell tirsdag 17. juni.

Allinclusive presiserer at klager ankom Tyrkia kl. 19.35 den 14. juni. Den 17. juni kl. 16.26
mottok Allinclusive en sms fra klager om at de hadde sjekket inn på Tac Premier Hotel and
Spa. Det vises til utskrift at sms korrespondansen.

Etter dette hørte ikke Allinclusive noe mer fra klager resten av oppholdet. Det er selvfølgelig
beklagelig dersom klager fikk et rom der de opplevde støy, men dette ble ikke Allinclusive
informert om og hadde således ikke mulighet til å avhjelpe den situasjonen.

Allinclusive har utbetalt et prisavslag på kr 1.800 for overbookingen og finner ikke grunnlag for
ytterligere kompensasjon

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2. Turarrangøren har etter
pakkereiseloven en rett til å avhjelpe mangler. Denne rett forutsetter at turarrangøren gjøres
kjent med problemene på reisemålet. Dersom turarrangøren ikke har gitt anvisning på noe
annet, vil det etter nemndas vurdering være naturlig å ta opp manglene direkte med hotellet.
Fører ikke dette frem, må turarrangøren kontaktes snarest. Dersom manglene ikke tas opp på
reisemålet på en måte som gir turarrangøren mulighet til å avhjelpe manglene, vil man ikke nå
frem med krav om prisavslag i ettertid.

Klagerne ble på grunn av overbooking plassert på et annet hotell enn det de hadde bestilt og
betalt for. Arrangøren opplyser at det hotellet klagerne ble plassert på, Tac Annex, har samme
rangering som Tac Premier. Det fremgår likevel av klagen at klagerne opplevde at hotellet
ikke hadde samme standard og tilbud som Tac Premier. Klagerne tok uten opphold kontakt
med arrangøren, som etter først å ha tilbudt dem å flytte til et hotell som lå et helt annet sted
enn det hotellet de hadde betalt for, lykkes med å skaffe dem rom på Tac Premier. Nemnda
legger etter å ha lest de vedlagte SMS-er til grunn at overflyttingen skjedde etter tre netter
på Tac Annex. Det legges videre til grunn at den første innkvarteringen på Tac Premier ikke
var tilfredsstillende. Rommet de fikk vendte mot gaten hvor det var feststøy til langt på natt.
Klagerne sa fra om dette den andre natten, og fikk da umiddelbart bytte til et annet og mindre
støyutsatt rom.

Nemnda legger til grunn at klagerne tok overbookingen opp med arrangøren med en gang
de ble klar over at de ikke fikk rom på Tac Premier. Det tok tre dager før de fikk rom på det
hotellet de hadde bestilt og betalt for. Det første rommet de fikk lå ut mot hovedgaten, hvor
det var feststøy til langt på natt. De tok imidlertid ikke opp støyproblemet med hotellet eller
arrangøren før natt nr. 2, slik at det ikke var mulig for arrangøren eller hotellet å løse saken før
etter dette tidspunkt.

Reklamasjonsnemnda finner etter dette at pakkereisen led mangler. Spørsmålet blir hvilket
prisavslag dette skal føre til. Slik nemnda ser det, er det fire døgn av ferien som omfattes av
mangelen.

Det legges til grunn at klagerne opplevde mye uro de første tre dagene med telefoner til
arrangøren og hyppig kontakt Tac Premiers resepsjon, slik klageren har beskrevet. Klagerne
måtte på grunn av støy skifte rom en tredje gang i løpet av den første ferieuken. Etter en
samlet vurdering anbefaler nemnda at klagerne gis et prisavslag på kr 4.000. Til fradrag går kr
1.800 som allerede er utbetalt av arrangøren.

Vedtak:

Reklamasjonsnemnda for pakkereiser anbefaler at det gis et prisavslag på kr 4.000. De
allerede utbetalte kr 1.800 kommer til fradrag.

Vedtaket er enstemmig.