Vedtak i Transportklagenemnda - Fly

Sammendrag

Krav om full refusjon av flybilletter og bagasjegebyr. Kansellering
som følge av covid-19-pandemien. Billetter kjøpt via reisebyrå.

Dato
20.10.2020

Saksnummer
2020-02141

Tjenesteytere
Ticket
KLM

Klager har i det vesentlige anført

Klager hadde bestilt en reise med KLM for fire personer mellom Oslo og Montpellier,
med avreise den 29. mai 2020. Klager betalte totalt 18110 kroner for flybillettene,
inkludert bagasjeavgift, til Ticket.

Den 11. april 2020 fikk klager beskjed fra KLM om at flyvningene var kansellert. Den 14.
april fikk han beskjed om det samme fra Ticket og informasjon om at de kunne hjelpe
til med omruting dersom det var ønskelig. Klager opplyser om at han ikke fikk tilbud om
refusjon og at han eventuelt måtte be om en verdikupong.

Klager er kritisk til håndteringen fra begge selskapenes side og anfører at de bevisst har
trenert saken og utbetalingen. Klager anfører også at Ticket ikke har anledning til å holde
tilbake noe gebyr, og at KLM heller ikke kan holde tilbake bagasjeavgiften. Klager påpeker
også at KLM ikke har nevnt noe om denne bagasjeavgiften i tilsvaret sitt til nemnda.
Klager opplyser om at selv om Ticket i tilsvaret til nemnda har bekreftet at de vil utbetale
14946 kroner, er ikke disse mottatt ennå.

Det vises til klagers øvrige anførsler i fremlagt dokumentasjon.

Klager krever full refusjon av de 18110 kronene som ble betalt for flybillettene.

Tjenesteyterne har i det vesentlige anført
KLM har anført følgende:

KLM bekrefter at billettene allerede er blitt refundert. Da billettene var kjøpt via et
reisebyrå, må forespørsler vedrørende utbetalingen rettes mot reisebyrået.

Ticket har anført følgende:

Ticket har formidlet en flyreise til Montpellier for klager med avreise 29. mai 2020
med KLM. På grunn av pandemien ble avgangen innstilt, og Ticket har søkt om
tilbakebetaling. Ticket har nylig fått tillbake pengene for selve flyreisen, men venter
fortsatt på tilbakebetaling for bagasjen fra KLM.

Ticket har informert klager om at det nå er mulig for reisebyrået å tilbakebetale
kostnaden for flybillettene, pålydende 14946 kroner.

Ticket vil tilbakebetale kostnaden for bagasjen så snart tilbakebetalingen er mottatt fra
KLM.

Nemnda bemerker

Nemnda legger til grunn at klagers reise mellom Oslo og Montpellier ble kansellert av
KLM mer enn én måned før avgang. Ticket har bekreftet at det er mottatt 14946 kroner
fra KLM og at dette vil utbetales til klager. Ticket har også opplyst at de vil tilbakebetale
bagasjegebyret på 
1584 kroner så snart pengene er mottatt fra KLM.

Spørsmålet for nemnda er om Ticket har anledning til å ta et administrasjonsgebyr
for det manuelle arbeidet med å få refundert billettutgiftene fra flyselskapet. Nemnda
kan ikke se at de aktuelle vilkårene inneholder et slikt forbehold fra reisebyråets
side. Passasjeren har ikke på forhånd akseptert at reisebyrået skal kunne ta et
administrasjonsgebyr ved kansellering fra flyselskapets side. Nemnda mener også
at en slik løsning er urimelig. Passasjeren har krav på full refusjon av billetten ved en
kansellering fra flyselskapets side, og reisebyrået kan ikke la passasjerene ta regningen
for reisebyråets ekstraarbeid i denne sammenheng.

Nemnda mener derfor at Ticket også må refundere det ilagte administrasjonsgebyret på
totalt 1580 kroner.

Vedtak

Transportklagenemnda - fly anbefaler at Ticket refunderer hele beløpet pålydende 18110
kroner til klager.

Forbrukerrepresentant Maite de Geus-Cossard, Forbruker Europa, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.