Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
23.11.2018

Saksnummer
2018-01401

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY1516 fra Bergen (BGO) til Praha (PRG) 22.
mars 2018 kl. 10.30. Flyvningen ble kansellert og klager har på denne bakgrunn fremsatt
krav om standardkompensasjon i henhold til EU-forordning 261/2004 på 250 euro.

Tjenesteyterne har i det vesentlige anført
Norwegians flyvning DY1516 fra Bergen til Praha 22. mars 2018 ble kansellert som følge
av værforholdene i Bergen. Forutgående flyvning, DY604, måtte omdirigeres til Stavanger
som følge av tett tåke i Bergen som forhindret flymaskinen fra å foreta en trygg landing i
Bergen. 

Flymaskin LN-NGF skulle operere DY604 fra Oslo til Bergen og deretter klagers flyvning
til Praha. Da forutgående flyvning ble omdirigert, var det ikke tilgjengelig flymaskin i
Bergen. Andre flyvninger som ble omdirigert til Stavanger denne dagen var DY606 og
DY123. Passasjerene ble omrutet til neste ledige avgang, DY8460, satt opp som en såkalt
"rescue flight" påfølgende dag. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav om standardkompensasjon.

Nemnda bemerker

Norwegians flyvning DY1516 fra Bergen til Praha 22. mars 2018 ble kansellert. 

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå kanselleringen. 

I dette tilfellet skyldtes kanselleringen tett tåke i Bergen denne dagen. Forutgående
flyvning fra Oslo til Bergen ble omdirigert til Stavanger som følge av værforholdene. Det
vises til fremlagt dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningens forstand. Norwegian satte opp en såkalt "rescue
flight"; DY8460, neste dag for å frakte passasjerene til Praha. Nemnda legger til grunn
at kanselleringen ikke kunne vært unngått selv om alle rimelige tiltak var truffet.
Kanselleringen gir etter dette ikke rett til standarderstatning, og nemnda anbefaler ikke
at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.