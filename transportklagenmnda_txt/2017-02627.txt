Vedtak i Transportklagenemnda
- Kollektivreiser

Sammendrag

Krav om refusjon av utgift til taxi som følge av frakjøring på perrong.

Dato
31.01.2018

Saksnummer
2017-02627

Tjenesteytere
NSB AS

Klager har i det vesentlige anført

Klager krever refusjon av ekstra kostnader til taxi som følge av at NSB kjørte fra han og
deler av bagasjen på perrongen. 

Klager, hans kone og deres sønn på 5 år ventet på Asker stasjon for å ta R11 toget. Toget
ankom to minutter forsinket. Klager hadde totalt 15 kolli med bagasje og lastet derfor
bagasjen så raskt inn på toget som han kunne. Da klager var ute for å hente den siste
bagasjen lukket dørene på toget og toget kjørte avgårde. Klagers kone og sønn var da
ombord i toget. Klagers kone er fra Singapore, prater ikke norsk og hadde ingen mobil
på seg. Klager så derfor ingen annen råd enn å hive seg inn i en taxi for å nå igjen toget i
Drammen, eller Sande. 

Underveis i taxien forsøkte klager å nå NSB, men fikk ikke svar. Kona til klager hadde
fått låne en mobiltelefon av en passasjer ombord i toget, og informerte om at de gikk
av i Drammen. Klager viser til at konduktøren ombord ikke hjalp konen av toget med all
bagasjen, dette var det noen passasjerer som gjorde.

Klager understreker at dette var en svært stressende opplevelse, som ikke hadde hendt
om konduktøren hadde fulgt med da de lastet bagasjen ombord i Asker. Det kunne
vært sønnen som ble igjen alene på toget. Klager hevder at i en slik situasjon skulle
konduktøren ha fulgt konen og sønnen til politistasjonen, slik at konduktøren var sikker
på at kona og sønnen fant tilbake til klager. 

Klager krever at NSB refunderer utgiften til taxi på kr 758.

Tjenesteyterne har i det vesentlige anført

NSB viser til at det ikke er presentert noen billetter for transport fra Asker 23. juli 2017,
men klager angir at han med familie skulle reise fra Asker kl. 12.00, som blir med tog 815.
NSB er ikke kjent med klagers opplevelse, kun med hva han selv anfører. 

Planmessig ankomsttid til Asker for tog 815 var kl. 11.59.00
Planmessig ankomsttid fra Asker for tog 815 var kl.12.00.00

Toget ankom altså Asker 53 sekunder forsinket, og avgikk 95 sekunder forsinket. Planlagt
opphold ved Asker var 60 sekunder. Faktisk tid var 102 sekunder. NSB viser her til
vedlagt toginformasjon for faktisk avgang- og ankomsttid logget av Bane Nor. Ordinær
stoppetid gir god tid til av/påstigning. Her var også stoppetiden lenger. 

Før toget har avgang er konduktøren på plattform og vil gi klarsignal til avgang når det
ikke er noen passasjerstrøm ut/inn av toget, og ordinær stoppetid er passert. Åpne
dører vil da lukkes så fremt det ikke er noe fysisk mellom dørene. Dørene lukkes ca. 15
- 20 sekunder før toget faktisk avgår. Dette gir sikre avgangsprosedyrer og bidrar til at
punktligheten i størst mulig grad overholdes. 

Klager angir at de påsteg bakre vogn og at han så konduktøren ved fremre vogn. Toget er
105 meter langt. Det er ikke noe krav om at konduktøren skal være et bestemt sted langs
toget/perrongen under stopp eller ved avgang. Konduktør vil normalt befinne seg der
passasjerstrømmen er størst, og vil ikke ha oversikt over alle passasjerer på plattformen.
Dersom klager overhodet er blitt observert kan han eventuelt ha blitt oppfattet som en
sen passasjer ut av toget når klager angir at han avsteg for å hente de siste kolli - eller
klager kan ha avsteget når konduktøren påsteg etter klarsignal. 

Det er i NSBs transportvilkår § 3 A angitt :
"Passasjeren kan ha med seg håndbagasje på inntil 30 kg, maksimum 3 kolli, som
vedkommende selv bringer med seg inn i toget og plasserer på egnet plass. Det samme
gjelder ski, barnevogner og lignende. Sykler, pulk, sykkeltilhenger og lignende kan
medtas etter nærmere fastsatte betingelser, se nsb.no. Passasjeren må selv føre tilsyn
med bagasjen under togreisen."

Klager med familie kunne maks ha med seg 9 kolli jfr. avsnittet over. Klager hadde
meg seg 15 kolli. Klager burde ikke ha en forventning om at det er tilrettelagt for at
passasjerer uten risiko kan medbringe "ubegrenset" med bagasje om bord på toget,
verken i forhold til antall eller volum. 

Om klager velger å orientere seg om bagasjeregler/begrensninger før reise eller ikke, så
må klager selv bære ansvaret for risikoen som her realiserte seg når klager ikke rakk å
laste bagasjen og bli med tog 815. 

Det var lagt til rette for en helt ordinær påstigning til tog 815 ved Asker stasjon, og NSB
har stilt transport til disposisjon. NSB kan ikke se at det var noen feil, unnlatelser eller
hindringer fra selskapets side som skulle forårsake at klager ikke kunne tatt plass på tog
815. Klagers utlegg/tap kommer utenom hva NSB dekker. 

NSB kan på grunnlag av overnevnte ikke refundere klagers ekstra utgift til taxi.

Nemnda bemerker

Klager krever dekket utgifter til taxi med kr. 758 på grunn av frakjøring på Asker stasjon. 

Det er ikke bestemmelser i jernbanepassasjerforskriften eller NSBs transportvilkår som
direkte omhandler utgifter til alternativ transport ved frakjøring. Nemnda antar imidlertid
at frakjøring under visse vilkår kan anses som en mangel, jf. transportvilkårene § 8 A.
Erstatning kan i så fall kreves dekket for påregnelige utgifter som følge av frakjøringen
dersom det foreligger en feil fra NSBs side. 

Nemnda legger til grunn klagers opplysninger om at han og familien kom fra flytoget
og skulle videre med annet tog fra Asker. De hadde bagasje på ca 15 kolli derav 6 store
tunge kofferter. Nemnda oppfatter at det først og fremst var klager som bar inn bagasjen
da ektefellen måtte ta seg av sønnen på fem år. 

Det fremgår av NSBs transportvilkår § 3 A at passasjerer kan ha med seg håndbagasje på
inntil 30 kg, maksimum 3 kolli, som vedkommende selv må bringe med seg inn i toget og
plassere på egnet plass. 

Nemnda antar at denne bestemmelsen er lite kjent, men bemerker at klagers bagasje
hadde et helt ekstraordinært omfang og at klager trengte lang tid for å bære inn og få
plassert bagasjen. Etter nemndas syn forårsaket klager en ekstraordinær situasjon ved å
ha med så omfangsrik bagasje i strid med NSBs vilkår.  

Spørsmålet er likevel om NSB kan bebreides for frakjøringen, dvs. om konduktøren
(ombordansvarlig) kan bebreides for å ha gitt klarsignal før klager hadde fått bagasjen
ombord.  

Ut fra normale forhold ville lengden av oppholdet på Asker stasjon være tilstrekkelig til å
få med en god del bagasje. Oppholdet var planlagt til 1 minutt, men ble faktisk 1 minutt
og 42 sekunder. 

I NSBs Regelbok for førere, ombordpersonell og annet personell som har med
togframføring å gjøre, pkt. 6.8, fremgår blant annet at den ombordansvarlige skal
påse at av- og påstigning er avsluttet før det gis signal til togføreren. Signal skal gis fra
plattformen og det kan benyttes fløyte for å varsle reisende om at avgangstiden er inne
og at av/påstigning må avsluttes.  

Nemnda legger til grunn at NSB av sikkerhetsmessige grunner har et særlig ansvar for å
påse at alt er klart til avgang før klarsignal gis. Nemnda antar at uaktsomhetsterskelen
bør være lav når det gjelder å påse at på- og avstigning er avsluttet. 

Det foreligger ikke opplysninger om prosedyrene før den konkrete avgangen verken fra
togføreren eller den ombordansvarlige. NSB er først blitt kjent med hendelsen i ettertid.
Ut fra de opplysninger som foreligger er det derfor vanskelig å vurdere om det foreligger
uaktsomhet fra den ombordansvarliges side. 

NSB har opplyst at toget var 105 meter langt. Det var følgelig en lang strekning å holde
oversikt over, men klager som var bakerst i toget, opplyser at han så konduktøren
utenfor den fremste vognen. 

Nemnda har merket seg at NSB har vist til at det ikke er stilt noe krav om hvor langs
toget eller perrongen den ombordansvarlige skal befinne seg når klarsignal gis. Etter
nemndas syn bør en kunne forvente at den ombordansvarlige plasserer seg slik at det
gir best mulig oversikt over toget og perrongen totalt sett når vedkommende skal ta
stilling til om av- og påstigning er avsluttet. Med et så langt tog kan det stilles spørsmål
ved hensiktsmessigheten ved å plassere seg ved fremste vogn i toget. 

På den ene siden kan det hevdes at den ombordansvarlige burde ha observert
klager med den svært omfangsrike bagasjen og hatt en viss oppmerksomhet mot
ham.  Det foreligger ikke opplysninger om passasjertrafikken eller eventuelle andre
situasjoner den ombordansvarlige måtte ha oppmerksomhet mot. Det kan tenkes at den
ombordansvarlige kan ha vært under et visst press for å holde rutetiden; ved avgangen
var toget ca halvannet minutt forsinket.  Videre legger nemnda til grunn at avgang ikke
ble varslet ved fløyte. NSB har opplyst at dette sjelden benyttes på grunn hensynet til
hørselsvern. 

På den annen side er det nærliggende å anta at klager har vært inne i toget og opptatt
med å få plassert kofferter da ombordansvarlig skulle forberede klarsignal slik at klager
ikke kunne ses av den ombordansvarlige.

Nemnda finner etter en samlet vurdering at det ikke er tilstrekkelig bevist at den
ombordansvarlige opptrådte uaktsomt og at det ikke er grunnlag for erstatning for
utgiftene til taxi. 

Nemnda finner imidlertid ut fra bevissituasjonen og de særlige omstendighetene i saken
å ville oppfordre NSB til å vurdere en viss kompensasjon ut fra rimelighetshensyn.

Vedtak

Transportklagenemnda Kollektivtransport finner ikke å kunne anbefale at klager gis
medhold. 

Vedtaket er enstemmig.