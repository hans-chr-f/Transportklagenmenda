Vedtak i Transportklagenemnda - Fly

Sammendrag

Krav om refusjon av billettpris ved forsinkelse.

Dato
29.08.2019

Saksnummer
2018-03633

Tjenesteytere
Norwegian Air Shuttle

Klager har i det vesentlige anført

Klager skulle reise på dagstur til Oslo med Norwegians flyvning DY273 fra Kristiansand
(KRS) 20. oktober 2017 kl. 09.45. Returreisen var kl. 21.10 samme dag med DY280. Én av
de fire passasjerene reiste på ungdomsbillett, og er dessuten rullestolbruker, mens de
tre andre passasjerene reiste på ordinære voksenbilletter. 

Flyvningen fra Kristiansand ble forsinket med cirka fire og en halv time. Klager ankom
Oslo lufthavn cirka kl. 15.00, og måtte vente ytterligere på assistansetemaet fordi
de manglet stolen som kunne kjøres mellom stolradene for å bistå passasjerer med
funksjonsnedsettelse. Første mulige togavgang for klager ble dermed kl. 15.42, cirka fem
timer etter planlagt. 

Reisefølget skulle besøke en messe i Oslo, og fikk kun tre timer på messen,
sammenlignet med planlagte åtte timer. Klager har på denne bakgrunn fremsatt krav om
hel eller delvis refusjon av billettprisen på kroner 4 792.

Tjenesteyterne har i det vesentlige anført
Norwegians flyvning DY273 fra Kristiansand til Oslo 20. oktober 2017  ble forsinket
med fire timer og ni minutter. Årsaken til forsinkelsen var kollisjon med fugl under
flyets forutgående avgang, DY270 mellom Oslo og Kristiansand. Under innflyvning
kolliderte DY270 med en fugl, og en slik hendelse medfører lovpålagt teknisk inspeksjon
av flymaskinen. Tekniker ble tilkalt fra Egersund med en gang. Etter at inspeksjonen ble
gjennomført ble flymaskinen satt tilbake i drift. 

Norwegian har ikke base i Kristiansand, og har dermed ikke tekniker til stede ved
flyplassen. Det kan, etter Norwegians syn, ikke kreves at selskapet skal ha tekniker til
stede ved enhver flyplass til enhver tid. 

Selskapet er av den oppfatning at kollisjon med fugl må anses som en ekstraordinær
omstendighet i EU-forordningens forstand, og har på dette grunnlag avvist ethvert
krav om standardkompensasjon fra gjeldende passasjerer. Klager har fremsatt krav
om refusjon av sine billetter. Refusjon blir kun gitt dersom avgangen blir kansellert
eller forsinket i minst fem timer, og passasjeren velger å ikke reise. I dette tilfellet var
reisen forsinket med fire timer og ni minutter, og passasjeren valgte å reise på avgangen.
Selskapet har anført at det ikke er grunnlag for refusjon, og har avvist klagers krav.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet tre timer eller mer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7, jf artikkel 5 nr. 3, jf. EU-
domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

I dette tilfellet skyldtes forsinkelsen at flyet ved den forutgående flyvningen kolliderte
med en fugl, og flyet måtte gjennom en obligatorisk inspeksjon.

I EU-domstolens dom av 4. mai 2017 (C-315/15, EU:C:2017:342) er det fastslått at
kollisjon mellom et luftfartøy og en fugl skal omfattes av begrepet "ekstraordinære
omstendigheter" som er omhandlet i forordningen artikkel 5 nr. 3. Det fremgår
av dommen at en kollisjon mellom et fly og en fugl verken etter sin karakter eller
opprinnelse er et ledd i luftfartsselskapets alminnelige aktivitetsutøvelse, og ligger
utenfor luftfartsselskapets faktiske kontroll da kollisjonen ikke er uløselig forbundet med
fartøyets funksjonsmåte. 

Nemnda legger til grunn at flyselskapet ikke hadde mulighet til å sikre seg mot
kollisjonen, og at det derfor foreligger ekstraordinære omstendigheter i forordningens
forstand. Nemnda legger videre til grunn at forsinkelsen ikke kunne vært unngått selv om
alle rimelige tiltak var iverksatt. 

Klager har etter nemndas syn derfor ikke krav på standarderstatning.

Vedtak

Transportklagenemnda - fly anbefaler ikke at klager gis medhold.