Vedtak i Transportklagenemnda - Fly

Sammendrag

Krav om standarderstatning grunnet kansellering og nektet
ombordstigning. Spørsmål om visum for mellomlanding i England.

Dato
10.10.2024

Saksnummer
2024-00830

Tjenesteytere
KLM
SAS
Lufthansa German Airlines

Klager har i det vesentlige anført

Klager hadde bestilt flyreise t/r Stavanger-Buenos Aires via Airngo:

KL1204 (operert av KLM) - Stavanger-Amsterdam - kl. 17:20-kl. 18:55 - 4. desember 2023
KL1229 (operert av KLM) - Amsterdam-Paris - kl. 08:10-kl. 09:35 - 5. desember 2023
KL2358 (operert av KLM) - Paris-Buenos Aires - kl. 10:40-kl. 20:30 - 5. desember 2023

KL702 (operert av KLM) - Buenos Aires-Amsterdam - kl. 16:25-kl. 09:40 - 19.-20. desember
2023
KL1201 (operert av KLM) - Amsterdam-Stavanger - kl. 12:25-kl. 13:50 - 20. desember 2023

Dagen før avreise, den 3. desember 2023, mottok klager beskjed om at utgående reise
KL1204 Stavanger-Amsterdam hadde blitt kansellert. Klager ble omrutet til ny reise:

SK4032 (operert av SAS) - Stavanger-Oslo - kl. 16:30-kl. 17:20 - 4. desember 2023
LH867 (operert av Lufthansa) - Oslo-Frankfurt - kl. 18:30-kl. 20:50 - 4. desember 2023
LH510 (operert av Lufthansa) - Frankfurt-Buenos Aires - kl. 22:05-kl. 07:55 - 4.-5.
desember 2023

Klager fikk deretter beskjed om at LH867 Oslo-Frankfurt hadde blitt kansellert. Klager ble
omrutet på nytt til følgende reise:

SK4627 (operert av SAS) - Stavanger-London - kl. 17:50-kl. 18:50 - 4. desember 2023
BA249 (operert av British Airways) - London-Buenos Aires - kl. 22:10-kl. 11:40 - 4.-5.
desember 2023

Klager ble informert om at han trengte visum. Klager har mye erfaring med å reise og
mener det ikke skulle være nødvendig, ettersom det kun var kort transittid. Klager har
pass fra Bosnia-Hercegovina.

Klager ble nektet ombordstigning på flyvningen SK4627 Stavanger-London. Klager
fikk beskjed om at han kunne reise den neste dagen hvis han fikk bekreftelse fra
ambassaden i Argentina om at klager hadde tillatelse. Klager fikk denne bekreftelsen og
fikk dermed ny reise igjen den neste dagen:

SK4176 (operert av SAS) - Stavanger-Bergen - kl. 15:45-kl. 16:25 - 5. desember 2023
KL1190 (operert av KLM) - Bergen-Amsterdam - kl. 17:25-kl. 19:15 - 5. desember 2023
KL701 (operert av KLM) - Amsterdam-Buenos Aires - kl. 21:00-kl. 06:55 - 5.-6. desember
2023

Det var en stressende reise og start på ferien for klager, og klager mistet en dag av
ferien.

Klager krever standarderstatning på 600 EUR for nektet ombordstigning i henhold til EU-
forordning 261/2004.

Tjenesteyterne har i det vesentlige anført
KLM har i det vesentlige anført:

Klager hadde billetter med KLM fra Stavanger til Buenos Aires via Amsterdam og Paris
med planlagt ankomst den 5. desember 2023 kl. 20:30 lokal tid.

KL1204/04DEC23 fra Stavanger til Amsterdam ble kansellert pga vinterværforhold i
Amsterdam, noe som resulterte i redusert rullebanekapasitet. Flyloggskjema KL1204
viser tydelig at kanselleringen var på grunn av været og ytterligere bevis fra KLM-
nyhetsbrevet som viser vær i Amsterdam, Værmelding i Amsterdam og METAR fra
Amsterdam er vedlagt.

Klager ble ombooket med SAS via London Heathrow og med videreforbindelse med
British Airways. Klager informerer om at han har bosnisk pass med permanent
oppholdstillatelse i Norge. Ifølge reisedokumentene trenger ikke passasjerer
transittvisum på London Heathrow eller et visum ved ankomst i Buenos Aires, ettersom
de har en returbillett.

Da hendelsen skjedde med SAS, anbefaler KLM at SAS kontaktes for informasjon om den
nektede ombordstigningen.

SAS har i det vesentlige anført:

Klager har fremmet krav om standardkompensasjon etter EU-forordning 261/2004 som
følge av nektet ombordstigning.

Passasjeren hadde opprinnelig billetter med KLM.

KLM opplyser i sitt tilsvar at KL1204 ble kansellert som følge av værforhold på AMS.
Passasjeren ble derfor ombooket av KLM til ny reiserute, denne gangen med SAS for
strekningen SVG-OSL og Lufthansa (LH) for resten av reisen (OSL-FAR-EZE).

Det kan opplyses om at SK4032 fløy som normalt denne dagen.

Det fremgår imidlertid av Flightstats at etterfølgende fly LH867 med Lufthansa fra OSL til
FRA (reisens andre segment) ble kansellert.

Av passasjerens booking fremgår det videre at passasjeren igjen ble booket om, denne
gangen av Lufthansa (LH) til en reise SVG-LHR-EZE. Dette skjedde også dagen før, den
3. desember. Denne reisen besto av SAS for første strekning SVG-LHR og British Airlines
(BA) for LHR-EZE.

Med denne nye ruten skulle altså passasjeren mellomlande i London Heathrow (LHR).
Klager opplyser i sin klage at han ble opplyst ved gate at han trengte et visa for å fly via
London. Klager anfører i klagen at siden det var en "short transit" så skulle det ikke være
behov for et visa. Klager opplyser videre at han har et pass fra Bosnia-Herzegovina.

For passasjerer med pass fra Bosnia-Herzegovina som skal mellomlande i England er det
i følge gov.uk krav om "Transit visa".

Nektet ombordstigning kan gi rett til kompensasjon, jf. forordningens art. 4 (3), jf. art.
7. For at det skal kvalifisere som en boardingavvisning etter forordningen kreves dog at
passasjeren har møtt opp til boarding på de betingelser som er fastsatt i art. 3 (2), jf. art.
2 første ledd bokstav j. Dette innebærer at passasjerene har en bekreftet reservasjon til
den pågjeldende flyavgang og er til stede ved innsjekk, jf. art. 3 (2). Videre anses det ikke
som en nektet ombordstigning dersom det foreligger rimelige grunner til avvisningen,
slik som helse- og sikkerhetsmessige årsaker eller manglende reisedokumenter.

I saken opplyses det at klager møtte til innsjekk uten visa, da vedkommende var av den
oppfatning av dette ikke trengtes. Passasjeren ble av den grunn nektet ombordstigning
som følge av manglende reisedokumenter.

SAS kan på bakgrunn av det ovenfornevnte ikke imøtekomme klagers krav.

Lufthansa har i det vesentlige anført:

LH867 ble kansellert den 3. desember 2023 grunnet værmeldingen for den 4. desember
2023 (snø og underkjølt regn). For å unngå en kansellering på kort varsel var passasjeren
allerede informert den 3. desember 2023, og ombooket til alternative flyreiser. Lufthansa
viser til vedlegg om værforholdene fra Frankfurt fra den 1. desember 2023 til den 5.
desember 2023 hvor man kan se at været i flere dager var veldig dårlig og kanselleringer
var uunngåelig. Værmeldingen fra München er også vedlagt, for å vise at München ikke
var det et alternativ. Frankfurt var derfor ikke tilgjengelig som alternativ flyplass, se
vedlagt NOTAM A6554/23.

Lufthansa viser til daglig rapport fra Frankfurt den 3. desember 2023: På grunn av
forventet snøfall kl. 11:00 UTC 4. desember 2023, med snølag på 2 centimeter og
forventet underkjølt regn fra kl. 18:00 UTC reduserte ATC trafikken drastisk mellom 13:20
UTC og 21:00 UTC til 38 ankomster i timen, mens etterspørselen var 59.

Ifølge Lufthansas data var flyvning LH867 den 4. desember 2023 fra Oslo til Frankfurt
kansellert på grunn av snøen og underkjølt regn i Frankfurt. Lufthansa mener dette
spesielle tilfellet ligger utenfor innflytelsessfæren til flyselskapene og kunne dessverre
ikke forhindres.

Derfor anser Lufthansa det som mulig å frita seg fra ansvar i henhold til bestemmelsen i
artikkel 5 nr. 3 i forordning (EF) 261/2004, og de må avslå kravet om erstatning.

Nemnda bemerker

Spørsmålet om standarderstatning for kanselleringen av KL1204 Stavanger-Amsterdam:

Nemnda legger til grunn at klagers flyvning KL1204 Stavanger-Amsterdam ble kansellert
dagen før avreise.

Kansellering gir passasjeren rett til standarderstatning med mindre flyselskapet godtgjør
at kanselleringen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7. 

Værforhold som påvirker flytrafikken ved at det ikke er mulig å lande/ta av, ved at
det oppstår overbelastning på flyplassen eller lignende, kan være en ekstraordinær
omstendighet i forordningens forstand som medfører at den reisende ikke har krav
på erstatning. Dette må vurderes konkret. Det er flyselskapet som må godtgjøre at det
foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå forsinkelsen. 

KLM har anført at kanselleringen skyldtes dårlige værforhold (snø) i Amsterdam som
resulterte i redusert rullebanekapasitet og ATC-restriksjoner.

Nemnda finner det godtgjort at værforholdene i saken kvalifiserer som en ekstraordinær
omstendighet i forordningens forstand. KLM har i tilstrekkelig grad dokumentert dette
med diverse logger og værrapporter. Nemnda mener også at KLM har godtgjort at
de iverksatte rimelige tiltak for å unngå eller minimere følgene av de ekstraordinære
omstendighetene, jf. EU-domstolens avgjørelser i sakene C-501/17 avsnitt 19 og
C-74/19 avsnitt 61. KLM kunne ikke iverksette rimelige tiltak pga. værforholdene og ATC-
restriksjoner, og klager ble omrutet til ny reise samme dag.

Klager har med dette ikke krav på standarderstatningen for denne kanselleringen.

Spørsmålet er så om klager har krav på standarderstatning for kanselleringen av LH867
Oslo-Frankfurt. Nemnda legger til grunn at også denne flyvningen ble kansellert dagen
før avreise. Lufthansa har anført at kanselleringen skyldtes dårlige værforhold (snø og
underkjølt regn) som resulterte i redusert rullebanekapasitet og ATC-restriksjoner.

Nemnda finner det godtgjort at værforholdene i saken er å anse som en ekstraordinær
omstendighet i forordningens forstand. Lufthansa har i tilstrekkelig grad dokumentert
dette med diverse logger og værrapporter. Nemnda mener også at Lufthansa har
godtgjort at de iverksatte rimelige tiltak for å unngå eller minimere følgene av de
ekstraordinære omstendighetene, jf. EU-domstolens avgjørelser i sakene C-501/17
avsnitt 19 og C-74/19 avsnitt 61. Lufthansa kunne ikke iverksette rimelige tiltak pga.
værforholdene og ATC-restriksjoner, og klager ble omrutet til neste tilgjengelige reise.

Klager har med dette ikke krav på standarderstatningen for denne kanselleringen.

Spørsmålet er videre om klager har krav på standarderstatning for nektet
ombordstigning på SK4627 Stavanger-London. Nemnda legger til grunn at klager ble
nektet ombordstigning på flyvningen SK4627 Stavanger-London grunnet mangel på
visum. Klager har anført at siden det var en kort transittid, ville det ikke være behov for
visum. Klager har pass fra Bosnia-Hercegovina.

EU-forordning 261/2004 artikkel 2 bokstav j) definerer hva som utgjør en «nektet
ombordstigning» i EU-forordningens forstand. Av bestemmelsen kommer det frem at
avvisning av en passasjer som møter til innsjekk på vilkårene fastsatt i artikkel 3 nr.
2 i utgangspunktet utgjør en nektet ombordstigning. Unntak fra dette er når det er
rimelig grunn til avvisningen, f.eks. av helse- eller sikkerhetsmessige årsaker eller fordi
reisedokumentene er utilstrekkelige jf. artikkel 3 nr. 2.

Nemnda presiserer at utgangspunktet er at passasjerene selv plikter å sørge for å ha
nødvendige reisedokumenter. Med mindre det foreligger spesielle forhold, går ikke dette
ansvaret over på flyselskapet. Flere land har imidlertid regler som gjør at flyselskapet
er ansvarlig for å kontrollere at passasjerene har nødvendige reisedokumenter ved
innreise. Dersom selskapet tar med passasjerer som ikke har papirene i orden, kan
selskapet bli ilagt en bot av vedkommende land. Selskapet må videre besørge retur av
passasjeren.

Nemnda mener at SAS i dette tilfellet hadde rimelig grunn til å avvise klager ettersom
klagers reisedokumenter var utilstrekkelige. Nemnda mener SAS har dokumentert at
for passasjerer med pass fra Bosnia-Hercegovina som skal mellomlande i England, så
vil det være et krav om visum. Klager har derfor ikke krav på standarderstatning etter
forordningen.

Vedtak

Transportklagenemnda kan ikke anbefale at klager gis medhold.