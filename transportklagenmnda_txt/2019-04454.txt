Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
12.05.2020

Saksnummer
2019-04454

Tjenesteytere
Widerøe

Klager har i det vesentlige anført

Klager skulle reise fra Bodø til Bergen med WF611 den 8. september 2019 kl. 08:10 og
med ankomst kl. 09:45. Flyvningen ble kansellert og klager ble booket om fra Bodø til
Trondheim via Sandnessjøen med WF730 kl. 12:35 og så videre fra Trondheim til Bergen
med SK4165 kl. 15:20. Klager ankom Bergen kl. 16:30, ca.  syv timer forsinket.

Klager anfører at andre fly fra Tromsø tok av og landet både før og etter flyet til klager
skulle lette. Det vises til Avinors pushvarsler om at flyet fra Tromsø som skulle landet i
Bodø ble sendt til Kristiansand.

Klager krever standarderstatning på 250 euro i henhold til EU-forordning 261/2004.

Tjenesteyterne har i det vesentlige anført
Widerøe måtte kansellere flyving WF611 grunnet lange forsinkelser på grunn av tett tåke
den morgenen. Dette gjorde at besetningen ikke hadde arbeidstid nok til å operere hele
ruteprogrammet. 

Widerøe booket om klager med første tilgjengelige flygning med WF730 Bodø til
Trondheim og SK4165 Trondheim til Bergen. 

Widerøe har lagt ved METAR rapport som viser tåke på Tromsø flyplass. De har også lagt
ved en link til avisen Nordlys som omtaler været denne morgenen. 

Widerøe kan ikke imøtekomme klagers krav.

Nemnda bemerker

Klager skulle reise fra Bodø til Bergen den 8. september 2019 kl 08.10 med WF611.
Grunnet tåke i Tromsø (ENTC) ble avgangen kansellert, da crewet som skulle operere
flyvningen WF611 var gått ut på arbeidstid. Klager ble booket om og ankom Bergen
omtrent syv timer forsinket. Hun krever standarderstatning med 250 euro.

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf EU-forordning 261/2004 artikkel 5 og 7.

Værforhold som påvirker flytrafikken ved at det ikke er mulig å lande / ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det
kreves ikke at værforholdene er den direkte utløsende årsaken. Det er tilstrekkelig at de
vanskelige værforholdene utgjør en indirekte årsak til kanselleringen.

Ved vurderingen av om alle rimelige tiltak ble truffet for å unngå kanselleringen, må
det foretas en helhetsvurdering av situasjonen. Widerøe har fremlagt en operativ logg
som beskriver at det ble bestemt at WF611 skulle gå direkte Tromsø - Kristiansand
uten å mellomlande i Bodø og Bergen. Widerøe hevder at årsaken var 2,5 timers
forsinkelse grunnet tåke i Tromsø som førte til at crewet ville gått ut på arbeidstid
dersom ruten hadde fløyet som planlagt. Loggen forklarer videre at crewet skulle videre
fra Kristiansand til København.  

Det er nemndas syn at omdisponeringen selskapet foretok skjedde på en måte som
gjorde at færrest mulig passasjerer ble berørt av værforholdene.

Nemnda legger på bakgrunn av de foreliggende opplysninger til grunn at Widerøe
har godtgjort at kanselleringen skyldtes været, og at det var en slik ekstraordinær
omstendighet som ikke kunne vært unngått og at alle rimelig tiltak ble truffet for å unngå
forsinkelsene. Dette medfører at klager ikke har krav på erstatning.

På grunn av Corona-krisen deltok bare en forbrukerrepresentant i behandlingen i
medhold av transportklagenemndforskriften § 5-5(5)

Vedtak

Transportklagenemnda-fly anbefaler ikke at klager gis medhold.