Vedtak i Transportklagenemnda - Fly

Sammendrag

Krav om erstatning for kansellert flyvning

Dato
06.10.2020

Saksnummer
2020-00263

Tjenesteytere
SAS

Klager har i det vesentlige anført

Klager skulle reise fra Oslo til Århus den 19. desember 2019 med SK1927. Flyet hadde
avgangstid kl. 19.55 og flybussen med passasjerer var kjørt ut til flyet på Gardermoen
og ventet der. Da klokken ble 20.30 fikk de beskjed om at flyvningen var kansellert og
de måtte vende tilbake til terminalen. I ettertid har klager sendt krav om erstatning i
henhold til EU-forordning 261/2004, men SAS har avvist kravet og begrunnet det med at
kanselleringen skyldtes dårlig vær.

Været på Gardermoen denne kvelden var ikke noe problem, så klager fastholder sitt krav
om erstatning på 250 euro, alternativt bonuspoeng på 5000 for kansellert flyvning.

Tjenesteyterne har i det vesentlige anført
Årsaken til at SK1927 ble kansellert var på grunn av værforholdene ved Oslo
lufthavn. Det var frosttåke og frysende regn, noe som gjør forholdene vanskelig og
sikkerhetsmessig kan være farlig. Maskinen som skulle operere klagers flyvning måtte
på grunn av de nevnte værforhold omdirigeres til Århus på sin foregående flyvning som
skulle gå fra Billund til Oslo. Forut for dette var flyet holdt på vent og fløyet rundt i sirkel
over Oslo lufthavn i 50 minutter i påvente av en bedring i værforholdene. SAS viser til
fremlagt værrapporter.

SAS anfører at slikt vær som gjør at kapteinen tar en beslutning om ikke å lande, må
anses som en ekstraordinær omstendighet i henhold til EU-forordning 261/2004. Det
finnes heller ingen rimelige tiltak flyselskapet kan ta for å unngå slike værfenomener.
Klager ble omrutet til første mulige flyvning til Århus dagen etter. 

SAS kan på bakgrunn av dette ikke imøtekomme klagers krav om erstatning.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande/ta av, kan være en
ekstraordinær omstendighet i forordningens forstand som medfører at den reisende ikke
har krav på erstatning. Dette må vurderes konkret.

Nemnda mener at flyselskapet SAS har godtgjort at verken kanselleringen eller de
ekstraordinære omstendighetene kunne vært unngått selv om alle rimelige tiltak
var truffet. Dokumentasjonen viser at klagers flyvning ble kansellert som følge av at
innkommende fly som skulle operere klagers flyvning, ikke kunne lande på Oslo lufthavn
på grunn av frysende tåke og regn. Under de gitte værforholdene var det heller ingen
andre ledige fly og besetning som kunne settes inn for å operere SK1927. 

Nemndas konklusjon er at kanselleringen i dette tilfellet ikke gir rett til
standarderstatning i henhold til EU-forordning 261/2004.

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda - fly anbefaler ikke at klager gis medhold.