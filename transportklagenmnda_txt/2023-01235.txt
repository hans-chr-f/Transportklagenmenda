Vedtak i Transportklagenemnda - Fly

Sammendrag

Krav om standarderstatning grunnet forsinkelse

Dato
19.03.2024

Saksnummer
2023-02873

Tjenesteytere
SAS

Klager har i det vesentlige anført

Klager (fire passasjerer) hadde bestilt t/r Stavanger – Venezia (via København og Wien på
utreisen, via Frankfurt på hjemreisen) med utgående reise den 10. juli 2023 og returreise
den 18. juli 2023.

Stavanger – København – SK1877
København – Wien – OS304
Wien – Venezia – OS527

Venezia – Frankfurt – LH329
Frankfurt – Stavanger – LH894

Klagers flyvning fra Stavanger (SK1877) ble forsinket 50 minutter, noe som gjorde at
klager mistet videreforbindelsen. Klager ble plassert på hotell for natten og ombooket til
ny flyvning via Frankfurt den 11. juli 2023. Klager landet i Venezia kl. 14:00, ca. 17 timer
forsinket. 

Klager krever totalt 1600 EUR i standarderstatning (400 per passasjer).

Tjenesteyterne har i det vesentlige anført
Klager hadde opprinnelig en booking for en reise mellom Stavanger og Venezia, med
mellomlanding i København og Vienna. Flyvning SK1877 ble imidlertid forsinket med 50
minutter og klager mistet som følge av dette sine neste flyvninger med OS304 og OS527.

Forsinkelse som medfører at passasjeren kommer frem mer enn tre timer senere enn
angitt ankomsttid kan gi rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle forholdsregler var truffet. I henhold til forordningens fortale punkt 15 er ATC-
restriksjoner å anse som slike ekstraordinære omstendigheter som fritar selskapet for
erstatningsansvar.

Forsinkelsen på klagers flyvning SK1877 skyldtes ATC-restriksjoner. Vedlagt
dokumentasjon viser at flyet ble stående på Stavanger Lufthavn og vente på klarsignal til
å skubbe fra gaten i 50 minutter. Dette var fordi det var redusert kapasitet i luftrommet
inn til København, såkalt ATC en-route. Den daglige operasjonsloggen viser til det samme
og tydeliggjør at restriksjonene i ATC skyldtes værforholdene på København denne
dagen.  SAS har fremlagt dokumentasjon som viser ATC-restriksjonene. 
Værforholdene er nærmere beskrevet i fremlagt METAR- og TAF-rapport. Det ble
rapportert om regnskurer og cumulonimbus -skyer hele ettermiddagen. Dette er
tordenskyer som kan inneholde hagl, lyn og torden, som kan medføre sikkerhetsmessig
risiko for flyvningen. 

Forsinkelsen førte til at passasjerene mistet sine etterfølgende flyvninger. SAS booket
derfor passasjerene om til første mulige reise videre fra København, som var en reise
med Lufthansa med mellomlanding i Frankfurt dagen etter med ankomsttid kl 14.00 11.
juli 2023.

Passasjerene ankom København kl 17.50 den 10. juli 2023. På det tidspunktet denne
dagen fantes det ingen ytterligere direkteflyvninger til Venezia. Det fantes heller ingen
mulighet for passasjerene å komme seg til Venezia via Vienna denne dagen, ettersom
første mulige fly for passasjerene ville vært ET725 med ankomsttid på Vienna kl 21.05 og
siste fly fra Vienna til Venezia gikk kl. 20.30. Passasjerene ble således innkvartert på hotell
i København til dagen etter.

Den påfølgende dagen, 11. juli 2023, fantes det en SAS-flyvning direkte fra København
til Venezia med ankomsttid kl. 14:45. For å sikre at passasjeren ankom sin endelige
destinasjon raskest mulig ble passasjerene derfor booket om til en flyvning med
mellomlanding i Frankfurt med ankomsttid i Venezia kl 14:00. Dette var første mulige
flyvning, ettersom passasjerene likevel ikke ville kunne ta det første flyet videre fra
Frankfurt til Venezia. 

Kravet til ombooking snarest er således oppfylt. 

Det var ingen forhåndsregler SAS kunne tatt for å unngå denne hendelsen og SAS gjorde
det som var mulig for å frakte passasjeren på raskest mulig måte til sin endestasjon, ved
å booke om til første mulig flyvning. 

På bakgrunn av det overnevnte bestrider SAS klagers krav.

Nemnda bemerker

Nemnda legger til grunn av klagers flyvning med SK1877 ble forsinket i 50 minutter, som
førte til at klager mistet sine videreforbindelser. Faktisk ankomsttid til Venezia var derfor
kl. 14:00 den 11. juli 2023, 16 timer og 25 minutt forsinket. 

Passasjerer som kommer mer enn 3 timer forsinket frem til sitt endelige
bestemmelsessted har rett til standarderstatning med mindre flyselskapet godtgjør
at forsinkelsen skyldtes ekstraordinære omstendigheter som ikke kunne vært unngått
selv om alle rimelige tiltak var truffet. Det vises til EU-forordning 261/2004 artikkel 6
jf. artikkel 7 jf. artikkel 5 nummer 3 og EU-domstolens avgjørelser i Sturgeon m.fl. mot
Condor (C-402/07) og Nelson m.fl. mot Lufthansa (C-581/10 og C-629/10).

SAS har anført at forsinkelsen skyldes ATC-restriksjoner (Air Traffic Control) på
bakgrunn av værforhold på København flyplass. SAS har vedlagt dokumentasjon som
underbygger dette. Restriksjoner i luftrommet som påvirker flytrafikken, kan være
en slik ekstraordinær omstendighet som medfører at den reisende ikke har krav på
standarderstatning. 

Nemnda mener at SAS har godtgjort at forsinkelsen oppstod på grunn av ATC-
restriksjoner, og at dette er en ekstraordinær omstendighet. 

SAS har videre anført det ikke var mulig å få klager til Venezia samme kveld, og at
passasjerene derfor ble innkvartert på hotell i København. SAS hadde en direkteflyvning
fra København til Venezia neste dag, med ankomst kl 14:45. Passasjerene ble heller
ombooket til en flyvning via Frankfurt med ankomsttid kl 14:00 for å sikre at de kom frem
så tidlig som mulig. Nemnda legger på bakgrunn av dette til grunn at forsinkelsen ikke
kunne vært unngått selv om alle rimelige tiltak var truffet. Forsinkelsen gir etter dette
ikke rett til standarderstatning, og nemnda anbefaler at klager ikke gis medhold i sitt
krav.

Vedtak

Transportklagenemnda anbefaler ikke at klager gis medhold.