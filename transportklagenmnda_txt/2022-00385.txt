Vedtak i Transportklagenemnda
- Kollektivreiser

Sammendrag

Krav om frafall av ilagt gebyr. Anført forstuet fot og at klager
fikk tillatelse av konduktøren til å sitte i ubetjent vogn.

Dato
19.05.2022

Saksnummer
2022-00385

Tjenesteytere
Vy

Klager har i det vesentlige anført

Klager ble ilagt gebyr på toget den 27. august 2021.

Klager anfører at hun gikk på toget mot Oslo på Vestby stasjon kl. 14.45 på en fredag.
Klager anfører at dette var et langt skoletog, smekkfullt av elever som kom på toget på
Vestby, Ås og Ski stasjon. Klager anfører at hun ikke fant noen plass i betjent vogn der
én meters avstand / smittevernreglene kunne overholdes. Klager anfører at det står
på Vys nettsider at konduktør må kontaktes hvis man sitter i ubetjent vogn uten billett.
Klager anfører at det var det første hun gjorde da hun gikk på toget. Klager anfører at
hun hadde en forstuet høyre vrist/fot. Klager anfører at den var veldig hoven og vond å
gå på, og vanlige sko passet ikke.

Klager anfører at hun skulle av på Nationaltheatret, og at det der er langt å gå hvis man
sitter foran i toget. Klager anfører at hun fikk tillatelse av konduktøren til å sitte i bakerste
vogn, som var ubetjent, og konduktøren skulle komme og ta betaling/billett av henne.
Klager anfører at hun har honnørbillett. Klager anfører at konduktøren imidlertid aldri
kom tilbake, men fem kontrollører kom derimot på toget på Ski stasjon. Klager anfører at
de ikke ville tro på henne, ta hensyn til forstuingen eller kontakte konduktøren.

Klager viser til fremlagte bilder som viser forstuingen.

Klager krever frafall av det ilagte gebyret.

Tjenesteyterne har i det vesentlige anført

Ved billettkontroll ble klager påtruffet i en vogn merket «kun gyldig billett» på tog 1122
den 27. august etter avgang fra Ski mot Oslo. Klager kunne ved kontroll ikke fremvise
gyldig billett for reisen hun benyttet seg av, og hun ble korrekt ilagt kontrollgebyr.

12 dager etter at gebyret ble ilagt mottok Vy innsigelse fra klager. Generelt påtreffer en
konduktør tusenvis av reisende hver dag, og å rette forespørsel til konduktør så lenge
etter har generelt ikke noe for seg med mindre det har inntruffet en hendelse. Aktuell
konduktør kjenner seg imidlertid ikke igjen i forløpet beskrevet av klager.

Vy forstår det slik at klager først har vært i betjent vogn (billettsalg) og angivelig ikke
fått kjøpt billett av konduktør der. På grunn av mangel på plass i betjent vogn har
klager til tross for svært vond fot, på et tog i bevegelse, tatt seg til bakerste vogn som er
merket «kun gyldig billett» - angivelig med tilsagn om å kunne kjøpe billett der på senere
tidspunkt. Hvordan klager hadde kunnskap om at det skulle være bedre plass i bakerste
vogn er uklart. Etter avgang fra Vestby var det 98 passasjer om bord i toget - og etter Ski
132 passasjerer. Toget har kapasitet til 650. Det var således god plass om bord.

Det er ikke gjort noen anmerkinger fra kontrollører om påstand om at klager kunne ta
plass i vogn merket «kun gyldig billett» uten å ha gyldig billett. Om noen blir påtruffet i
kontroll og fremmer en slik påstand, vil konduktør umiddelbart bli tilkalt og konfronteres
med påstanden før gebyr utstedes. Kontroll utføres i samråd med konduktør om bord.
At klager skulle ha fått tilsagn om å ta plass i vogn merket «kun gyldig billett» uten å ha
gyldig billett har formodningen mot seg, er ikke noe Vy kjenner til, og Vy bestrider denne
påstanden, da det generelt ikke er salg av billetter i vogn merket «kun gyldig billett». Det
vises til Vys reisevilkår punkt 3.

Generelt kan billett kjøpes via app, i betjent salg, eller via automater på stasjonen. Har
man billett i orden på forhånd, kan man fritt velge vogn på toget. Har man til hensikt
å kjøpe billett om bord, kan man ikke fritt velge vogn, men må ta plass i vogn merket
«billettsalg/betjent» til man har ordnet seg billett. Den billett som klager viser til i klagen
sin, er kjøpt 28. oktober ved Oslo S – og det er uklart hvilken relevans den har.

Vy forholder seg til det objektive kriterium og faktum at klager ikke kunne fremvise
gyldig billett for reisen hun benyttet seg av. Hjemmel for å ilegge gebyr fremgår av Vys
reisevilkår punkt 4A: «Hvis du ikke kan vise gyldig billett i en kontroll, må du betale et
gebyr fastsatt av Samferdselsdepartementet.»

Vy opprettholder kravet om betaling av gebyret.

Nemnda bemerker

Klager ble ilagt gebyr på toget den 27. august 2021 som følge av manglende gyldig billett.

Det fremgår av Vys transportvilkår punkt 4 A at passasjerer som ved kontroll ikke kan
vise gyldig billett, vil bli ilagt et gebyr. Bestemmelsen er objektiv, og gebyr kan således
ilegges selv om passasjeren ikke har opptrådt klanderverdig. Videre fremgår det av
transportvilkårenes punkt 3 at digitale/elektroniske billetter skal være aktivert før man
går på toget.

Klager kunne ikke fremvise gyldig billett under billettkontrollen, og vilkårene for å ilegge
gebyr var således til stede.

Klager har anført at det ikke var plass i betjent vogn der én meters avstand kunne
overholdes, og hun har anført at hun fikk beskjed av konduktøren om at hun kunne sette
seg i ubetjent vogn. Videre har klager anført at hun hadde forstuet fot og vondt for å gå,
og det ville bli langt å gå på ankomststasjonen dersom hun skulle sitte foran i toget.

Nemnda bemerker at klager gikk inn i ubetjent vogn, som bare gjelder for passasjerer
som har gyldig billett. Det fremgår av Vys vilkår at dersom man ikke har gyldig billett før
man går på toget, må man kjøpe billett av Vys personale om bord ved første anledning.
Videre fremgår det at billett ikke kan kjøpes i vogner som er merket «ubetjent» eller
«kun gyldig billett». Nemnda finner ikke å kunne legge til grunn at det er sannsynlig at
konduktøren ga klager beskjed om at hun kunne gå i ubetjent vogn uten å ha kjøpt billett
først.

Nemnda bemerker at klagere påberoper forskjellige helsemessige årsaker til at de
ikke har kjøpt billett. Nemnda bemerker at gebyrreglene er objektive og gebyr ilegges
uavhengig av om vedkommende hadde ment å ikke kjøpe billett eller ikke. Det føres en
streng praksis, da det påberopes ulike grunner til at man ikke har billett, blant annet
sykdom og helseproblemer.

Vedtak

Transportklagenemnda kan ikke anbefale at klager gis medhold.