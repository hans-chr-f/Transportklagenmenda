Vedtak i Pakkereisenemnda

Sammendrag

Krav om tilbakebetalt tillegg for superior standard
da de fikk en leilighet med vanlig standard.

Dato
10.11.2016

Saksnummer
46/16P

Tjenesteyter
Ving Norge AS

Saken gjelder:

Krav om tilbakebetalt tillegg for superior standard da de fikk en leilighet med vanlig standard.

Klager har i det vesentlige anført:

Klager bestilte en ukes reise for seg og sin mor på 81 med innkvartering i en 2-romsleilighet
Superior, delvis renovert på Bungalows Atlantida, Los Christianos, Tenerife i perioden 09.02.16
- 16.02.16.

Klager ankom hotellet sent på kvelden og først neste dag oppdaget hun at de hadde fått
en vanlig 2-romsleilighet og ikke en 2-roms leilighet Superior som bestilt på Bungalows
Antlantica.

Klagers mor på 81 år var sliten etter reisen og hun orket ikke å flytte til ny leilighet. Klager
valgte derfor å vente med klage til de kom hjem for å ikke belaste moren. Klager valgte bo i
den leiligheten de hadde fått tildelt og gjøre det beste ut av ferieuken.

Klager mener dette var en så åpenbar feil at hun er berettiget til å få tilbakebetalt tillegget for
superior leilighet.

Det vises for øvrig til klagers brev.

Ving har i det vesentlige anført:

Klager skriver at de fikk tildelt feil romtype, men at de ikke ønsket å klage til Ving på
reisemålet.

Under viktig informasjon på reisedokumentene skriver Ving: «Ved problemer eller misnøye
oppfordrer vi deg til å kontakte Ving på stedet. Vårt mål er at alle problem skal løses så
fort som mulig, slik at du kan nyte ferien til fulle. For å kunne søke om kompensasjon for
eventuelle feil eller mangler er det en forutsetning at vi får muligheten til å hjelpe deg under
oppholdet.»

Ving kan ikke se at det foreligger grunnlag for å etterkomme klagers ønske om prisavslag.

Det vises for øvrig til brev fra Ving.

Nemnda bemerker:

I medhold av Alminnelige vilkår for pakkereiser punkt 1, anses avtalen mellom partene inngått
ved bekreftet bestilling.

I medhold av punkt 2 omfatter avtalen pakkereisen slik den fremgår av bestilling og
bekreftelse og reisebevis eller lignende dokument. For øvrig omfatter avtalen også
arrangørens eventuelle individuelle betingelser. Videre er opplysninger arrangøren har gitt
i kataloger, brosjyrer eller lignende en del av avtalen med mindre de må antas å være uten
betydning for kundens kjøp av den aktuelle pakkereise.

Det ser ut til å være ubestridt mellom partene at klageren har betalt ekstra for oppgradering
til en leilighet av typen Superior, mens den leiligheten hun ble tildelt var av vanlig standard.
Hun klaget ikke på stedet fordi hennes mor på 81 år ikke orket å flytte etter at hun hadde
pakket ut.

Avtalen mellom partene omfatter det som fremgår av bestillingen og reisebeviset. Klageren
har følgelig ikke fått det hun betalte for. I en slik situasjon er det ikke noe vilkår for å kreve
erstatning at hun har klaget på stedet. Feilen som førte til at hun ble innkvartert i en
rimeligere leilighet enn den hun betalte for er ikke begått av henne, men av arrangøren eller
av arrangørens kontraktspart hotellet.

Nemnda finner etter en samlet vurdering at det ikke er rimelig at klageren må betale for en
oppgradering hun vitterlig ikke har mottatt. Det skal være balanse mellom ytelse og motytelse.
Slik nemnda ser det hadde hun god grunn til å avvente klageprosessen til etter hjemkomst,
ettersom hennes mor ikke orket å flytte etter at hun hadde pakket ut.

Vedtak:

Pakkereisenemnda anbefaler at klageren får utbetalt differansen mellom en vanlig leilighet og
en superiorleilighet.

Vedtaket er enstemmig.