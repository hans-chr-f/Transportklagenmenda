Vedtak i Pakkereisenemnda

Sammendrag

Saken gjelder krav på erstatning fra passasjerer som kom for sent til flyavgang fra Tyrkia.

Dato
14.03.2012

Saksnummer
201/11

Tjenesteyter
Ving Norge AS

Klager: X

Turarrangør: Ving Norge AS

Antall reisende: 4

Reisens pris: Kr. 25.380

Saken gjelder:

Saken gjelder krav på erstatning fra passasjerer som kom for sent til flyavgang fra Tyrkia.

Klager anfører at da de sto avreiseklare på hotellet om kvelden 15. juli, opplyste en i
resepsjonen at de ikke skulle reise før dagen etter og at dette sto i Ving-permen.

Da det heller ikke kom noen Ving-guide sjekket de inn på hotellet på nytt.

Det hevdes at Ving-permen inneholdt feil opplysninger. Klager måtte finne alternativ
hjemreise og har krevet utgifter for dette, samt tapt arbeidsfortjeneste m.m., dekket med til
sammen kr 27.892.

Ving har anført at det på billetten er opplyst at flyavgang for hjemreisen er 16. juli
kl.04.30 med ankomst Sola kl.08.00. I hjemreiseinformasjonen som ble lagt ut på
hotellet 2 dager før hjemreise er det likeledes opplyst at hjemreise er 16. juli kl.04.30
med bussavgang fra hotellet kl.23.40.

Nemnda bemerker:

Det fremgår klart av Reisebevis/billett at hjemreise er kl.04.30 den 16. juli.

Informasjonen som ble lagt ut på hotellet opplyser det samme, samt at bussavgang er
kl.23.40 - hvilket klarligvis da må være om kvelden den 15. juli.

Muligens kan hotellets resepsjonist ha forårsaket en misforståelse, men i lys av den utvetydige
informasjonen både billett og utlagt informasjon gir, kan ikke nemnda se at det er grunnlag
for noe krav mot reiseoperatøren.

Skulle avgang ha vært omgjort og fastsatt til et døgn senere enn opprinnelig bestilling, ville det
ha vært et så klart avvik at de reisende burde ha undersøkt med Vings representant på stedet
og ikke stole på hotellets personale. At ingen av de andre med samme avreise mistet bussen
fra hotellet om kvelden den 15. juli er også en klar indikasjon på at den misforståelse som har
oppstått ikke har vært forårsaket av feil informasjon fra Vings side.

Nemnda kan etter dette ikke anbefale noen erstatning.

Vedtak:

Reklamasjonsnemnda for pakkereiser kan ikke anbefale at det betales erstatning.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Elise Korsvik, Forbrukerrådet

Hanne Åsell, Star Tour AS

Mette Lindgren, Apollo Reiser AS.