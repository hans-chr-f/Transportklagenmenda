Vedtak i Transportklagenemnda - Fly

Sammendrag

Krav om refusjon av bagasjegebyr

Dato
12.07.2016

Saksnummer
1134/15F

Tjenesteyter
Tripmonsterno

Klager har i det vesentlige anført:

Klager reiste med KLM Oslo - Zürich den 31. juli 2015 og retur med Air France den 13. august
2015. Billettene var kjøpt gjennom Tripmonster.

Ved ankomst flyplassen oppdaget klager at billetten ikke inkluderte bagasje. Det var det ikke
mulig å se av bestillingsbekreftelsen eller billetten. Ved bestilling av billettene ble klagerne
heller ikke gitt valget å bestille bagasje.

Klager måtte betale 1&nbsp;100 kroner for å få med bagasjen. Dersom klager hadde vært
klar over dette på forhånd, kunne hun ha kjøpt rimeligere billetter med andre selskap som
inkluderer bagasje i prisen. Klager krever erstattet tilleggsutgiften.

Det vises for øvrig til klagers brev.

Tripmonster.no har i det vesentlige anført:

Under bestillingsprosessen finnes det mulighet til å lese om hvilke bagasje- og billett regler
som gjaldt for de flyvningene de ønsket. Her fremgår det at det ikke var inkludert bagasje for
disse strekningene med KLM og Air France.

Klager har også før de avsluttet sin booking og betaling måttet bekrefte at de har lest og
godkjent reisevilkår. «Den reisende har selv ansvar for å kontrollere hvilke bagasjeregler som
gjelder. Informasjon finner du på billetten eller på respektive flyselskaps hjemmeside.»

Tripmonster.no kan ikke imøtekomme klagers ønske om refusjon av sitt bagasjeutlegg.

Det vises for øvrig til Tripmonster.no sitt brev.

Nemnda bemerker:

Alle flyselskap har regler om bagasje. Noen selskap inkluderer bagasje i billettprisen, mens
andre selskap tar ekstra betalt for bagasje. Det vil også kunne være forskjellige regler innen et
og samme selskap avhengig av billettypen.

Ved søk etter billetter på Tripmonster vil man få opp tilbud på ønsket reise med forskjellige
selskap. Øverst i hvert segment står «bagasje og billettregler». Klikker man på linken vil man få
beskjed om bagasje er inkludert i prisen eller ikke.

Systemet kan etter nemndas vurdering virke noe uoversiktlig ved valg av reise med flere
flyselskap fordi det etter omstendighetene kan være mye tekst som må leses. Nemnda er
likevel av den oppfatning at klager er bundet av bestillingen slik den er foretatt. Nemnda
viser til at symbolene er klare. Nemnda viser videre til at klager før hun avsluttet bestillingen
har godkjent vilkårene, herunder at den reisende selv har ansvaret for å kontrollere hvilke
bagasjeregler som gjelder.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.