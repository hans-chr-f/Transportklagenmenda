Vedtak i Pakkereisenemnda

Sammendrag

Krav om prisavslag grunnet tidsendring og kjøp av nye tilslutningsbilletter.

Dato
16.11.2016

Saksnummer
120/16P

Tjenesteyter
Kenba Travel AS/World Visitor

Saken gjelder:

Krav om prisavslag grunnet tidsendring og kjøp av nye tilslutningsbilletter.

Klager har i det vesentlige anført:

Klager bestilte en ukes reise for 3 personer til Berlin, Leipzig, Halle, Weimar, Erfurt og Dresden
i perioden 16.03.16 - 23.03.16.

Den 4. februar 2016 endret Kenba Travel avreisedato fra 17. mars til 16. mars.

Reisen ble bestilt, bekreftet og fakturert den 13. november 2015. Både på informasjonsmøtet
i Stavanger og andre byer ble spørsmålet om tilslutning reist for å ta avgjørelser om det var
nødvendig med overnatting i Oslo. Svaret var da at flyet ikke ville ha avgang før klokken 10.00
den 17. mars. I tillit til dette og etter samtykke per telefon med byrået, bestilte klager rimelige
flybilletter til Oslo med avgang hos Norwegian tidlig om morgenen 17. mars. Klager ville aldri
ha bestilt reisen dersom han ikke hadde blitt forsikret om at flyavgangen ikke kunne skytes
fram i tid.

Etter tidsendringen måtte klager kjøpe nye billetter fra Stavanger til Oslo. Klager meddelte
byrået at han ville trekke merkostnadene, kr 2.405 fra totalregningen. Dette ble også akseptert
per telefon. Klager har ingen klagemål på reisen, bare på endring og misvisende info. vedr.
reise og betaling.

Klagers ønsker om mailbekreftelser av telefoner ble neglisjert. Kenba Travel har bare
telefonsvarere i Norge, og et tomt selskap uten ansatte. Selskapet kommuniserer via et tyrkisk
telefonnummer på Kypros.

Klager har reagert på at han ved bestilling ikke fikk noen beskjed om den svært sene
utstedelsen av billettene. Han gjør oppmerksom på at man ikke kan regne med â få kjøpt
tilslutningsbilletter bare noen dager før reisen. Ved sene kanselleringer er det også en risiko
for ikke å få tilbake det innbetalte beløpet da det påløper et kanselleringsgebyr.

Klager krever et prisavslag på kr 2.405.

Det vises for øvrig til klagers brev.

Kenba Travel har i det vesentlige anført:

Kenba Travel stiller seg undrende til bekreftelsene som skal ha blitt gitt per telefon. Kenba
Travel har klare reisevilkår og internprosedyrer som sikrer at deres medarbeidere ikke lover
mer per telefon enn det Kenba Travel gir ut skriftlig.

Det er korrekt at avreisedato for denne reisen ble endret. Klager hadde da anledning til
å akseptere dette eller ikke. Klager aksepterte denne endringen. Kenba Travel har ingen
dokumentasjon på at han aksepterte endringen under forutsetning av at Kenba Travel
skulle dekke noen kostnader, eller at de har akseptert et slikt krav. Kenba Travel viser til
følgende informasjon som fremgår i bestillingsbekreftelsen og reiseprogrammet: «VIKTIG
INFORMASJON:

Du finner alle detaljer om flyvningen på dine flybilletter. Frem til du mottar flybillettene dine
cirka sju til ti dager før avreise, er alle flydata og - tider strengt uforpliktende. Endringer kan
alltid forekomme, noe som er vanlig innenfor flytrafikken. Disse ligger vanligvis innenfor
en ramme på noen få timer, men kan i enkelte tilfeller også strekke seg litt lenger. KENBA
Travel anbefaler derfor på det sterkeste at turen (tilsluttende fly osv.) først planlegges eller
bestilles når endelige flydata foreligger. Planlegg dessuten reisen til og fra avgangsflyplassen
med tilstrekkelig tidsmargin. KENBA Travel gir under ingen omstendigheter kompensasjon
for gebyrer for ombestilling eller avbestilling på reiseytelser som foretas før flybillettene
utstedes.»

På bakgrunn av at Kenba Travel ikke er tilfreds med responstiden ved kundesenteret denne
perioden og for å vise at de setter pris på klagers tilbakemeldinger, tilbyr de et prisavslag
på kr 300 per person, totalt kr 1.200. Eller en rabatt på kr 2.000 per person på en valgfri ny
reise som trekkes fra prisen som vises i Kenba Travels bookingsystem. Rabatten kan ikke
kombineres med andre rabatter.

Kenba Travel avviser klagers krav.

Det vises for øvrig til brev fra Kenba Travel.

Nemnda bemerker:

I medhold av Alminnelige vilkår for pakkereiser punkt 1, anses avtalen mellom partene inngått
ved bekreftet bestilling.

I medhold av punkt 2 omfatter avtalen pakkereisen slik den fremgår av bestilling og
bekreftelse og reisebevis eller lignende dokument. For øvrig omfatter avtalen også
arrangørens eventuelle individuelle betingelser. Videre er opplysninger arrangøren har gitt
i kataloger, brosjyrer eller lignende en del av avtalen med mindre de må antas å være uten
betydning for kundens kjøp av den aktuelle pakkereise.

Nemnda legger til grunn at reisen ble bestilt og fakturert 13. november 2015. Avreisedato
fra Oslo lufthavn var opprinnelig 17. mars 2016. Dette ble imidlertid endret til 16. mars, noe
klageren fikk beskjed om 4. februar 2016, altså ca. 6 uker før avreisedato.

Nemnda finner etter en samlet vurdering ikke å kunne anbefale at klageren får refundert
sitt utlegg til nye tilslutningsbilletter. Nemnda viser til arrangørens reisevilkår, hvor det er
fremhevet at alle flydata kan endres frem til det gjenstår mellom syv til ti dager til avreisedato.
Reisevilkårene er en del av avtalen mellom partene. Nemnda finner det vanskelig å ta stilling
til hva som kan ha blitt uttalt under en samtale med kundesenteret, fordi det i dette tilfellet
står påstand mot påstand.

Forbeholdet som er inntatt i arrangørens vilkår, er inntatt fordi flyselskapene endrer sine
avgangstider og ruter relativt hyppig, og med kort varsel. Billettene ble i dette tilfellet utstedt i
så god tid at det etter nemndas syn ville ha vært mulig å få gunstige tilslutningsbilletter.

Nemnda har merket seg at arrangøren har tilbudt et beløp på kr 1.200 i kontanter eller en
rabatt på kr 2.000 ved en eventuell senere reise fordi kundesenteret hadde lang responstid.

Vedtak:

Pakkereisenemnda kan ikke anbefale at det blir gitt noen kompensasjon ut over det som
allerede er tilbudt av arrangøren.

Vedtaket er enstemmig.