Vedtak i Transportklagenemnda
- Kollektivreiser

Sammendrag

Krav om at Ruter dekker utgifter til drosje som følge av at bussen ikke kom. Snøvær.

Dato
07.06.2023

Saksnummer
2023-01036

Tjenesteytere
Ruter

Klager har i det vesentlige anført

Klager skulle ta bussen fra Storgata til Alexander Kiellands plass om ettermiddagen den
13. mars 2023.

Klager anfører at mens han gikk bortover Storgata fra nr. 1 og bort til holdeplassen,
kjørte det flere busser og trikker forbi ham. Klager anfører at han også hadde tatt
bussen til jobben om morgenen den dagen, og det heftigste snøfallet skjedde om natten.
Klager anfører at det absolutt ikke var noen grunn til at han skulle kunne forutse at
alle bussene ville bli innstilt. Klager anfører at det ikke var varslet om noen forsinkelser
eller innstillinger i appen da han bestilte billetten. Klager anfører at da han kom til
holdeplassen, så alt normalt ut.

Klager anfører at da den første annonserte bussen aldri kom, reagerte han ikke, siden
det er såpass normalt med forsinkelser i Oslo sentrum, Klager anfører at da den andre
bussen ikke kom, sjekket han appen igjen, og da var det varslet om forsinkelse/innstilling.
Klager anfører at trikkene gikk som normalt.

Klager anfører at han var nødt til å ta drosje, fordi han måtte rekke å hente sønnen på
skolen før AKS stengte.

Klager har etter ha sendt inn saken til Transportklagenemnda fått imøtekommet
kravet om refusjon av billetten han hadde kjøpt. Klager krever at Ruter også dekker
drosjeutgiftene på 272 kroner.

Tjenesteyterne har i det vesentlige anført
I Ruters reisegaranti står det som følger: «du får ikke refusjon hvis du visste om eller
burde ha visst om problemet på forhånd, eller hvis årsaken ikke ligger hos oss. Dette kan
blant annet omfatte følgende forhold: Ekstreme værforhold som kraftig vind, kraftig regn
eller kraftige snøfall.»

Den 13. mars 2023 forårsaket et større snøfall utfordringer i kollektivtrafikken. Ruter
oppdaterte ruter.no, app og de digitale skiltene på holdeplassene med løpende
informasjon. I avviksmeldingen som lå publisert der fra kl. 00.30 den 13. mars 2023 til kl.
06.50 den 14. mars 2023 sto det som følger: «Det er større mengder med snø og nedbør.
Dette fører til at flere linjer har større driftsforstyrrelser med avvik i hele Oslo og Viken.
Flere busslinjer er helt innstilt. Vi oppfordrer alle om å bli hjemme eller benytte seg av
alternative transportmidler.»

Denne avviksmeldingen ble fjernet i perioden mellom kl. 07.10 og kl. 08.46, da det var
mindre snø. Det var meldt om gult farevarsel hos Yr, og utover dagen økte mengden snø.

Ruter har tatt en ny vurdering i saken og ønsker å tilby kunden refusjon av ubenyttet
billett.

Utover dette står Ruter fast ved avgjørelsen om å ikke dekke klagers utgifter til drosje.

Nemnda bemerker

Klager har fremsatt krav om at utgifter til drosje dekkes som følge av at bussen han
skulle ta fra Storgata til Alexander Kiellands plass i 15-tiden den 13. mars 2023 ikke
dukket opp. Ruter har imøtekommet klagers krav om refusjon av betalt bussbillett.

Det fremgår av reisegarantien til Ruter at dersom passasjeren blir mer enn 20 minutter
forsinket som følge av at Ruter ikke er i rute, dekker Ruter dokumenterte utlegg på inntil
750 kroner. Garantien gjelder imidlertid ikke hvis passasjeren «visste om eller burde ha
visst om problemet på forhånd», eller hvis problemet skyldes «Ekstreme værforhold som
kraftig vind, kraftig regn og kraftige snøfall».

I dette tilfellet har Ruter fremlagt kopi av logg og avviksmelding som viser at det ble
varslet om større driftsforstyrrelser i hele Oslo og Viken grunnet større mengder med
snø. Det er oppgitt at avviksmeldingen var publisert fra kl. 00.30 til kl. 07.10 den 13.
mars og deretter fra kl. 08.46 den 13. mars til kl. 06.50 den 14. mars. Nemnda er av den
oppfatning at reisegarantien dermed ikke kommer til anvendelse i dette tilfellet.

Nemnda kan etter dette ikke se at klager har rett på å få dekket utgiftene til drosje.

Vedtak

Transportklagenemnda kan ikke anbefale at klager gis medhold i kravet om dekning av
drosjeutgiftene.