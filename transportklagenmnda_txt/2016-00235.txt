Vedtak i Transportklagenemnda - Fly

Sammendrag

Krav om standarderstatning og refusjon av billettprisen grunnet forsinkelse.

Dato
19.12.2016

Saksnummer
2016-00235

Tjenesteytere
Turkish Airlines

Klager har i det vesentlige anført

Klager skulle reise fra Kathmandu til Istanbul den 11. januar 2016 kl. 12:45 med TK0727,
og videre til Oslo kl. 20:10 med TK1429.

Flyvningen fra Kathmandu til Istanbul ble forsinket ved avgang, men også grunnet
mellomlanding i Dehli. Klager ankom Istanbul for sent til å kunne rekke videre
forbindelse til Oslo.

Klager måtte overnatte i Istanbul og fløy til Oslo dagen etter.

Klager stiller seg kritisk til hele hendelsen, da han hadde kjøpt business billetter og ble
behandlet som vanlig økonomi-passasjer. Det vises til klagers brev.

Klager krever refusjon av ubenyttet billett Istanbul-Oslo og standarderstatning i henhold
til EU-forordning 261/2004.

Tjenesteyterne har i det vesentlige anført
Flyvningen fra Kathmandu til Istanbul ble forsinket grunnet ekstraordinære hendelser.

Türkish Airlines beklager hendelsen og tilbyr å erstatte direkte utgifter som kan
dokumenteres.

Fordi klager har akseptert endring i reisen, har ikke klager krav på refusjon av billetten.

Türkish Airlines kan ikke imøtekomme klagers krav om refusjon av billett eller
standarderstatning i henhold til EU-forordning 261/2004.

Nemnda bemerker

EU-forordning 261/2004 fastsetter felles regler for erstatning og assistanse til passasjerer
ved nektet ombordstigning og ved innstilt eller vesentlig forsinket flygning. Forordningen
artikkel 3 angir forordningens virkeområde. Det fremkommer her at forordningen ikke
får anvendelse ved reiser fra en lufthavn som ligger utenfor EU/EØS-området dersom
flyselskapet ikke er hjemmehørende i EU/EØS-området.

Klagen gjelder en forsinkelse fra lufthavn som ligger utenfor EU/EØS-området.
Flyselskapet, Türkish Airlines, er ikke hjemmehørende i EU/EØS-området.
Klager kan følgelig ikke få medhold i sitt krav om standarderstatning etter EU-
forordningen. 

For så vidt gjelder kravet om refusjon av billettprisen, er dette kravet også hjemlet i
forordningen, og kan følgelig av denne grunn heller ikke føre frem. (Nemnda bemerker
imidlertid at selv om forordningen hadde kommet til anvendelse, ville klager ikke hatt
krav på refusjon av billettprisen. Klager ble omrutet og fløyet til Oslo).

EU-forordningens regler om informasjonsplikt kommer heller ikke til anvendelse, jf.
ovenfor.

Nemnda finner etter dette ikke å kunne anbefale at klager gis medhold.

Vedtak

Transportklagenemnda-fly finner ikke å kunne anbefale at klager gis medhold.