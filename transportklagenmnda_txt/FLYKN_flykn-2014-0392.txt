Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
10.11.2014

Saksnummer
392/14F

Tjenesteyter
Aeroflot

Krav om standarderstatning grunnet kansellering.

Klager har i det vesentlige anført:

Klager skulle reise fra Oslo til St. Petersburg via Moskva den 1. februar 2014 med Aeroflot.
På avreisedagen mottok klager melding om ruteendring, avreisen var flyttet til den 2. februar
kl. 13:10. Da klager måtte være i St. Petersburg innen kl. 14:00 den 2. februar var den nye
reiseruten uaktuell. Hun fikk ikke hjelp av Aeroflot til ombooking til andre avganger, og valgte
derfor å kansellere reisen og kjøpe nye billetter med annet selskap. Klager ble ikke informert
om sine rettigheter.

Klager krever refusjon av nye billetter med SAS, kroner 4 139. Videre krever klager
standarderstatning 400 euro.

Det vises for øvrig til klagers brev.

Aeroflot har ikke avgitt uttalelse til klager eller til nemnda.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Aeroflot ved nemndas e-post av 23. april 2014 med frist til 10. juni 2014 for
eventuelle bemerkninger. I e-posten opplyses det bl.a. om at flyselskapet har bevisbyrden
ved påberopelse av ekstraordinære omstendigheter som kan gi grunnlag for fritak for ansvar.
Det fremgår videre at nemnda vil legge passasjerens opplysninger til grunn dersom disse
ikke imøtegås av flyselskapet. Det blir også opplyst at saken vil bli forelagt nemnda selv om
flyselskapet ikke avgir uttalelse.

Aeroflot har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Nemnda legger på bakgrunn av de foreliggende opplysninger til grunn at klagers flygning
ble kansellert som følge av en ruteendring. Ruteendring forekommer hos de fleste flyselskap
fra tid til annen. De fleste flyselskap forbeholder seg også retten til ruteendring. Nemnda
anser dette kjent. Nemnda legger således til grunn at flyselskapet har anledning til å endre
avgangstidene.

Ruteendringer vil kunne skape problemer og tap for den reisende, og flyselskapet må etter
nemndas vurdering være ansvarlig for påregnelig tap som følge av ruteendring.

En ruteendring innebærer kansellering av en avtalt flygning. Kansellering gir grunnlag
for standarderstatning etter EU-forordning 261/2004 artikkel 5 jf. artikkel 7 med mindre
flyselskapet informerer om  endringen minst to uker før planlagt avgangstid.

Klager ble informert om ruteendringen avreisedagen. Kanselleringen gir således rett til en
standarderstatning på 400 euro i henhold til forordningen.

Klager ble omrutet til en avgang hun ikke kunne benytte. Hun forsøkte å avklare problemet
med Aeroflot. Det nyttet ikke. Klager valgte i den foreliggende situasjon å kjøpe nye billetter
med SAS. Hun ble påført en utgift på NOK 4 139. Nemnda anbefaler at Aeroflot erstatter
klagers ekstrautgift.

I henhold til EU-forordningens artikkel 12 skal gitt standarderstatning etter EU forordningen
trekkes fra erstatning på annet grunnlag. Passasjeren har således alltid krav på å få utbetalt
standarderstatningen dersom vilkårene er til stede for dette. Har passasjeren også rett til
erstatning på annet grunnlag, og denne erstatning overstiger standarderstatningen, kommer
utbetalt standarderstatningen til fradrag. I dette tilfellet er standarderstatning ikke utbetalt.
Det innebærer at klager har rett til en erstatning på totalt NOK 4 139.

Det er ikke opplyst om Aeroflot har refundert billettprisen for Aeroflotbilletten som ikke ble
benyttet. Dersom billetten er refundert, kommer dette til fradrag i ovennevnte erstatning.

Vedtak:

Transportklagenemnda - fly anbefaler at Aeroflot utbetaler en erstatning på NOK 4 139.
Dersom Aeroflotbilletten er refundert kommer dette til fradrag.

Vedtaket var enstemmig.