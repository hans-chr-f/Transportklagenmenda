Vedtak i Transportklagenemnda
- Kollektivreiser

Sammendrag

Krav om frafall av ilagt gebyr ved reise med trikk.

Dato
29.08.2019

Saksnummer
2019-01705

Tjenesteytere
Ruter

Klager har i det vesentlige anført

Klager reiste med trikk fra Munkegata til Holtet 5. april 2019. Klager skulle kjøpe billett
da hun stod og ventet på trikken, men handlingen ble avvist i Ruter Billett-applikasjonen.
Klager fikk ikke til å kjøpe billett, men gikk likevel på trikken i visshet om at hun ville få til
betaling. Hun forsøkte flere ganger, men betalingen fungerte ikke. Dette viste hun også
til kontrolløren som så problemet. Klager hadde tidligere kjøpt månedskort hver måned.
Det forrige månedskortet utløp noen dager før, så hun kjøpte enkeltbillett på denne
turen. 

Klager har anført at det var tekniske problemer som medførte at hun ikke hadde billett
på denne reisen, og har fremsatt krav om frafall av ilagt gebyr.

Tjenesteyterne har i det vesentlige anført
Klager fikk gebyr under reise med trikken 5. april 2019. Gebyret ble ilagt fordi hun ikke
hadde billett. 

Billetten må være aktivert før passasjeren går om bord. Passasjeren kan ikke sette seg
ned eller gjøre andre ting før de velger å kjøpe billett. 

Det er tre holdeplasser fra der klager gikk på til der kontrollørene kom på. Det første
forsøket på kjøp som er gjort i den oppgitt applikasjonen ble gjort når kontrollen kom på
trikken. Det er ingen spor etter forsøk på kjøp før dette tidspunktet. Kvitteringer klager
har vist frem er en billett som utløp to dager før kontrollen, og er følgelig ikke relevant i
saken. 

Ruter har på ovennevnte bakgrunn avvist klagers krav om frafall av ilagt gebyr.

Nemnda bemerker

Klager ble ved kontroll på trikken 5. april 2019 ilagt gebyr da hun ikke kunne vise billett. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig. 

Klager erkjenner at hun gikk på trikken uten gyldig billett. Vilkårene for å ilegge gebyr var
dermed tilstede. 

Nemnda bemerker at den reisende selv har ansvar for å ha gyldig billett før påstigning.
Grunnen til dette er blant annet at dersom betalingen via mobilapplikasjonen ikke
fungerer, har man mulighet til å kjøpe billett ved automaten på holdeplassen eller
på annet vis. Ruter har lagt til rette for at både Vipps og bankkort kan benyttes om
betalingsmiddel, men har ikke ansvar for at betalingsmiddelet ikke fungerer. Det kan
være hensiktsmessig å legge flere betalingsmidler i applikasjonen for å sikre seg dersom
et betalingsmiddel svikter. 

Nemnda har for øvrig merket seg at det ifølge Ruters billetthistorikk ikke er registrert
forsøk kjøp av billett i tiden forut for reisen. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda for kollektivtransport finner ikke å kunne anbefale at klager gis
medhold.