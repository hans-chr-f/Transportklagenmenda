Vedtak i Transportklagenemnda - Fly

Sammendrag

Krav om refusjon eller forlengelse av voucher

Dato
23.01.2023

Saksnummer
2022-01153

Tjenesteytere
SAS

Klager har i det vesentlige anført

Klager skulle den 16.03.2020 reise med SAS fra Oslo til San Francisco via København
(SK1455). Klager informerer om at USA la ned et innreiseforbud den 11.03.2020 fra alle
europeiske land som følge av Covid-19 pandemien. Klager hadde ingen annet valg enn
å måtte avbestille reisen. Han fikk tilbud om reisevoucher fra SAS, men på grunn av
restriksjonene, hadde han ikke mulighet til å reise og voucheren kunne ikke brukes i det
hele tatt. 

Klager mener SAS bør ta hensyn til denne ekstraordinære situasjonen og enten
refundere eller forlenge voucheren.

Tjenesteyterne har i det vesentlige anført
SAS har i sitt tilsvar anført at dagen før avreise, 15. mars, ringte klager inn til SAS
Kundeservice og avbestilte reisen. Klager ba da om å få refundert reisen i form av en
voucher med gyldighet på ett år fra utstedelse. Videre opplyser SAS om at flyvningen
på utreisen gitt som planlagt. Klager avbestilte hele reisen da han ringte inn og det
er således uten betydning om returreisen ble kansellert på et senere tidspunkt.
Flyselskapet legger ved logg som viser at klager har avbestilt og dokumenter som viser at
utreise flyvningen gikk som planlagt.

På bakgrunn av det ovennevnte bestrider SAS kravet om å få omgjort voucheren, og
eventuelt forlenge voucheren ytterligere.

Nemnda bemerker

Basert på sakens opplysninger legger nemnda til grunn at klager selv avbestilte reisen
den 15. mars 2020. Klager har i siste korrespondanse med sekretariatet bekreftet at
han har avbestilt reisen, i tillegg fremkommer dette også av dokumentasjon lagt frem
av flyselskapet. Etter at reisen var avbestilt, kan det ikke sies at det lenger forelå noen
bekreftet reservasjon på flyvningene, slik at EU-forordning 261/2004 ikke kommer til
anvendelse, jf. artikkel 3 nummer 2 bokstav a, selv om SAS  skulle ha kansellerte reisen
på et senere tidspunkt. Krav etter EU-forordningen faller således bort.

Voucheren utløp mai 2021 og klager sendte inn den første klagen til flyselskapet om
refusjon/ forlengelse av voucheren den 05.04.2022, 11 måneder etter utløpsdatoen
på kupongen. Nemnda har forståelse for at klager finner det frustrerende å ikke få
refusjon for en reise som han ikke kunne gjennomføre på grunn av covid-19. Men
heller ikke flyselskapet har ansvar eller kontroll over det som har inntruffet. I EU-
kommisjonens veiledning pkt. 2.2 om covid-19 fremgår det at EU-forordning 261/2004
ikke regulerer situasjonen der den reisende selv avlyser reisen, og at det i disse tilfellene
er de alminnelige billettvilkårene og avtalelovens regler som gjelder. En ikke-refunderbar
billett gir derfor ikke grunnlag for refusjon i disse tilfellene uansett om passasjeren har
god grunn til å avlyse reisen.

Hvorvidt klager har rett på full refusjon av billettene, avhenger dermed av billettvilkårene
som er fastsatt av selskapet. Nemnda til grunn at verken billettene eller voucheren var
refunderbare, slik at klager heller ikke har rett på refusjon av billettene eller voucheren i
henhold til de gjeldende vilkårene som er fastsatt av selskapet.

Klager vil uansett ha rett på refusjon av myndighetspålagte skatter og avgifter på de
ubrukte billettene. Nemnda mener at SAS må refundere slike skatter og avgifter til klager
hvis ikke det allerede er gjort.

Vedtak

Transportklagenemnda anbefaler at SAS refunderer skatter og avgifter på de ubrukte
billettene til klager. For øvrig gis ikke klager medhold.