Vedtak i Transportklagenemnda - Fly

Sammendrag

Krav om refusjon av mellomlegget mellom opprinnelige og nye billetter.
Kansellert hjemreise. Spørsmål om EU-forordningen kommer til anvendelse.

Dato
09.03.2021

Saksnummer
2020-03490

Tjenesteytere
Pegasus Airlines

Klager har i det vesentlige anført

Klager hadde bestilt en reise med PC2207 fra Izmir til Istanbul og med PC1273 fra
Istanbul til Oslo den 24. september 2020. Den 8. september fikk klager beskjed om at
flyvningen PC2207 fra Izmir til Istanbul var kansellert. Klager måtte bestille nye billetter
med Turkish Airlines for å komme seg tilbake til Oslo, og disse kostet 2392 kroner.

Klager har fått refusjon av de opprinnelige billettene med Pegasus Airlines, pålydende
1290 kroner. Klager krever refusjon av mellomlegget mellom de opprinnelige billettene
og de nye billettene, det vil si 1102 kroner.

Tjenesteyterne har i det vesentlige anført
Pegasus Airlines anfører at passasjeren ikke har rett på standarderstatning etter EU-
forordning 261/2004, siden flyvningen PC2207 fra Izmir til Istanbul og forbindelsen
PC1273 fra Istanbul til Oslo var flyvninger fra et land utenfor EU/EØS og ble utført av et
ikke-EF-selskap.

Pegasus Airlines har allerede refundert passasjerens flybilletter, og han mottok full
refusjon pålydende 1290 kroner den 9. september 2020.

Passasjeren har ikke rett på refusjon av andre utgifter, det vil si flybillettene med Turkish
Airlines, da Pegasus Airlines har gitt full refusjon av beløpet som passasjeren betalte for
billettene med Pegasus Airlines.

Nemnda bemerker

Flyvningen med Pegasus Airlines fra Izmir til Istanbul ble kansellert. Ved kansellering
har en i henhold til EU-forordning 261/2004 artikkel 8 jf. artikkel 5 rett på omruting eller
refusjon.

Forordningen får anvendelse for flygninger innen EU-/EØS-området, flygninger fra
EU-/EØS-området til en tredjestat og flygninger fra en tredjestat til EU/EØS-området
hvis det «transporterende luftfartsselskap for flygningen er et EF-luftfartsselskap»,
jf. artikkel 3 punkt 1 bokstav b. Det «transporterende luftfartsselskap» er i artikkel 2
bokstav b definert til «et lufttransportforetak som utfører eller har til hensikt å utføre
en flygning i henhold til en avtale med en passasjer eller på vegne av en annen person,
juridisk eller fysisk, som har en avtale med denne passasjeren». I dette tilfellet oppstod
kanselleringen på en flyvning mellom Izmir og Istanbul og med et ikke-EF-selskap. Krav
etter EU-forordning 261/2004 faller med dette bort.

Spørsmålet er dermed om Pegasus Airlines er ansvarlig for klagers ekstrautgifter på
annet grunnlag. Etter Montrealkonvensjonen artikkel 19 er fraktføreren ansvarlig
for skader (herunder økonomisk tap) som følge av forsinkelse eller kansellering.
Unntaket er dersom det foreligger en force majeure-begivenhet som verken kunne vært
unngått eller overvunnet. Overfor klager har Pegasus Airlines oppgitt at kanselleringen
skyldes covid-19-pandemien og gjeldende reiserestriksjoner. Overfor nemnda har
Pegasus Airlines ikke forklart dette nærmere eller fremlagt dokumentasjon på årsaken
til kanselleringen av flyvningen. Nemnda kan derfor ikke se at Pegasus Airlines har
godtgjort at kanselleringen ble forårsaket av force majeure. 

Klager har derfor krav på erstatning for sitt økonomiske tap etter Montrealkonvensjonen
artikkel 19. Klagers økonomiske tap utgjør i denne saken 1102 kroner.

Vedtak

Transportklagenemnda - fly anbefaler at Pegasus Airlines refunderer 1102 kroner til
klager.