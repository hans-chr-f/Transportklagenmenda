Vedtak i Pakkereisenemnda

Sammendrag

Saken gjelder forsinket hjemreise fra Kypros.

Dato
26.09.2012

Saksnummer
330/11

Tjenesteyter
Ving Norge AS

Sakens dokumenter ble lagt frem.

Klager: X

Turarrangør: Ving Norge AS

Antall reisende: 4

Reisens pris: 13.360,-

Saken gjelder:

Saken gjelder forsinket hjemreise fra Kypros.

Klager har anført at de ble kjørt til flyplassen til tross for at Ving visste at flyet var
opptil 6 t forsinket. De måtte stå og vente på innsjekking i 2 t med to små barn.

Flyet var i dårlig forfatning, og de fikk ikke de bestilte taxfree varene.

Pledd og puter til barna manglet og personalet var sure.

Ving har vist til at det flyet som skulle ha hentet passasjerene, ble truffet av lyn ved
innflyging til Gardermoen. Det ble derfor nødvendig å leie inn to fly for å unngå lengre
forsinkelser. Når passasjerer fra opprinnelig ett fly skulle omfordeles til to fly, tok det
nødvendigvis tid å få alt i orden. Forsinkelse som følge av en slik hendelse gir ikke rett
til erstatning.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen, jf. §
6-1 i pakkereiseloven. Mangler kan gi grunnlag for prisavslag.

Avvik fra det avtalte regnes likevel ikke som mangel dersom de er av mindre betydning og er
av det slag kunden må regne med kan inntreffe fra tid til annen.

Forsinkelser av begrenset lengde er etter nemndas syn et slikt avvik som en reisende må
regne med kan inntreffe fra tid til annen og som derfor ikke kan anses som en mangel.

Når forsinkelsen som i dette tilfelle skyldtes ekstraordinære omstendigheter som flyselskap/
turarrangør ikke kunne ha avverget - nemlig at lynet traff den maskin som skulle ha foretatt
flyvningen - er det heller ikke grunnlag for ansvar basert på EU-forordning 261/2004.

Vedtak:

Reklamasjonsnemnda kan ikke anbefale at det gis noen kompensasjon.

Vedtaket var enstemmig..

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Vigdis Fiske Amisol AS

Helga Hermansen, Star Tour AS.