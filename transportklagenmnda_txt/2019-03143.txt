Vedtak i Transportklagenemnda
- Kollektivreiser

Sammendrag

Billett kjøpt for sent / klagerett til selskapet

Dato
09.12.2019

Saksnummer
2019-03143

Tjenesteytere
Ruter

Klager har i det vesentlige anført

Klager reiste med T-banen den 8.juli 2019 da hun ble ilagt gebyr. Klager forklarer at
hun løp til T-banen for å rekke denne på grunn av togforsinkelser og løp inn på T-banen
imens hun bestiller billetten. Videre forklarer klager at hun ved billettkontrollen viser
kontrolløren at hun holder på å bestille billett.

Klager krever at Ruter frafaller gebyret.

Tjenesteyterne har i det vesentlige anført
Klager ble ilagt gebyr på T-banen 8.juli 2019 fordi hun hadde kjøpt billetten for sent.
Passasjeren skal ha gyldig billett ved påstigning og dette innebærer at elektronisk billett
skal være aktivert på dette tidspunktet. I tillegg er det ikke tillatt å ferdes innenfor
kontrollsonen på T-banestasjonen uten en gyldig billett. Klager kjøpte billett mens
kontrollen pågikk og hadde derfor ikke en gyldig billett da hun passerte kontrollsonen på
T-banestasjonen. 

Ruter kan på bakgrunn at dette ikke se noen grunn til å endre standpunkt i denne saken.

Nemnda bemerker

Klager tok den 8. juli 2019 T-banens linje 3 fra Jernbanetorget og ble ilagt gebyr på det
grunnlag at billetten ble kjøpt for sent. 

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Nemnda bemerker at det fremgår av Ruters sanntidslogg at T-banetoget forlot
Jernbanetorget kl. 14.44.14.

Kjøp av klagers billett er registrert startet kl. 14.44.25. 

Nemnda legger til grunn at klager dermed ikke hadde kjøpt billett før påstigning og at
vilkårene for å ilegge gebyr var til stede. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnd Kollektivtransport finner ikke å kunne anbefale at klager gis
medhold.