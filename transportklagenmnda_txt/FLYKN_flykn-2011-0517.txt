Vedtak i Transportklagenemnda - Fly

Sammendrag

Krav om erstatning grunnet forsinkelse.

Dato
27.04.2012

Saksnummer
517/11F

Tjenesteyter
SAS

Krav om erstatning grunnet forsinkelse.

Klager har i det vesentlige anført:

Klager skulle reise fra Bergen via Oslo til Kirkenes den 29. august 2011 kl. 07:30. Flybytte
på Gardermoen gikk fint, men flyet landet i Lakselv kl. 11:30 i stedet for i Kirkenes kl. 11:00.
Klager ble fraktet med buss til Kirkenes, en tur som tok 5 timer, og ankom kl. 18:00.

Klager rakk ikke sin buss videre til Murmansk som skulle gå kl. 15:00. Neste buss gikk ikke før
dagen etter. Klager henvendte seg til SAS for å få dekket hotellovernatting men ble avvist.

Klager krever refusjon av utgifter til hotell og bussbilletter for til sammen kroner 2 480.

Det vises for øvrig til klagers brev.

SAS har i det vesentlige anført:

SK4472 måtte lande i Lakselv grunnet værforholdene i Kirkenes. Det vises til værrapport.
Hendelsen var forhold utenfor flyselskapets kontroll.

Klager ble fraktet videre med buss og det ble sørget for mat.

Kontrakten med SAS ble avsluttet ved ankomst Kirkenes. SAS kan på grunnlag av dette
dessverre ikke imøtekomme klagers krav om refusjon av hotell- og bussutgifter.

Nemnda bemerker:

Nemnda legger på bakgrunn av de foreliggende opplysninger til grunn at klager ankom
Kirkenes om lag syv timer forsinket.

Nemnda er delt i sitt syn på passasjerenes rettigheter ved lengre forsinkelser.

Nemndas flertall, lederen, forbrukernes representanter og bransjerepresentant Rolf
Forsdahl, er av den oppfatning at forsinkelse som medfører at passasjerene kommer
frem til det endelige bestemmelsesstedet tre timer eller mer etter det planlagte
ankomsttidspunktet gir rett til erstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet. Flertallet viser til EU forordning 261/2004 artikkel
6 jf. artikkel 7, jf. artikkel 5, jf. EU domstolens avgjørelse i sak Sturgeon-Condor av
19. november 2009 (C-402/07). Flertallet er kjent med at enkelte flyselskap bestrider
dommen, og at EU domstolen er bedt om å ta stilling til spørsmålet på nytt. Dommens
konklusjon er imidlertid klar, og flertallet legger til grunn at dommen gir uttrykk for
gjeldende rett.

Nemndas mindretall, bransjerepresentant Amine Hansen, er av en annen oppfatning.
EC261/04 (EU forordning 261/2004) ikke gir noen anvisning på utbetaling av en
pengekompensasjon ved forsinkelse. Tilblivelsen av «Sturgeon» dommen (C-402/07)
er uklar i forhold til flere rettsprinsipper bla. ved at Generaladvokaten tok stilling
til spørsmålet om hvorvidt forsinkelse utløser rett til kompensasjon. Dette var et
spørsmål som ikke var stilt i Sturgeon saken. Generaladvokaten har også angitt en
tidsgrense på at tre timer forsinkelse utløserrett til kompensasjon, en tidsramme hvor
opprinnelsen er ukjent og som ikke samsvarer med noen andre artikler i forordningen.

At passasjerer ikke har krav på kompensasjon ved forsinkelse følger av forarbeidene
til EU261/04 (EU fororodning 261/2004) - det ble vurdert men avvist, og videre slått fast
i dom av ECJ Grand Chamber i «IATA». Artikkel 6 i forordningen gir klare og presise
anvisninger på rettigheter ved forsinkelse. I motsetning til innstilling som er beskrevet
i artikkel 5, og nektet ombordstigning (artikkel 4) gir ikke forsinkelse i artikkel 6 noen
anvisning på kompensasjon, med rette, da det er i strid med Montreal konvensjonens
artikkel 29.

Forsinkelse gir Ikke rett til standarderstatning etter EC 261/04 (EU forordning 261/2004)
slik forordningen er utformet, tiltenkt, og støttet av «ECJ Grand Chamber», og i tilfelle
Sturgeon dommen (C-402/07) er gyldig, er det stilt spørsmål om gyldigheten av artikkel 5-7 i
forordningen. Flere domstoler har stilt spørsmål til EU domstolen om gyldigheten av Sturgeon
dommen i forhold til artikkel 5-7. Dette gjelder bla. en britisk domstol. Inntil EU-domstolen har
kommet med tilsvar, anser mindretallet Sturgeon- dommen som uavklart. Etter mindretallets
oppfatning gir følgelig ikke forsinkelse rett til kompensasjon etter EU forordningen.

SAS har imidlertid ikke påberopt seg fritak for erstatningsplikten på overnevnte grunnlag,
mindretallet følger derfor flertallets videre vurdering av saken.

Nemnda finner på bakgrunn av de foreliggende opplysninger godtgjort at forsinkelsen
skyldtes at flyet pga. værforholdene i Kirkenes måtte lande i Lakselv i stedet for Kirkenes.
Dette er å anse som en ekstraordinær omstendighet. Forsinkelsen gir da ikke rett til
standarderstatning etter EU-forordningen.

Klager ble som følge av forsinkelsen påført utgifter til hotell m.v. Flyselskapet er i henhold
til luftfartsloven § 10-20 ansvarlig for tap som følge av forsinkelse, med mindre selskapet
godtgjør at det har tatt alle forholdsregler som med rimelighet kan kreves for å unngå tapet,
eller dette ikke har vært mulig for dem.

Nemnda er av den oppfatning at flyselskapet i dette tilfellet ikke hadde mulighet til å unngå
forsinkelsen. Forsinkelsen gir således ikke rett til erstatning etter luftfartsloven.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Amine Hansen, Norwegian Air Shuttle ASA

Rolf Forsdahl, Reiselivsdirektør Virke