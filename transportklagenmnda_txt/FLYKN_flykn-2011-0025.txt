Vedtak i Transportklagenemnda - Fly

Sammendrag

Krav om kompensasjon som følge av kansellering.

Dato
15.09.2011

Saksnummer
25/11F

Tjenesteyter
Norwegian Air Shuttle ASA

Krav om kompensasjon som følge av kansellering.

Klager har i det vesentlige anført:

Klager skulle reise fra Bergen til Rygge 3. desember med DY2741 kl.08:10.

Kvelden før avreise fikk han en sms med beskjed om at avgangen var kansellert.

Klager kontaktet Norwegian for å endre billetten, men de kunne ikke tilby et tilfredsstillende
alternativ som fikk han til Rygge i tide. Han besluttet å ikke reise.

Klager har fått refundert flybilletten, og ønsker i tillegg standard kompensasjon på EUR 250.

Norwegian har i det vesentlige anført:

DY2741 ble kansellert som følge av snøvær i London.

Gatwick Airport var stengt frem til kvelden 3. desember, dette førte til at flere av Norwegians
fly og crew var strandet i London. På grunn av dette ble flere flymaskiner som skulle ha
operert på andre strekninger kansellert.

Hendelsen var ekstraordinær og utenfor Norwegians kontroll, flyselskapet kan på grunnlag av
dette dessverre ikke imøtekomme klagers krav om kompensasjon.

Det vises for øvrig til redegjørelse fra Norwegians representant på operativ avdeling.

Norwegian har refundert klagers flybillett.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU forordning 261/2004. Det er flyselskapet som må godtgjøre at det forelå en
slik ekstraordinær omstendighet, og flyselskapet må videre godtgjøre at de har truffet alle
rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser m.v. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda legger på bakgrunn av de foreliggende opplysninger til grunn at Norwegian
hadde seks fly som var innesnedd på Gatwick fra 30. november til 3. desember. Dette fikk
nødvendigvis stor betydning for avvikling av Norwegians ruteprogram. Det fremkommer av
intern Norwegian e-post av 28. februar 2011 at «Man måtte prioritere hva som skulle operere
og hva som skulle kanselleres, slik at vi fikk ivaretatt flest mulig av passasjerene, og da ble
DY2741 valgt kansellert». Det er uklart for nemnda om DY2741 ble kansellert fordi flyet som
var planlagt benyttet stod innesnedd på Gatwick, eller om flygningen ble kansellert fordi man
etter en helhetsvurdering av situasjonen valgte å benytte det flyet som var planlagt benyttet til
DY2741 på andre flygninger. E-posten tyder på at det siste var tilfellet.

Nemnda er av den oppfatning at det er i så vel passasjerenes som flyselskapets interesse at
man i en ekstraordinær situasjon der seks fly står innesnedd, foretar en helhetsvurdering
av situasjonen, og at man omdisponerer den tilgjengelige flyparken slik at færrest mulig
blir berørt. Nemnda legger til grunn at det var det Norwegian gjorde i dette tilfellet. Etter
nemndas vurdering er innstillingen av DY2741 ikke er å anse som en kommersiell begrunnet
kansellering, men en følge av en ekstraordinær omstendighet for å oppnå det beste resultat
for flest mulige passasjerer. Kanselleringen var således en direkte og nødvendig konsekvens
av uværet i London. Etter nemndas vurdering gir innstillingen ikke rett til standarderstatning
etter EU-forordningen.

Nemnda bemerker avslutningsvis at det på bakgrunn av de foreliggende opplysninger
etter nemndas vurdering ikke er grunnlag for å kritisere Norwegian for ikke å ha informert
om problemet/tatt stilling til nødvendigheten av innstilling tidligere. Nemnda viser til at
situasjonen var uoversiktlig, og at man ikke visste hvor lenge den ville vare.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Janne G. Soløy, Widerøe's Flyveselskap

Olav Grøttland, SAS