Vedtak i Pakkereisenemnda

Sammendrag

Reise til Tyrkia, Alanya, Blue Wave Suite hotell, 11. - 25. juli 2010.
Krav om refusjon av innbetalt beløp grunnet påståtte mangler.

Dato
..

Saksnummer
233/10

Tjenesteyter
Detur Norway AS

Sakens dokumenter ble lagt frem.

Klager: X

Turarrangør: Detur Norway AS

Antall reisende: 4

Reisens pris: kr.28.000

Saken gjelder:

Reise til Tyrkia, Alanya, Blue Wave Suite hotell, 11. - 25. juli 2010. Krav om refusjon av innbetalt
beløp grunnet påståtte mangler.

Klager har i det vesentlige anført:

Klagerne hadde fått bekreftet familierom med aircondition. Det stemte ikke. Klagerne fikk
samme type rom som de fleste andre - også de som bodde alene.

Det var to senger i ett soverom med aircondition og to oppredninger i «stuen» uten
aircondition. Rommet var ikke utstyrt til fire personer.

Klagerne ba om å få bytte hotell. Det fikk de ikke.

Konseptet til all Inclusive fungerte dårlig, og hygienen var dårlig. Hjelpen fra Deturs guider var
mangelfull.

Ferien ble ødelagt. Klager krever tilbake innbetalt beløp.

Det vises for øvrig til klagers brev.

Detur har i det vesentlige anført:

Som del av saksbehandlingen har Detur blant annet innhentet uttalelse og guiderapport fra
de ansvarlige guidene på hotellet i den aktuelle perioden.

Å bistå Deturs hotellgjester er en viktig del av guidenes arbeidsoppgaver.

Det fremgår også av Deturs katalog og hjemmesider at man straks må melde fra til Deturs
guider på destinasjonen dersom man har innvendinger eller noe å klage på. På den måten har
Detur muligheten til å bistå med å løse problemer umiddelbart.

I følge guidene fikk klagerne et helt normalt familierom. Selv om det er et familierom med
flere soveplasser, er det kun soverommet som har AC. Dette er standard i Tyrkia.

Når det gjelder all Inclusive konseptet varierer dette fra land til land og fra hotell til hotell.
Dette er nærmere forklart på Deturs nettsider og i katalogen.

På bakgrunn av ovennevnte finner ikke Detur grunnlag for å gi en kompensasjon.

Nemnda bemerker:

Pakkereisen er mangelfull når den avviker fra det som er avtalt eller forutsatt i avtalen, jf.
pakkereiseloven § 6-1. Avvik fra det avtalte regnes likevel ikke som en mangel dersom de er
av mindre betydning og er av det slag kunden må regne med kan inntreffe fra tid til annen.
Avtalen omfatter pakkereisen slik den fremkommer av bestilling og bekreftelse, opplysninger
inntatt i turarrangørs katalog m.v., jf. alminnelige vilkår for pakkereiser pkt. 2.

Detur har henvist til, men ikke fremlagt, reiselederrapport. Detur har således ikke fremlagt
tilgjengelig informasjon. Nemnda er av den oppfatning at dette må føre til at bevistvil går ut
over Detur

Det står påstand mot påstand om klagerne fikk familierom eller ikke.

Detur har ikke kommentert klagers opplysninger om at alle rom var like.

Nemnda finner det likevel ut fra opplysningene om at klagerne hadde to rom, sannsynlig at
klagerne fikk et «familierom». Om alle rom var like, har det da ingen betydning.

Det fremgår ikke av Deturs informasjon om hotellet at det kun er aircondition i soverommet.
Klagerne måtte da kunne forvente at det var aircondition i hele «familierommet». Det var en
mangel at det ikke var det.

Detur har ikke konkret kommentert klagernes opplysninger om all Inclusive og hygiene m.v.
Nemnda legger etter dette klagers opplysninger til grunn.

Klagerne har fått en mangelfull reise.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlige ulemper for de reisende, jf. pakkereiseloven § 6-2.

Dersom pakkereisen har vesentlige mangler, og formålet med pakkereisen av denne grunn
blir vesentlig forfeilet, kan den reisende heve kjøpte å kreve innbetalt beløp tilbake etter
pakkereiseloven § 6-3. Nemnda er av den oppfatning at vilkårene for å heve reisen ikke er
til stede. Til det var ikke manglene store nok, og det må antas at klagerne hadde utbytte av
reisen til tross for manglene.

Nemnda anbefaler at klagerne gis et prisavslag på 6.000 kroner.

Vedtak:

Reklamasjonsnemnda for pakkereiser anbefaler at klagerne gis et prisavslag på 6.000 kroner.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, Formann

Elise Korsvik, Forbrukerrådet

Pål Martin Andersen, Forbrukerrådet

Astrid Solgård, Apollo Reiser As

Hanne Åsell, Star Tour AS