Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
13.03.2018

Saksnummer
2017-00980

Tjenesteytere
Thomas Cook Airlines

Klager har i det vesentlige anført

Klager skulle reise fra Oslo til Preveza i Hellas den 22. august 2016 kl 07.20 med flight
DK873. Avgangen ble forsinket over fem timer.

Klager krever standarderstatning 400 euro per person i henhold til EU-forordning
261/20014.

Tjenesteyterne har i det vesentlige anført
DK873 ble forsinket 7 timer og 40 minutter grunnet FOD - Foreign Object Damage - som
ble oppdaget etter foregående flyvning ved ankomst Gardermoen. Like før avgang for å
operere DK873 ble det ved obligatorisk sjekk av flyet oppdaget skade på et motorblad.
Det ble konstatert at årsaken ikke kunne være birdstrike, men FOD. Det vises til fremlagt
dokumentasjon.  

Da reparasjon av flymaskinen ville ta lang tid ble det satt inn et større erstatningsfly til
å operere avgangen til Preveza. Underveis mottok kapteinen motstridende beskjed om
at Preveza lufthavn likevel ikke kunne ta imot et fly av slik størrelse, grunnet mangel
på lovbestemt brannmannsberedskap på flyplassen. Flyet måtte derfor mellomlande i
Frankfurt for å bytte til et mindre fly. 

Passasjerene fikk informasjon via sms og mottok matkuponger. 

Hendelsen er ikke kompensasjonsberettiget i henhold til EU-dom av 17.09.2015,
C-257/14, van der Lans, da årsaken til uregelmessigheten var ekstraordinære
omstendigheter, Foreign Object Damage, som var utenfor Thomas Cook Airlines
kontroll. 

Thomas Cook Airline beklager hendelsen men kan ikke imøtekomme klagers krav om
standarderstatning. 

Det vises for øvrig til Thomas Cooks brev.

Nemnda bemerker

Klageren og hans reisefølge (til sammen 2 personer) kom mer enn 7 timer forsinket frem
til sitt endelige bestemmelsessted på grunn av teknisk feil. 

Passasjerer som kommer mer enn 3 timer forsinket frem til det endelige
bestemmelsesstedet, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artiklene 5, 6 og 7 og EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Teknisk feil er som utgangspunkt ikke en ekstraordinær omstendighet i forordningens
forstand selv om den oppstår plutselig, jf kommisjonens veileder av 15.06.2016 punkt
5.2. Av veilederen fremgår det at det bare er skjulte fabrikasjonsfeil som oppdages av
fabrikanten eller offentlige myndigheter, eller skader som følge av sabotasje eller terror
som kan anses som ekstraordinær omstendighet. Det er ikke holdepunkter for at det er
tale om slike feil i dette tilfellet. 

Nemnda er enig med flyselskapet i at en feil som skyldes såkalt foreign object damage
(FOD), vil kunne være en ekstraordinær omstendighet som fritar for erstatningsansvar, jf
EU-domstolens avgjørelse i saken Peskova med flere (den såkalte birdstrike-dommen) av
04.05.2017 (C-315/15). 

Thomas Cook har fremlagt dokumentasjon for at det like før avgang ble oppdaget
en skade på et motorblad som ikke kunne være forårsaket av fugl, men av et
fremmedlegeme. Da det ville ta tid å utbedre skaden ble det satt inn en større flymaskin
og gitt tillatelse til take off. Underveis fikk flyselskapet motstridende beskjed om at det
likevel ikke var tillatt å lande i Preveza med denne flystørrelsen, Thomas Cook måtte
derfor mellomlande underveis for igjen å bytte flytype. Nemnda kan ikke se at Thomas
Cook er å bebreide for denne hendelsen. 

Nemnda mener at flyselskapet ved dette har sannsynliggjort at forsinkelsen skyldtes en
ekstraordinære omstendigheter som ikke kunne vært unngått selv om alle rimelige tiltak
var truffet.

Vedtak

Transportklagenemnda - fly anbefaler ikke at klageren gis medhold.