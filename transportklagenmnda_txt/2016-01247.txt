Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
22.09.2017

Saksnummer
2016-01247

Tjenesteytere
KLM

Klager har i det vesentlige anført

Klager skulle reise fra Chicago til Torp via Detroit og Amsterdam den 28. november
2016 kl. 16.51. Flight KL6048 (operert av Delta Airlines) fra Detroit til Amsterdam med
avgang kl 20.52 ble halvannen time forsinket slik at klager mistet sin videreforbindelse
i Amsterdam. Han ble booket om og landet på endelig bestemmelsessted 8 1/2 time
forsinket. 

Klager ble først tilbudt 600 euro av KLM, men selskapet trakk senere tilbudet da de
oppdaget at det var Delta Airlines som opererte flyvningen. 

Klager ble ikke informert om sine rettigheter.

Klager krever standarderstatning 600 euro i henhold til EU-forordning 261/2004.

Tjenesteyterne har i det vesentlige anført
Til klager har KLM i det vesentlige anført:

KLM behandler saker for Delta Airlines i Europa. KLM beklager på vegne av Delta Airlines
forsinkelsen klager ble utsatt for. 

KL6048 fra Detroit til Amsterdam ble operert av Delta Airlines. Avgangen ble forsinket
som følge av teknisk feil. Hendelsen er ikke kompensasjonsberettiget da Delta Airlines er
et ikke-europeisk selskap. 

KLM ønsker av godvilje å tilby klager et reisegavekort på kroner 911, men kan ikke
imøtekomme hans krav utover dette.

Til nemnda har KLM i det vesentlige anført:

Hendelsen er ikke kompensasjonsberettiget i henhold til EU-forordning 261/2004 da
hendelsen oppstod på strekningen Chicago-Detroit av et ikke-europeisk selskap.

KLM kan ikke imøtekomme klagers krav.

Nemnda bemerker

Nemnda legger til grunn at klageren hadde kjøpt gjennomgående billett hos KLM, og at
den planlagte flygningen fra Detroit til Amsterdam med det ikke-europeiske flyselskapet
Delta Airlines ble forsinket på grunn av teknisk feil slik at klageren ikke rakk sin videre
forbindelse til Torp og kom vel 8 timer forsinket hjem. Han krever nå standarderstatning
fra KLM i medhold av EU-forordning 261/2004. 

Etter nemndas syn kommer forordningen ikke til anvendelse i dette tilfellet:

Forordningen får anvendelse for flygninger innen EU-/ EØS-området og flygninger
fra EU-/ EØS-området til en tredjestat. Etter artikkel 3 punkt 1 bokstav b får den også
anvendelse på:

"Passasjerer som reiser fra en lufthavn som ligger i en tredjestat til en lufthavn
som ligger på territoriet til en medlemsstat der traktaten får anvendelse, og det
transporterende luftfartsselskap for flygningen er et EF-luftfartsselskap."

Det "transporterende luftfartsselskap" er i artikkel 2 bokstav b definert til "et
lufttransportforetak som utfører eller har til hensikt å utføre en flygning i henhold til en
avtale med en passasjer eller på vegne av en annen person, juridisk eller fysisk, som har
en avtale med denne passasjeren".

Klagerens krav faller etter dette utenfor EU-forordningen fordi forsinkelsen oppsto på en
flygning fra en tredjestat med et ikke-europeisk flyselskap.

Forordningen berører imidlertid ikke en passasjers rett til ytterligere erstatning på annet
grunnlag, jf artikkel 12. 

Etter Montreal-konvensjonen artikkel 19 er flyselskap ansvarlig for påregnelig tap som
følge av kansellering og forsinkelse hvis ikke selskapet godtgjør at det har tatt alle
forholdsregler som med rimelighet kan forlanges for å unngå kanselleringen eller dette
ikke har vært mulig for dem. Det er ikke gjort her. 

Klageren har verken konkretisert eller fremlagt dokumentasjon på økonomisk tap.

Nemndas flertall - lederen og forbrukernes representanter - mener imidlertid at
klageren har rett til erstatning for ikke-økonomisk tap fra Delta som opererte den
forsinkede flygningen, og viser til nemndspraksisen som bygger på EU-domstolens dom
av 06.05.2010 Walz-Clickair (C-63/09), jf eksempelvis FLYKN-2016-673.  Flertallet anbefaler
at erstatningen for ikke-økonomisk tap settes til 3 000 kroner.

Mindretallet - flyselskapenes representanter - er av en annen oppfatning, og viser til
at norske domstoler tradisjonelt har vært tilbakeholdne med å tilkjenne erstatning for
«non-material damage» eller «tort og svie» i kontraktsforhold. Basert på denne praksisen
mener mindretallet at det ikke er grunnlag for å tilkjenne ulempeerstatning i dette
tilfellet.

Vedtak

Transportklagenemnda - fly anbefaler at Delta Airlines betaler erstatning for ikke-
økonomisk skade med 3 000 kroner.