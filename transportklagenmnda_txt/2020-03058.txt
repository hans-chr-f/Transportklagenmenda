Vedtak i Transportklagenemnda - Fly

Sammendrag

Krav om refusjon av billetter som måtte avlyses på grunn av covid-19 pandemien.

Dato
25.03.2021

Saksnummer
2020-03058

Tjenesteytere
SAS
Bravofly
Norwegian Air Shuttle

Klager har i det vesentlige anført

Klager (to personer) hadde bestilt billetter t/r Bergen - Oslo med henholdsvis SAS (SK262)
og Norwegian (DY622) fra 18. - 20. september 2020. Formålet med reisen var å delta på
Oslo Maraton. Arrangementet ble imidlertid avlyst grunnet covid-19 pandemien, slik at
klager ikke ville benytte flybillettene. 

Klager kontaktet Bravofly hvor han ba om refusjon av billettene eller vouchere, men
Bravofly kunne ikke hjelpe klager med dette og henviste han til å ta direkte kontakt med
flyselskapene. SAS og Norwegian ba klager henvende seg til Bravofly. Klager kommer
ingen vei med noen av partene.    

Klager krever full refusjon av billettene, euro 381,15. Han stiller seg kritisk til at
flyselskapene kun vil refundere skatter og avgifter.

Tjenesteyterne har i det vesentlige anført
Bravofly har ikke avgitt tilsvar i saken. 

Norwegian har i det vesentlige anført:

DY622 ble ikke kansellert, men opererte som planlagt. Norwegian har refundert skatter
og avgifter pålydende kroner 410, men kan ikke imøtekomme klagers krav utover dette.

Det vises for øvrig til Norwegians brev. 

SAS har i det vesentlige anført:

SK262 ble ikke kansellert, men opererte som planlagt. SAS plikter å refundere
myndighetspålagte avgifter når en ikke-refunderbar billett blir kansellert. SAS kan ikke
se at klagers billett noen gang ble kansellert. Klager må kontakte sitt reisebyrå ved
spørsmål om refusjon i denne saken. Klager kan eventuelt kontakte SAS via en link på
SAS' nettsider, dersom reisebyrået ikke svarer på klagers henvendelser.  

Det vises for øvrig til SAS' brev.

Nemnda bemerker

Klager hadde bestilt en reise hos Bravofly med SAS og Norwegian t/r Bergen - Oslo
for reise 18. - 20. september 2020. Da arrangementet klager skulle delta på i Oslo ble
avlyst, ønsket han ikke å benytte seg av flybillettene. Han tok kontakt med billettutsteder
Bravofly, som henviste han til flyselskapene. Flyselskapene henviste klager tilbake til
reisebyrået. Han krever full refusjon av billettene eller vouchere.  

EU-forordning 261/2004 gjelder passasjerers minimumsrettigheter når de nektes
ombordstigning mot sin vilje, en flyging innstilles eller en flyging er forsinket.  

I punkt 2.2 av EU-kommisjonens veileder for passasjerrettigheter i lys av covid-19
situasjonen uttrykkes det også at der det er den reisende som avlyser er forholdet ikke
regulert i forordningen, og at det er flyselskapets alminnelige billettvilkår som gjelder. I
dette tilfellet gikk begge de to flyvningene som normalt, og forordningen kommer derfor
ikke til anvendelse. Klager har derfor ikke krav på refusjon eller vouchere. 

Etter dette kan nemnda ikke anbefale at klager gis medhold i krav om full refusjon eller
voucher. Nemnda anbefaler imidlertid at SAS og Norwegian tilbakebetaler refunderbare
skatter og avgifter direkte til klager, da verken nemnda eller klager får kontakt med eller
hjelp av Bravofly.

Vedtak

Transportklagenemnda-fly anbefaler at SAS og Norwegian tilbakebetaler refunderbare
skatter og avgifter direkte til klager.