Vedtak i Transportklagenemnda - Fly

Sammendrag

Krav om standardkompensasjon og refusjon av
flybillett ved kansellering. Drone ved London - Gatwick.

Dato
29.08.2019

Saksnummer
2019-00283

Tjenesteytere
Norwegian Air Shuttle

Klager har i det vesentlige anført

Klager skulle opprinnelig reise med Norwegian fra Oslo lufthavn (OSL) via London
- Gatwick (LGW) til Boston (BOS) 20. desember 2018. Flyvningen ble kansellert, og
klager ble booket om fra Oslo via København (CPH) til New York - John F. Kennedy (JFK)
samme dag. Han måtte kjøpe nye flybilletter med American Airlines til Boston til 146,20
amerikanske dollar, og ankom sin endelige destinasjon 15 timer forsinket. På bakgrunn
av det ovennevnte har klager fremsatt krav om standardkompensasjon i henhold til EU-
forordning 261/2004 på 600 euro, samt refusjon av sine utgifter til nye flybilletter mellom
New York og Boston.

Tjenesteyterne har i det vesentlige anført
Norwegians flyvning DI7174 fra London - Gatwick til Boston 20. desember 2018 ble
kansellert. Kanselleringen skyldtes at London - Gatwick ble stengt som følge av at
droner ble observert rundt flyplassen. Aktiviteten på flyplassen ble satt på vent hele 20.
desember, og dette hadde stor påvirkning og forårsaket en hel rekke uregelmessigheter
denne dagen. 

Droneaktivitet over luftrommet ved en flyplass er ikke tillatt, og medfører umiddelbar
suspensjon av alle flyvninger inn og ut av flyplassen av sikkerhetsmessige hensyn. 

Norwegian har anført at de ovennevnte forhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet har på dette grunnlag avvist klagers krav om standardkompensasjon.

Nemnda bemerker

Norwegians flyvning DI7174 fra London - Gatwick til Boston 20. desember 2018 ble
kansellert. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Norwegian har forklart at kanselleringen skyldtes droneaktivitet i luftrommet over
London - Gatwick denne dagen. Nemnda er av den oppfatning at ukjent droneaktivitet
utgjør en sikkerhetsrisiko for lufttrafikken, og at stengning av flyplassen som følge av
dette må anses som en ekstraordinær omstendighet i forordningens forstand. 

Klager ble booket om til ny flyvning fra Oslo via København til New York. Han måtte selv
bære kostnadene for kjøp av nye billetter mellom New York og Boston. 

Nemnda legger til grunn at forsinkelsen for passasjeren ikke kunne vært unngått
selv om alle rimelige tiltak ble truffet. Kanselleringen gir etter dette ikke rett til
standarderstatning, og nemnda anbefaler ikke at klager gis medhold i sitt krav. Nemnda
anbefaler imidlertid at Norwegian refunderer utgiftene til klagers nye billetter mellom
New York og Boston, da han ikke ble fraktet til avtalt destinasjon.

Vedtak

Transportklagenemnda - fly anbefaler at Norwegian utbetaler til klager refusjon av hans
nye flybilletter til 146,20 amerikanske dollar.