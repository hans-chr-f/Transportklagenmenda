Vedtak i Pakkereisenemnda

Sammendrag

Krav om standarderstatning jf. EU-forordning 261/2004.

Dato
15.02.2023

Saksnummer
2022-02925

Tjenesteytere
Ving Norge AS
Sunclass Airlines

Klager har i det vesentlige anført

Klagen gjelder en pakkereise for to personer med innkvartering i en 2-romsleilighet
i Terrazamar-bygningen på Hotel Servatur Terrazamar & Sunsuite, Puerto Rico, Gran
Canaria i perioden 20.10.2022 - 27.10.2022. Totalpris 21 145 kroner.

Flyet fra Bodø til Gran Canaria fikk fugl inn i motoren "bird strike". Rundt kl. 12:00 var
flyet klart, men da skulle besetningen ha hviletid. Klager skriver at forsinkelsen totalt ble
på 13,5 timer.

Klager fikk følgende beskjed på billetten mens han var på reise med Ving: 
"Vi vil oppriktig beklage forsinkelsen du ble utsatt for på Sunclass Airlines rute DK1518
fra Bodø til Gran Canaria 20. oktober 2022. 
Forsinkelsen oppstod da flyet som du skulle fly med, fikk fugl i motoren på vei til Bodø,
"bird Strike".
Flyet hadde opprinnelig avgang fra Bodø kl. 07.15. Tiden frem til flyet ble kontrollert og
klargjort for avgang er årsaken til forsinkelsen "bird strike". I henhold til alminnelige vilkår
for pakkereiser er man berettiget kompensasjon dersom forsinkelsen er på mer enn
8 timer for reiser med reiselengde mellom 5-8 døgn. Har du en lengre reiselengde må
forsinkelsen være på mer enn 12 timer. Ved en bird strike, fordobles fristene. Rundt kl.
12.00 fikk du informasjon om at flyet var kontrollert og klart til avgang. Det vil si at fra det
tidspunktet og frem til ny avgangstid er årsaken til forsinkelsen crew rest. Forsinkelsen
for denne tidsperioden er da over 8 timer. Du er av den grunn derfor berettiget til
kompensasjon. Bekreftet avreisetid fra Bodø ble kl. 20.28 med ankomst Gran Canaria kl.
02.12 (lokal tid). 
Vi vil derfor utbetale en dagsandel av reisens pris fratrukket forsikringer, rabatter og
eventuelle tilleggsytelser. Kompensasjonen utbetales automatisk til det kortet/ kontoen
siste innbetaling er betalt med.

Informasjon om dine rettigheter ved flyforsinkelse finner du her: http://www.ving.no/
flyforsinkelse.
Utgifter på kvittering til forpleining, som informert om på SMS, kan du sende til oss på
quality@ving.no Husk å opplyse om bestillingsnummer og kontonummer. 
Andre utgifter du har hatt i forbindelse med forsinkelsen må du ta med privat
reiseforsikring eller helårsforsikring. Anbefaler at du tar kontakt med dem for å avklare
hvilke vilkår som gjelder ved forsinkelse. Forsinkelseserklæring finner du her: https://
delays.sunclassairlines.dk/Login"

Videre har Ving henvist klager til flyselskapet Sunclass Airlines i og med at klager krever
standarderstatning.

Klagers krav: Standarderstatning på 400 euro per person, totalt 800 euro jf. EU-
forordning 261/2004.

Det vises for øvrig til korrespondanse fra klager.

Tjenesteyterne har i det vesentlige anført
Ving har lagt inn følgende tekst på klagers billett etter forsinkelsen klager ble utsatt for
på Sunclass Airlines rute DK1518 fra Bodø til Gran Canaria 20. oktober 2022:
"Forsinkelsen oppstod da flyet som du skulle fly med, fikk fugl i motoren på vei til Bodø,
"bird Strike". Flyet hadde opprinnelig avgang fra Bodø kl. 07:15. Tiden frem til flyet ble
kontrollert og klargjort for avgang er årsaken til forsinkelsen "bird strike". I henhold til
alminnelige vilkår for pakkereiser er man berettiget kompensasjon dersom forsinkelsen
er på mer enn 8 timer for reiser med reiselengde mellom 5-8 døgn. Har du en lengre
reiselengde må forsinkelsen være på mer enn 12 timer. Ved en "bird strike", fordobles
fristene. 
Rundt kl. 12:00 fikk du informasjon om at flyet var kontrollert og klart til avgang. Det
vil si at fra det tidspunktet og frem til ny avgangstid er årsaken til forsinkelsen crew
rest. Forsinkelsen for denne tidsperioden er da over 8 timer. Du er av den grunn derfor
berettiget til kompensasjon. Bekreftet avreisetid fra Bodø ble kl. 20:28 med ankomst
Gran Canaria kl. 02:12 (lokal tid).
Vi vil derfor utbetale en dagsandel av reisens pris fratrukket forsikringer, rabatter og
eventuelle tilleggsytelser. Kompensasjonen utbetales automatisk til det kortet/kontoen
siste innbetaling er betalt med." 
Ving har i e-post til nemnda bekreftet at det den 25.10.2022 ble utbetalt en dagsandel
som utgjør 1 335 kroner per. person fra Ving. Pengene har blitt refundert til det kortet
eller den kontoen klager har betalt reisen ifra.

Sunclass Airlines skriver følgende:
Den 20. oktober 2022 under avreise fra OSL flyplass til BOO på flight DK4518
(Position flight), ble flyet OY-TCI truffet av fugler. Flyet ankom BOO, klokken 04:11
UTC. Ved ankomst til BOO avslørte den første fugleinspeksjonen utført av flysjefen
(kommandørpiloten) skader på Radome på høyre side.

Teknisk personell ble fløyet inn fra TRD og ankom kl. 08:05 UTC for å utføre den
obligatoriske fugleinspeksjonen og for å vurdere skaden. Flyet ble inspisert i henhold til
Airbus Aircraft Maintenance Manual (AMM) oppgave 05-51-14-200-803-A Rev. 01. august
2022. Skaden var utenfor den aksepterte grensen for kontinuerlig flyging.
Radomen ble reparert umiddelbart på stedet, i samsvar med AMM 53-15-11-300-001
Rev.01. august 2022, og OY-TCI var i stand til å repareres og ble frigitt for drift kl. 09:29
UTC
DK1518 hadde planlagt avgangstid fra BOO kl. 05.15 UTC. Med en flytid på 6 timer og
25 minutter til LPA ville ikke mannskapet være i stand til å utføre flygingen på grunn av
tjenestetidsbegrensninger. Tjenestebegrensning ville kreve et minimum hvilestopp for
mannskapet ved BOO før de utførte DK1518, og en ny avgang ble planlagt kl. 18.20 UTC
senere samme dag.

DK1518 gikk fra BOO 18:28 UTC og ankom LPA 01:08 UTC 20. oktober 2022 med en
forsinkelse på 13 timer og 32 minutter.

Sunclass Airlines brukte alle rimelige midler tilgjengelig for Sunclass Airlines, og
undersøkte alle alternativer, for å få gjestene sine til destinasjonen så raskt som mulig på
en sikker flytur og for å redusere den uforutsette hendelsen med kollisjon av fugl på OY-
TCI.

Sunclass Airlines kan ikke imøtekomme klagers krav om EU kompensasjon i dette tilfellet.
Det vises for øvrig til korrespondanse fra Sunclass Airlines og Ving Norge AS.

Nemnda bemerker

Pakkereiseloven § 34 regulerer situasjonen når vilkårene for erstatning og/eller prisavslag
samtidig er oppfylt på flere rettslige grunnlag. Den reisende har rett til å fremsette
krav etter pakkereiseloven og annen lovgivning samtidig, jfr. Prop.54 L (2017 - 2018)
side 121 annen spalte nederst. Krav om standardkompensasjon må fremsettes overfor
transportøren. Det vil si at den reisende ikke kan henvende seg til arrangøren med
krav om prisavslag og erstatning med hjemmel i transportlovgivningen, med mindre
arrangøren også er transportør, jfr. direktivet artikkel 14 nr. 5 og pakkereiseloven § 34. I
denne saken er arrangøren også transportør. Det følger av pakkereiseloven § 34 at "Den
reisendes rett til prisavslag etter § 31 og erstatning etter § 32, skal ikke begrense den
reisendes rettigheter etter transportrettslig lovgivning. Prisavslag og erstatning som gis
etter pakkereiseloven, og erstatning og prisavslag etter transportrettslig lovgivning, skal
gå til fradrag i hverandre, slik at den reisende ikke gis for høy kompensasjon.

Forsinkelse som medfører at passasjerene kommer mer enn 3 timer senere enn
planlagt frem til det endelige bestemmelsesstedet, utløser plikt for flyselskapet til å
betale standarderstatning med mindre selskapet godtgjør at forsinkelsen skyldtes
ekstraordinære omstendigheter som ikke kunne vært unngått selv om alle rimelige
tiltak var blitt truffet, jf. EU-forordning 261/2004 artiklene 5, 6 og 7, og EU-domstolens
avgjørelser i sak Sturgeon-Condor av 19.11.2009 (C-402/07) og Nelson med flere av
23.10.2012 (C-581/10).

Sunclass Airlines har uttalt at forsinkelsen skyldtes kollisjon med fugl på innkommende
flyvning DK4518 fra Oslo til Bodø. Flymaskinen måtte av sikkerhetsmessige årsaker
gjennomgå en kontroll i Bodø før den kunne fortsette som DK1518. Kollisjon med fugl er
en ekstraordinær omstendighet i forordningens forstand, jf. EU-domstolens avgjørelse i
saken Peskova med flere av 04.05.2017 (C-315 / 15) avsnitt 26. Klager har etter dette ikke
krav på standarderstatning.

Ving har i e-post til nemnda bekreftet at det den 25.10.2022 ble utbetalt en dagsandel
som utgjør 1 335 kroner per. person fra Ving. Pengene har blitt refundert til det kortet
eller den kontoen klager har betalt reisen ifra. Nemnda kan etter dette ikke anbefale at
klager gis medhold i sitt krav om standardkompensasjon.

Vedtak

Pakkereisenemnda anbefaler at klager ikke gis medhold.