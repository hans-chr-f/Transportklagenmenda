Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
12.06.2015

Saksnummer
605/14F

Tjenesteyter
Norwegian Air Shuttle ASA

Krav om standarderstatning grunnet kansellering.

Klager har i det vesentlige anført:

Klager skulle reise fra Tromsø til Oslo den 30. mars 2014 kl. 19:40 med DY387.

Avgangen ble kansellert. Klager ble ikke tilbudt mat eller overnatting, hun overnattet derfor
privat. Hun ble ikke informert om sine rettigheter.

Klager mener det må være flyselskapets ansvar å påse at flyene er tilstrekkelig vedlikeholdt for
å unngå slike hendelser. Hun stiller seg kritisk til at en feil som ble oppdaget dagen før klagers
avgang kan anses å være ekstraordinær hendelse.

Klager krever standarderstatning 250 euro i henhold til EU-forordning 261/2004. Videre krever
hun erstatning for en dags tapt arbeidsinntekt for seg selv, og delvis for sin mann som måtte
levere barn i barnehagen, noe klager normalt gjør selv.

Det vises for øvrig til klagers brev.

Norwegian har i det vesentlige anført:

DY387 ble kansellert som følge av uforutsette tekniske feil på flere av selskapets flymaskiner,
det vises til fremlagte rapporter. Når så mange fly blir satt på bakken, blir det lagt stort press
på Norwegians rutenett.

Denne kanselleringen bør ikke anses som en kommersiell beslutning, å omdisponere fly
individene denne dagen var helt nødvendig. Reservefly ble satt inn for å unngå kanselleringer.
Omdisponeringen ble utført i den hensikt å sikre kontraktsoppfyllelse for samtlige av
Norwegians passasjerer den dagen.

I de tilfeller hvor en uregelmessighet er forårsaket av en ekstraordinær omstendighet, er
flyselskapet unntatt fra forpliktelse til å utbetale kompensasjon. I henhold til EU-forordning
261/2004 artikkel 5(3) skal et transporterende flyselskap ikke være pålagt å betale erstatning
i samsvar med artikkel 7, dersom det kan godtgjøre at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.

Omstendigheter som er utenfor flyselskapets kontroll er hendelser som ikke er forårsaket av
en handling eller unnlatelse av flyselskapet.

Dom C-549/07, Wallentin-Hermann v Alitalia, prøver å definere ekstraordinære
omstendigheter, og i henhold til dommen kan tekniske problemer som oppdages under
vedlikehold ikke defineres som ekstraordinære omstendigheter. I dette tilfellet ble feilen
oppdaget under drift. Videre fremkommer det at man ikke kan utelukke at tekniske feil
utgjør ekstraordinære omstendigheter dersom den stammer fra hendelser som er utenfor
flyselskapets normale virksomhet og ligger utenfor deres faktiske kontroll. Hendelser som ikke
er en del av Norwegians normale virksomhet er hendelser som ikke forekommer gjentagende
ved drift av flymaskinen.

Norwegian kan bekrefte at flyselskapet følger alle vedlikeholdsprogram pålagt av
myndighetene og flyprodusenten, og at det tekniske problemet oppstod under drift og
utenfor planlagt vedlikehold.

I henhold til Montrealkonvensjonen artikkel 19 og Luftfartsloven § 10-20, er fraktføreren
ansvarlig for tap som følge av forsinkelse ved lufttransport av passasjerer, reisegods og
gods, med mindre han godtgjør at han selv og hans folk har tatt alle forholdsregler som med
rimelighet kan kreves for å unngå tapet, eller at dette ikke har vært mulig for dem.

Norwegian ønsker å refundere klagers utgifter til transport fra og til flyplassen, men kan på
grunnlag av ovennevnte ikke imøtekomme hennes krav utover dette.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

Nemndas flertall, samtlige medlemmer unntatt forbrukerrepresentant Hanne Beth
Takvam Borge, er av den oppfatning at en teknisk svikt likevel kan komme så uventet
at flyselskapet ikke har reelle muligheter til å forhindre feilen eller overvinne følgene
av den uten at det går ut over passasjerene. I slike tilfelle er ikke flyselskapet pliktig
til å betale erstatning til den reisende. Det er flyselskapet som må godtgjøre at det
foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå innstillingen.

Nemndas mindretall, forbrukerrepresentant Hanne Beth Takvam-Borge, er av en
annen oppfatning. Slik mindretallet ser det ligger det innen flyselskapets sedvanlige
aktivitetsutøvelse å måtte løse tekniske feil, uavhengig av når feilen oppdages. Om
feilen er uforutsett eller ikke, er av liten betydning, da det ikke er unormalt at tekniske
feil kan oppstå. Mindretallet legger derfor til grunn at det som hovedregel vil være
flyselskapet som må bære ansvar for teknisk svikt, også når teknisk svikt oppstår
uventet. I slike tilfeller er flyselskapet som hovedregel pliktig å betale erstatning til de
reisende. Unntak kan tenkes, i tilfeller som ligger utenfor flyselskapets kontrollsfære,
eksempelvis ved streik, kollisjon med fugl, terrorhandlinger eller værforhold. Det
er flyselskapet som må godtgjøre at de har truffet alle rimelig tiltak for å unngå
kanselleringen.

En samlet nemd viser førøvrig til nemndas generelle uttalelse om tekniske feil av 26.
januar 2015. Uttalelsen er vedlagt.

Nemnda legger på bakgrunn av de foreliggende opplysninger til grunn at det ikke var feil på
flyet som var planlagt benyttet på klagers flygning, men at dette flyet ble omdisponert for å
minimere konsekvensene av at det var feil ved flere andre av Norwegians fly. Kanselleringen
av klagers flygning var således kommersielt begrunnet.

Nemnda har ved den videre vurdering delt seg i et flertall og et mindretall. Flertallet,
lederen og forbrukernes representanter, er av den oppfatning at selv om kansellering
av flygningen fremsto som del av den beste helhetsløsning, var det ikke nødvendig
å kansellere flygningen. Det forelå ingen ekstraordinær omstendighet ved denne
flygningen. Kanselleringen gir følgelig rett til en standarderstatning på 250 euro.
Flertallet anbefaler at Norwegian utbetaler standarderstatning.

Mindretallet, flyselskapenes representanter, er av den oppfatning at Norwegian må
ha anledning til å omdisponere flyflåten i en slik ekstraordinær situasjon. Klager
hadde ikke kontrakt om flygning med en spesiell flymaskin, og Norwegian må tett opp
til flygningen kunne omdisponere flyflåten. En annen disponering ville gått ut over
et større antall passasjerer. Kanselleringen kunne således ikke unngås selv om alle
rimelige tiltak var truffet. Mindretallet er følgelig av den oppfatning at kanselleringen
ikke gir rett til standarderstatning.

Anvendelse av EU-forordningen berører ikke en passasjers rett til erstatning på annet
grunnlag. Flyselskapet er i henhold til luftfartsloven § 10-20/Montrealkonvensjonen artikkel
19 ansvarlig for tap som følge av forsinkelse, med mindre selskapet godtgjør at det har tatt
alle forholdsregler som med rimelighet kan kreves for å unngå tapet, eller dette ikke har vært
mulig for dem.

Klager ble omrutet til neste dag. Norwegian er i henhold til luftfartsloven § 10-20 ansvarlig for
tap som følge av forsinkelse, med mindre selskapet godtgjør at det har tatt alle forholdsregler
som med rimelighet kan kreves for å unngå tapet, eller dette ikke har vært mulig for dem.
Med tap regnes så vel økonomisk som ikke-økonomisk tap, jf. EU-domstolens dom av 6. mai
2010 (C-63/09), Walz-Clickair.

Nemndas mindretall er av den oppfatning at Norwegian i dette tilfellet ikke hadde
rimelig mulighet til å unngå forsinkelsen. Forsinkelsen gir således ikke rett til
erstatning etter luftfartsloven. Flertallet mener at det ikke var nødvendig å kansellere
denne avgangen. Kanselleringen var kommersielt begrunnet. Flertallet er av den
oppfatning at den påfølgende forsinkelsen gir rett til erstatning.

Klager har krevd erstattet tapt arbeidsfortjeneste. Tapet er ikke dokumentert. Flertallet
anbefaler at Norwegian erstatter et eventuelt dokumentert tap. Erstatningen skal
samordnes med standarderstatningen. I henhold til EU-forordningens artikkel 12 skal
standarderstatning etter EU- forordningen trekkes fra erstatning på annet grunnlag.
Passasjeren har således alltid krav på å få utbetalt standarderstatningen dersom vilkårene
er til stede for dette. Har passasjeren også rett til erstatning på annet grunnlag, og denne
erstatning overstiger standarderstatningen, kommer standarderstatningen til fradrag.
Overstiger standarderstatningen etter EU-forordningen annen erstatning, utbetales kun
standarderstatningen.

Ved innstilling av en flygning har passasjeren bl.a. valget mellom refusjon av utgifter til
billetter eller omruting snarest mulig, på tilsvarende transportvilkår, til bestemmelsesstedet.
Flyselskapet skal videre tilby passasjeren gratis måltider og forfriskninger som står i rimelig
forhold til ventetiden. Dersom en eller flere overnattinger en nødvendig, skal flyselskapet tilby
hotellinnkvartering samt reise til og fra hotellet. Flyselskapet skal videre tilby å dekke utgifter
til to telefonsamtaler, teleks- eller telefonbeskjeder, eller e-postmeldinger, jf. forordningens
artikkel 5 jf. artikkel 8 og 9.

Flyselskapet plikter å informere passasjerene om deres rettigheter. Selskapet skal sikre at
det ved innsjekkingsskranken, godt synlig for passasjerene, finnes en tydelig melding med
følgende ordlyd: «Dersom du nektes ombordstigning eller din flyging er innstilt eller forsinket
i minst to timer, kan du få et eksemplar av bestemmelsene om dine rettigheter, særlig med
hensyn til erstatning og assistanse, ved innsjekkingsskranken eller utgangen til flyet», jf.
artikkel 14.

Et flyselskap som innstiller en flyavgang skal gi alle berørte passasjerer en skriftlig melding
om bestemmelsene om erstatning og assistanse i henhold til EU forordningen. Passasjerene
skal også få detaljerte skriftlige opplysninger om hvordan de kan komme i kontakt med det
nasjonale organ som behandler slike saker.

Det kan synes noe uklart Norwegian ga tilstrekkelig informasjon i dette tilfellet. Tilsynelatende
ble det bare informert om hvorledes man skulle forholde seg til endring eller refusjon, jf. sms-
en inntatt i Norwegians brev til nemnda av 26.8.14.

Det er i så fall ikke tilstrekkelig.

På bakgrunn av flertallets vurdering traff nemnda slikt

Vedtak:

Transportklagenemnda-fly anbefaler at Norwegian utbetaler erstatning.