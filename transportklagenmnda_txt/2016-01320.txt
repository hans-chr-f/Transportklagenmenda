Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
22.09.2017

Saksnummer
2016-01320

Tjenesteytere
BMI

Klager har i det vesentlige anført

Klager skulle reise fra Oslo til Aberdeen den 13. april 2016 kl 16.35 med flight BM1358.
Avgangen ble nesten fem timer forsinket.

Klager krever standarderstatning 250 euro i henhold til EU-forordning 261/2004.

Det vises for øvrig til klagers brev.

Tjenesteyterne har i det vesentlige anført
BMI - British Midland - har ikke avgitt uttalelse til nemnda. Til klager har selskapet i det
vesentlige anført:

BM1358 ble forsinket som følge av en produksjonsfeil. Hendelsen er dessverre ikke
kompensasjonsberettiget.

BMI kan ikke imøtekomme klagers krav.

Nemnda bemerker

Flyselskapet British Midland har tross oppfordring ikke avgitt uttalelse til nemnda.
Nemnda treffer vedtaket på grunnlag av opplysningene som er fremkommet tidligere i
saken, jf transportklagenemndforskriften § 5-3 tredje ledd.

Klageren krever standarderstatning begrunnet med at han kom om lag 5 timer forsinket
frem til sitt endelige bestemmelsessted Aberdeen. 

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7 samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

British Midland har som nevnt ikke avgitt uttalelse til nemnda. Selskapet har
derimot avgitt uttalelse til klageren, men ikke dokumentert hva som var årsaken til
uregelmessigheten. Selskapet har følgelig ikke godtgjort at forsinkelsen skyldtes en
ekstraordinær omstendighet som ikke kunne vært unngått. Klageren har da rett til
standarderstatning på 250 euro.

Vedtak

Transportklagenemnda - fly anbefaler at British Midland betaler standarderstatning til
klageren med 250 euro.