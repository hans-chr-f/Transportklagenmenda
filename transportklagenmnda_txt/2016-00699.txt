Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
12.05.2017

Saksnummer
2016-00699

Tjenesteytere
Vueling Airlines

Klager har i det vesentlige anført

Klager skulle reise fra Oslo til Barcelona den 24. juli 2016 kl 16.00. Avgangen ble forsinket
2 1/2 time, og det viste seg at det var satt inn et erstatningsfly fra TAP Portugal til å
operere flyvningen.  

Da flyet takset inn til terminalen i Barcelona gikk strømmen, passasjerer og crew satt
innestengt i flyet i en time før de slapp ut. Klager ankom terminalen kl 22.50, over tre
timer forsinket.

Klager krever standarderstatning 400 euro i henhold til EU-forordning 261/2004.

Tjenesteyterne har i det vesentlige anført
Flight VY8539 ble forsinket under tre timer, og er av den grunn ikke
kompensasjonsberettiget i henhold til EU-forordning 261/2004. Det vises til fremlagt
dokumentasjon. 

Vueling kan ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til det endelige
bestemmelsesstedet, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artiklene 5, 6 og 7 og EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10). 

Forsinkelsen måles ut fra planlagt og faktisk ankomsttid. Med ankomsttid menes det
tidspunktet da minst en av dørene til flyet åpnes og passasjerene har lov til å forlate
flyet, jf EU-domstolens dom av 04.09.2014 i saken Germanwings - Ronny Henning. I følge
kommisjonen, bør det transporterende flyselskapet registrere ankomsttiden på grunnlag
av en underskrevet erklæring fra flybesetningen, speditøren eller liknende, jf veilederen
punkt 3.3.3. 

Flyselskapet Vueling Airlines har angitt at forsinkelsen var på under 3 timer. Klageren har
opplyst at passasjerene ble sittende i flyet i 45 minutter på flyplassen fordi strømmen
i flyet gikk og at de kom ut av flyet 3 timer og 45 minutter senere enn planlagt. Vueling
har ikke kommentert denne omstendigheten. Vueling har heller ikke fremlagt noen
underskrevet erklæring på faktisk ankomsttid. 

Nemnda legger etter dette klagerens opplysninger til grunn om at han og reisefølget (til
sammen 2 personer) kom mer enn 3 timer forsinket ut av flyet.

Vueling har opplyst at forsinkelsen skyldtes "operational reasons", og har ikke gitt noen
nærmere redegjørelse for at dette var en ekstraordinær omstendighet som ikke kunne
vært unngått selv om alle rimelige tiltak var truffet. 

Nemnda mener etter dette at forsinkelsen gir grunnlag for standarderstatning på 400
euro per person.

Vedtak

Transportklagenemnda - fly anbefaler at Vueling Airlines betaler standarderstatning til
klageren med 400 euro per person.