Vedtak i Transportklagenemnda - Fly

Sammendrag

Krav om erstatning av ødelagt bagasje.

Dato
15.09.2011

Saksnummer
27/11F

Tjenesteyter
Norwegian Air Shuttle ASA

Krav om erstatning av ødelagt bagasje.

Klager har i det vesentlige anført:

Klager reiste 20. desember 2010 fra Tromsø via Oslo til Hamburg. Kvelden etter ankomst
oppdaget klagerne at barnevognen de hadde med var blitt skadet under transporten.

Klager skrev først e-post til reiseforsikringen sin da hun hadde lest at Norwegian ikke dekker
skaden hvis vognen bare er pakket inn i myk emballasje. Etter å ha fått vite av forsikringen at
det er Norwegian som må dekke skaden, sendte klager e-post til Norwegian. Klager befant seg
på dette tidspunkt langt unna flyplassen i Hamburg og kunne ikke vise barnevognen der før 5.
januar.

Klager krever erstatning for ødelagt barnevogn, ca. EUR 250.

Norwegian har i det vesentlige anført:

Skaden på barnevognen er ikke forevist eller meldt til flyselskapet inne syv dager etter reisen,
på dette grunnlag kan Norwegian ikke imøtekomme klagers krav om erstatning.

Nemnda bemerker:

I henhold til luftfartsloven § 10-18 er fraktfører (her Norwegian) ansvarlig for skadet eller
ødelagt bagasje med mindre skaden skyldes reisegodsets egen beskaffenhet eller feil eller
mangler ved reisegodset.

Flyklagenemnda har behandlet flere klager mot Norwegian med krav om erstatning for
skade på barnevogn under flytransport. Nemnda har ved vurderingen av disse sakene
gjennomgående delt seg i et flertall og et mindretall, der flertallet, lederen og forbrukernes
representanter har vært av den oppfatning at Norwegian er ansvarlig for skadene, mens
mindretallet, flyselskapenes representanter, har vært av den oppfatning at Norwegian ikke er
ansvarlig med mindre vognen er pakket i hard emballasje.

Det følger av luftfartsloven § 10-26 at man må klage til fraktføreren umiddelbart etter at
skaden oppdages, og senest 7 dager etter at innskrevet reisegods er mottatt. Blir klage over
skaden ikke inngitt innen fristen, faller ethvert krav mot fraktføreren bort, med mindre han
har handlet svikaktig, jf. § 10-27.

Klage ble i dette tilfellet først fremsatt overfor Norwegian den 30. desember, dvs 10 dager
etter at barnevognen var mottatt. Dette er for sent, og klager har ikke lenger noe krav mot
Norwegian.

Vedtak:

Flyklagenemnda finner ikke å kunne anbefale at klagerne gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Janne G. Soløy, Widerøe's Flyveselskap

Olav Grøttland, SAS