Vedtak i Transportklagenemnda
- Kollektivreiser

Sammendrag

Krav om frafall av ilagt gebyr som følge av manglende honnørbevis.

Dato
24.04.2018

Saksnummer
2018-00333

Tjenesteytere
AtB AS

Klager har i det vesentlige anført

Klager, som er uførepensjonist, og hans samboer ble ilagt gebyr på bussen 10. januar
2018. 

Klager hadde kjøpt to honnørbilletter via AtB sin mobill-app. Da de ble stoppet i kontroll
oppdaget klager at han hadde glemt honnørbeviset. Dette resulterte i at klager, og hans
samboer, ble ilagt gebyr på kroner 750 hver. 

Klager opplever det å bli ilagt gebyr på totalt kr 1500 for å ha glemt honnørbeviset, som
urimelig. Han stiller også spørsmål ved om det er rimelig at hans samboer skal holdes
ansvarlig, da det var han som hadde glemt igjen honnørbeviset.

Klager krever derfor at AtB frafaller minst ett av gebyrene.

Tjenesteyterne har i det vesentlige anført
Klager ble den 10. januar 2018 ilagt tilleggsgebyr da han ved billettkontroll ikke kunne
legitimere sin rett til bruk av honnørrabattert billett, Klager reiste med sin samboer,
som også ble ilagt tilleggsgebyr da hun heller ikke kunne legitimere sin rett til bruk av
honnørrabattert billett.

Det avgjørende ved bruk av rabattert reisebevis, er at man oppfyller retten til rabatt
innen den konkrete reisekategorien. Kravet til legitimasjon ved bruk av rabatterte
billetter fremgår klart av AtBs regelverk som ligger tilgjengelig på våre nettsider.
Det følger av AtBs takstregler at for å ha rett til honnørrabattert reisebevis, må
vedkommende enten være fylt 67 år, være blind eller døvblind, eller gå på norsk
uføretrygd. Dersom man oppfyller kravene til de to sistnevnte, må passasjeren kunne
fremlegge legitimasjon fra enten Blindeforbundet eller Rikstrygdeverket (NAV). Ektefelle,
samboer eller partner som er registrert i henhold til partnerskapsloven kan løse
enkeltbillett med honnørrabatt når man reiser sammen, og den andre kan legitimere sin
rett til bruk av honnørrabattert billett.

Det fremgår tydelig av AtBs transportvedtekter at man vil bli ilagt gebyr dersom den
reisende ved billettkontroll ikke kan legitimere sin rett til bruk av rabattert billett. Ved
billettkontroll den 10. januar 2018 kunne hverken klager eller hans samboer fremvise
bevis på at de hadde rett til å reise på honnørrabattert billett. Tilleggsgebyret kan heller
ikke ettergis på grunnlag av at klager i ettertid har fremlagt gyldig honnørbevis.

AtB har forståelse for at det kan oppleves som urettferdig at både klager og hans
samboer ble ilagt tilleggsgebyr, da det var klager sin forglemmelse som førte til
ileggelsen. Det er likevel den reisende sitt ansvar å påse at man har gyldig reisebevis før
man går om bord i bussen. Det innebærer at selv om det i dette tilfellet var klager kjøpte
billettene for begge to, må samboeren bære risikoen av å overlate ansvaret for å kjøpe
billett til noen andre enn seg selv. Verken klager eller hans samboer hadde gyldig billett,
og ble rettmessig ilagt gebyr ved kontroll.

AtB AS eies 100% av Trøndelag Fylkeskommune og er av den grunn underlagt sentrale
forvaltningsprinsipper slik som hensynet til likebehandling og forutberegnelighet. AtBs
regelverk gir derfor lite rom for å kunne vektlegge subjektive forhold.

AtB opprettholder med dette tidligere avgjørelse og viser til begrunnelse i tidligere svar til
klager.

Nemnda bemerker

Klager og hans samboer ble ved kontroll på bussen den 10. januar 2018 ilagt gebyr da
han ikke kunne dokumentere rett til å bruke honnørbillett.

Det fremgår at AtBs transportvedtekter §§ 2 og 7 at den reisende under reisen må
kunne dokumentere rett til å benytte rabattert billett, og at dersom slik dokumentasjon
mangler, kan tilleggsavgift ilegges.

Klager kunne ikke vise slik dokumentasjon, og vilkårene for å ilegge tilleggsavgift var til
stede.

Nemnda legger til grunn at klager hadde rett på honnørbillett og har vist dokumentasjon
for dette senere.

Nemnda er gjennom flere saker kjent med at AtB konsekvent ikke godtar at
dokumentasjon for rett til rabattert billett kan vises i ettertid. Den reisende har etter AtBs
godkjente vedtekter heller ikke krav på dette. 

Nemnda har derfor vurdert problemstillingen i disse saker nærmere. Etter nemndas syn
er det grunn til å skille mellom å vise fram en billett i ettertid og å vise dokumentasjon for
rett til rabattert billett i ettertid når den reisende har en ellers gyldig billett under reisen.
Nemnda har derfor anbefalt at AtB vurderer en ordning som praktiseres av enkelte
andre reiseforetak med at dokumentasjon kan vises i ettertid.

Nemndas flertall, forbrukernes representanter, og bransjerepresentanten Krogh, finner
i denne saken at det vil være urimelig å fastholde gebyret og anbefaler derfor at det
frafalles. Flertallet viser til at rabatten er knyttet til passasjeren personlig og at dette vil
kunne dokumenteres i ettertid.

Nemndas mindretall, nemndas leder og bransjerepresentanten Aarre, finner etter en
samlet vurdering og i betraktning av AtBs nåværende regelverk, ikke grunnlag for å
anbefale at gebyret frafalles og viser til praksis i andre tilsvarende saker i 2017 og 2018.

Nemndas konklusjon blir at tilleggsavgiftene anbefales frafalt.

Vedtak

Transportklagenemnda Kollektivtransport anbefaler at tilleggsavgiften frafalles både
overfor klager og hans samboer.  

Vedtaket er avsagt med dissens.