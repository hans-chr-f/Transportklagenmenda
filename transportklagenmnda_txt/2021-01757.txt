Vedtak i Transportklagenemnda - Fly

Sammendrag

Krav om refusjon av kansellerte flybilletter som følge av covid-19 pandemien.

Dato
30.03.2022

Saksnummer
2021-01757

Tjenesteytere
Norwegian Air Shuttle
Travellink

Klager har i det vesentlige anført

Klager og hans reisefølge, til sammen fire personer, skulle reise med Norwegian fra San
Francisco via London til Oslo den 27. mars 2020. Reisen ble bestilt gjennom Travellink.
Klager mottok beskjed den 15. mars 2020 om at reisen var kansellert. Klager søkte
refusjon fra Travellink, og fikk beskjed om at de ikke kunne utbetale noe før de fikk
refusjon fra Norwegian. Klager kontaktet Norwegian, og fikk svar den 2. november 2021.
Det ble da informert om at klager ikke har krav på mer enn 5% av opprinnelig beløp, og
at refusjon ville utbetales av Norwegian og ikke Travellink.

Tjenesteyterne har i det vesentlige anført
Travellink har tross oppfordring ikke fremmet tilsvar for nemnda.

Norwegian har i det vesentlige anført:

Klager krever pengene tilbake for booking N8ZYDQ, totalt 13,677.43 kroner.
Klager har allerede fått sitt krav registrert 2 ganger i vår dividendeportal, en gang
gjennom Travellink og en gang gjennom Multiconsult. Utbetalingen blir gjort i henhold
til det valget klager foretar seg i portalen, og klager har ikke foretatt et valg. (Viser til
vedlegg).
Norwegian er rettslig bundet av rekonstruksjonsplanen som ble stadfestet ved Oslo
byfogdembetes kjennelse 12. april 2021. Planen er også godkjent av irske domstoler,
og medfører en forpliktelse for Norwegian til å følge planen. Dette innebærer at krav
mot Norwegian som oppstod før 18.november 2020, ikke vil gjøres opp fullt ut, men
behandles på lik linje med andre uprioriterte krav. Slike usikrede kreditorer vil motta en
gitt prosent av opprinnelig krav. Dette omfatter også forbrukeres refusjonskrav.

Videre har vi tatt stilling til om klager har krav på kompensasjon i henhold til
EU forordningen 261/2004. Passasjerer kan ha krav på standarderstatning ved
kanselleringer og forsinkelser etter forordning (EF) nr. 261/2004 artikkel 5 punkt 1 litra c)
jf. artikkel 7 og Sturgeon-dommen. Dette gjelder ikke dersom årsaken til kanselleringen
eller forsinkelsen er ekstraordinære omstendigheter som ikke kunne unngås med alle
rimelige tiltak, jf. artikkel 5 punkt 3, og artikkel 7. Klagers flyvninger ble kansellert på
grunn av reiserestriksjoner forårsaket av  covid-19 pandemien. Slike reiserestriksjoner
er å regne som en ekstraordinær omstendighet etter forordningen, da spredningen av
covid-19 og nedstengningen av flere land var uforutsett og ikke noe Norwegian hadde
kontroll over. Da kanselleringen skyldtes ekstraordinære omstendigheter som ikke kunne
unngås med alle rimelige tiltak, har ikke klager krav på erstatning etter forordningen.
Dersom nemnda kommer frem til at Norwegian er erstatningspliktig skal det kun
utbetales dividende av EU kompensasjonen, i henhold til rekonstruksjonsplanen.

Nemnda bemerker

Klager krever refusjon av billetter som følge av kansellering. 

Nemnda har i flere avgjørelser vist til at Norwegian har gjennomgått en
restruktureringsprosess i Irland og i Norge etter midlertidig lov om rekonstruksjon, og
at Oslo tingrett avsa 12. april 2021 kjennelse om stadfestelse av rekonstruksjon med
tvangsakkord. Fristdagen ble satt til å være 18. november 2020. Dette innebærer at krav
mot Norwegian som har oppstått før 18. november 2020 ikke vil gjøres opp fullt ut, men
behandles på lik linje med andre uprioriterte krav. Slike usikrede kreditorer vil motta
en gitt prosent av det opprinnelige kravet de hadde. Dette omfatter også forbrukeres
refusjonskrav.

Norwegian har oppgitt til nemnda at alle krav på refusjon som er oppstått før 18.
november 2020 er registrert i selskapets register for utbetalinger og vil bli håndtert i tråd
med rekonstruksjonsplanen. 

Nemnda viser til informasjon fra Norwegian, som gjelder denne konkrete saken, hvor
det er opplyst at utbetaling ikke kan gjennomføres før klager har valgt ønsket måte for
utbetaling for sitt krav. Klager vil få refusjon i tråd med rekonstruksjonsplanen når det
er registrert et valg i dividendeportalen. Dette må klager selv håndtere, det er ikke noe
nemnda kan påvirke.

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7. Regelen
gjelder ikke dersom passasjeren har fått informasjon om endringen minst to uker
før planlagt avgangstid. I dette tilfellet har klager opplyst at det ble gitt beskjed om
kanselleringen den 15. mars 2020, under to uker før avreise. 

Norwegian har opplyst til nemnda at kanselleringen i mars 2020 var på grunn av
reiserestriksjoner forårsaket av  covid-19 pandemien. Nemnda mener at denne
kanselleringen skyldtes ekstraordinære omstendigheter, og at klager ikke har krav på
standarderstatning for denne flyvningen.

Vedtak

Transportklagenemnda anbefaler at Norwegian refunderer klagers billetter i henhold til
rekonstruksjonsplanen.