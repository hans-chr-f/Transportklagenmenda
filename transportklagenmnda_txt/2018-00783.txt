Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
26.10.2018

Saksnummer
2018-00783

Tjenesteytere
Norwegian

Klager har i det vesentlige anført

Klager skulle reise med Norwegians flyvning D85339 fra Trondheim (TRD) til Alicante
(ALC) 1. desember 2016 kl. 12.00. Flyvningen ble kansellert, og klager har på denne
bakgrunn fremsatt krav om standardkompensasjon i henhold til EU-forordning 261/2004
på 400 euro pr. person, totalt 800 euro for to passasjerer.

Tjenesteyterne har i det vesentlige anført
Norwegians flyvning D85339 fra Trondheim til Alicante 1. desember 2016 ble kansellert
på grunn av værforholdene i Trondheim. Flyet forlot parkeringsplassen fire timer
forsinket som følge av værforholdene, og ble stående og vente på rullebanen.
Værforholdene bedret seg imidlertid ikke, og flyet returnerte til parkeringen. Mannskapet
om bord måtte ha sin lovpålagte hvile, og mannskapet ville ikke kommet frem til Alicante
før de hadde gått utover lovlig arbeidstid. 

Berørte passasjerer ble tilbudt omruting til ny flyvning neste dag og mottok forpleining i
henhold til EU-forordning 261/2004. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav om standardkompensasjon.

Nemnda bemerker

Norwegians flyvning D85339 fra Trondheim til Alicante 1. desember 2016 ble kansellert. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen.

I dette tilfellet skyldtes kanselleringen værforholdene ved Trondheim lufthavn.
Flyvningen ble først forsinket som følge av regn, snø og tåke. Da forholdene ikke bedret
seg, gikk kabinpersonalet "ut på tid", og flyvningen måtte kanselleres. Det vises til
fremlagt dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningens forstand. Berørte passasjerer ble booket om til ny flyvning
neste dag. Nemnda legger til grunn at forsinkelsen ikke kunne vært unngått selv om alle
rimelige tiltak var truffet. Kanselleringen gir etter dette ikke rett til standarderstatning, og
nemnda anbefaler ikke at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.