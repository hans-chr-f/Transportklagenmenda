Vedtak i Transportklagenemnda - Fly

Sammendrag

Krav om erstatning og refusjon ved nektet ombordstigning.

Dato
12.10.2017

Saksnummer
2017-00157

Tjenesteytere
Norwegian

Klager har i det vesentlige anført

Klager skulle reise med Norwegians flyvning D82809 fra Oslo lufthavn (OSL) til London -
Gatwick (LGW) 17. april 2016. Klager anfører at de møtte opp på flyplassen to og en halv
time før avreise, og ønsket å sjekke inn bagasje i Norwegians skranke. De hadde forsøkt å
bestille bagasje på internett, men et problem med Norwegians nettsider gjorde at dette
ikke var mulig. Klager sjekket inn, betale for bagasjen og ventet ved gate. 

Ved ombordstigning fikk klager beskjed om at de ikke fikk gå om bord i flyet, uten at
dette ble utdypet nærmere fra flyselskapets ansatte. De ble geleidet ut av flyplassen, og
måtte kjøpe hotellovernatting og nye flybilletter til London. 

Klager har på ovennevnte bakgrunn fremsatt krav om refusjon av hotellovernatting, mat
og nye flybilletter.

Tjenesteyterne har i det vesentlige anført
Klager hadde kjøpt en lavprisbillett, og slike billetter inkluderer ikke bagasje. Det fremgår
tydelig av Norwegians nettsider at dette kan bestilles inntil seks timer før avreise eller på
flyplassen, men at prisene kan variere. Norwegians ansatte på Oslo lufthavn informerte
klager om at prisen for å kjøpe og sjekke inn bagasje på flyplassen, og klager reagerte
med sinne. Klager utgjorde etter Norwegians syn en risiko, og det ble til slutt bestemt at
de ikke fikk lov til å reise med denne flyvningen. 

Norwegian viser til sine generelle vilkår hvor det fremgår at selskapet under visse
omstendigheter kan nekte passasjerer ombordstigning, og at nektet ombordstigning
som følge av dårlig utvist oppførsel blant passasjerene fritar selskapet fra et eventuelt
erstatningsansvar. 

Norwegian avviser på ovennevnte bakgrunn klagers krav.

Nemnda bemerker

Spørsmålet om hva som rent faktisk skjedde ved innsjekkingsskranken er et
bevisspørsmål. Saken er av en slik art at vedtak ikke kan fattes på forsvarlig vis uten at
partene avgir muntlig forklaring, og saken egner seg ikke for behandling av nemnda. 

Saken avvises derfor, jf. forskrift om klagenemnd for passasjertransport § 6-2 bokstav c
og d.

Vedtak

Saken avvises.