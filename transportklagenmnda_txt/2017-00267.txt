Vedtak i Transportklagenemnda - Fly

Sammendrag

Krav om standarderstatning samt erstatning for ødelagt bagasje.

Dato
27.10.2017

Saksnummer
2017-00267

Tjenesteytere
Austrian Airlines

Klager har i det vesentlige anført

Klager skulle reise fra Oslo til Chisinau via Wien den 9. januar 2017. Flight OS332 fra
Oslo til Wien kl 06.10 ble kansellert. Klager ble booket om via København og rakk sin
videreforbindelse til Chisinau kl 12.40, men krever likevel kompensasjon for den ulempen
det var å måtte fly via København.

Klagers koffert ble skadet på reisen, hun krever 290 euro i erstatning for denne.
Kofferten er ikke mulig å reparere, det vises til skriv fra verksted. 

Det vises for øvrig til klagers brev.

Tjenesteyterne har i det vesentlige anført
Til tross for kanselleringen av OS332 rakk klager sin videreforbindelse og ankom
endelig bestemmelsessted i henhold til reiseplanen. Kanselleringen er derfor ikke
kompensasjonsberettiget i henhold til EU-forordning 261/2004. 

For å kunne refundere klagers koffert må Austrian få tilsendt bekreftelse på at
kofferten ikke lar seg reparere, merke, pris og når kofferten ble kjøpt, samt klagers
kontoopplysninger. 

Austrian Airlines kan ikke imøtekomme klagers krav om standarderstatning.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7. Retten
til slik erstatning faller imidlertid uansett bort hvis flyselskapet har tilbudt passasjeren
omruting slik at hun kunne reise høyst en time før planlagt avgangstid og ankomme det
endelige bestemmelsesstedet senest to timer etter planlagt ankomsttid, jf artikkel 5 nr 1
bokstav c) iii). 

Nemnda mener etter dette at klageren ikke har rett til standarderstatning:

Det foreligger ingen holdepunkter for at klageren måtte reise en time eller mer før
planlagt avgang. Hun kom frem til sitt endelige bestemmelsessted i rute.

Nemnda ser heller ikke grunnlag for erstatning for ikke-økonomisk tap på annet
grunnlag i og med at hun kom frem til sitt endelig bestemmelsessted i rute. 

Flyselskapene er ansvarlig for skadet eller ødelagt bagasje med mindre skaden skyldes
reisegodsets egen beskaffenhet eller feil eller mangler ved reisegodset, jf luftfartsloven §
10-18.

Nemnda anbefaler at Austrian Airlines betaler erstatning til klageren for ødelagt koffert
med 290 euro:

Klageren meldte kofferten skadet på flyplassen i Wien 09.01.2017. Hun har fremlagt
en bekreftelse på at kofferten var nesten ny, at den ikke lar seg reparere og at
gjenanskaffelsesverdien er 290 euro. Denne bekreftelsen er ikke kommentert av
flyselskapet.

Vedtak

Transportklagenemnda - fly anbefaler at Austrian Airlines erstatter klagerens ødelagte
koffert med 290 euro.