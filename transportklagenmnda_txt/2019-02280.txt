Vedtak i Pakkereisenemnda

Sammendrag

Krav om prisavslag grunnet hotellstandard.

Dato
17.09.2019

Saksnummer
2019-02280

Tjenesteytere
Ticket

Klager har i det vesentlige anført

Klager bestilte en pakkereise med innkvartering i et superior dobbeltrom med
bassengutsikt og frokost på Kokkinos Boutique Hotel, Protaras, Kypros i perioden
02.05.2019 - 09.05.2019. Totalpris kr. 8.123.

Klager ble innkvartert på Iliada Beach Hotel de to første nettene av ferien før de fikk
flytte til Hotel Kokkinos som bestilt.

Klager var ikke fornøyd med følgende:

- Hotellstandarden generelt
- Feil type rom / leilighet
- Manglende aircondition
- Manglende rengjøring
- Støy
- All inclusive
- Hotell

Den 5. mai 2019 sendte klager en mail til Ticket om at de ikke var fornøyd med all
inclusive på det hotellet de ble innkvartert på de to første nettene, at de ikke kunne kaste
toalettpapiret i toalettet, air condition som ikke fungerte og hotellstandarden både på
Hotel Iliada Beach og Hotel Kokkinos.

Ticket ba klager spesifisere klagen. Klager har anført følgende problemer:

Iliada Beach Hotel:
"Elendig all inclusive opplegg
Elendig utvalg av mat og drikke i all inclusive

Dårlig kvalitet på mat i all inclusive (og veldig dyrt for det som ikke var inkludert i all
inclusive)
Skittent sengetøy
Uhygieniske toalett løsning
Dårlig standard"

Kokkinos Boutique Hotel: 
Fasiliteter ikke klar til bruk
Hotellet ikke ferdig
Mye støy!!
Feil hotellrom"

Ferien svarte ikke til klagers forventninger.

Klager krever prisavslag.

Det vises for øvrig til korrespondanse fra klager.

Tjenesteyterne har i det vesentlige anført
Ticket ble kontaktet av sin hotellleverandør 25.04.2019 om at Kokkinos åpnet senere enn
planlagt og klager fikk tilbud om innkvartering på Iliada Beach Hotel de to første nettene
før de kunne flytte til Hotel Kokkinos som bestilt. 

Den 05.05. 2019 tok klager kontakt med Ticket, og påpekte at hun ikke hadde vært
fornøyd med oppholdet på Iliada Beach Hotel. Dette gjaldt da stjerneklassifisering og all
inclusive.

Etter Tickets syn er standarden den samme på de to hotellene.  Klager fikk all inclusive
på Iliada Beach Hotel og ubegrenset med drikke, noe som var kompensasjonen for at
klager måtte bo på et annet hotell de første nettene. Det er ikke uvanlig at betaling for
WIFI kommer i tillegg da dette ikke inngår i all inclusive konseptet. Dette fremgikk av
hotellinformasjonen som klager fikk tilsendt da det viste seg at Kokkinos ikke åpnet i tide.

Når det gjelder toalettpapiret som kastes i søppelbøtte, er dette ganske vanlig i Hellas,
da de ikke har fullt utbygget kloakkanlegg som tåler papiret. Dette gjelder både på
restauranter og hoteller, og har ingenting med standarden på hotellet å gjøre.

Hotellet er klassifisert som et 4* hotell på Trip Advisor og hotellet har også selv
klassifisert seg som 4 stjerner. 

Ticket har forsøkt å komme i dialog med klager per telefon for å få klarhet i situasjonen,
uten å lykkes. Korrespondansen med klager har foregått på mail og det legges stadig til
nye forhold som ikke ble tatt opp da hun var på destinasjonen.

Hotellet skriver at de ikke ble kontaktet vedrørende dårlig renhold. Klager hadde
kommentarer til air condition, noe som umiddelbart ble ordnet opp i. 

Klager har ikke vært i kontakt med hverken Ticket, deres hotellleverandør Sun Hotels
eller resepsjonen på hotellet i løpet av oppholdet om andre forhold. På hotellvoucheren
fremgikk kontaktinformasjon til Sun Hotels dersom det oppstod problemer på reisen.

Hotelleverandøren mener klager har fått kompensasjon for de første nettene med all
inclusive og kan ikke etterkomme ønsket om ytterligere kompensasjon.

Det vises for øvrig til korrespondanse fra Ticket.

Nemnda bemerker

Arrangøren har ansvaret for at reisetjenestene som inngår i pakkereiseavtalen, leveres
etter avtalen, jfr. § 25.

Bestemmelsen spesifiserer ikke hva ansvaret omfatter ut over å vise til avtalen, men
innholdet utledes også av gitte opplysninger i dokumentasjonen i markedsføringen av
den avtalte tjenesten innhold, dvs. i kataloger, brosjyrer, nettsider, annonser i media,
med mer. 

Arrangørens mangelsansvar omfatter avvik hos arrangøren, men også feil og
forsømmelser begått av dem arrangøren svarer for – ansatte, underleverandører av
tjenester som omfattes av avtalen – og særlig feil og forsømmelser begått av stedlige
representanter på reisemålet.

Dersom det foreligger en mangel ved pakkereisen, kan den reisende kreve avhjelp,
alternative tjenester, prisavslag eller erstatning etter henholdsvis §§ 27, 28, 31 og 32.

Den reisende skal uten ugrunnet opphold underrette arrangøren om mangler ved
reisetjenester som inngår i pakkereiseavtalen jfr. § 26. Det følger av Prop. nr. 54 (2017 –
2018) s. 119 at retten til å reklamere ikke faller bort selv om man reklamerer senere.  Sen
reklamasjon kan få betydning for beregning av prisavslag eller kompensasjon dersom en
tidlig reklamasjon ville ha ført til at tapet kunne vært unngått eller ville ha blitt mindre.
Forøvrig er den alminnelige foreldelsesfristen 3 år.  Fristen starter å løpe fra den dagen
fordringshaveren tidligst hadde rett til å kreve oppfyllelse. 

Arrangøren har rett og plikt til å avhjelpe en mangel, jfr. pakkereiseloven § 27, med
mindre dette er umulig eller medfører uforholdsmessige kostnader, idet det tas hensyn
til omfanget av mangelen og verdien av de berørte reisetjenestene.

Nemnda legger til grunn at klageren samtykket i å bo på et annet hotell enn det
opprinnelig bestilte de to første nettene mot å få all inclusive som "plaster på såret".
Under oppholdet ble det klaget over at friskluftanlegget ikke virket.  Så vidt nemnda kan
forstå ble feilen rettet etter kort tid.  Det er også klaget over at hotellet hadde så trange
avløpsrør at toalettpapir måtte kastes i en beholder.  Nemnda er kjent med at dette ikke
er uvanlig i Hellas, men er enig med klageren i at det er en uhygienisk løsning.

Nemnda legger til grunn at klageren ikke klaget på stedet over innholdet i all
inclusivetilbudet, til tross for at hun hadde kontaktinformasjon til den stedlige
hotellagenten.  Det er vanskelig for nemnda å ha noen formening om tilbudet var i
samsvar med det som kan forventes.  Mattilbud skal passe til turister fra mange land
med forskjellige preferanser.  Nemnda er kjent med at det vanligvis serveres lokal vin til
måltidene. Det bemerkes videre at det som regel er en viss sammenheng mellom det
som betales for en reise og det man kan forvente.  

Nemnda kan ikke se at er klaget på stedet over de forskjellige postene som ble tatt
opp etter hjemkomst.  Det er ikke vedlagt noen form for dokumentasjon, bilder etc.
som kunne underbygge påstandene og skittent sengetøy, manglende rengjøring, dårlig
standard etc.  Det er klageren som må ha bevisbyrden for forhold som påberopes og
som det ikke er klaget over på stedet.

Klageren mener at hotellklassifiseringen for hotell Iliada Beach ikke er riktig. Hun har
funnet et nettsted hvor det står fire stjerner før navnet mens det på linjen under står at
hotellet er et to-stjerners hotell.  Nemnda legger til grunn at hotellet er klassifisert som
et fire stjerners hotell på de store bookingselskapenes nettsider.  Det vil imidlertid alltid
være forskjell i standard mellom et eldre hotell og et helt nybygd hotell, uten at det gjør
særlig utslag i prisen. Prisen et tilfeldig valgt døgn i juli 2019 er høyere på Iliada Beach
enn på Kokkinos Boutique Hotel, antagelig på grunn av all inclusive-tilbudet.

Det er klaget over byggestøy på Kokkinos Boutique Hotel og over at restauranten
og baren ikke hadde åpnet fordi hotellet var så nytt. Dette må etter nemndas syn
karakteriseres som mangler som bør føre til et prisavslag.

Nemnda anbefaler etter en samlet vurdering at klageren gis et prisavslag på 10 % av
reisens pris, avrundet til kr. 820.

Vedtak

Pakkereisenemnda anbefaler at klageren gis et prisavslag på 10 % av reisens pris,
avrundet til kr. 820.