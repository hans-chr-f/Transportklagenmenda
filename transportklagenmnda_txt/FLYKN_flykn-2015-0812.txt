Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
12.02.2016

Saksnummer
0812/15F

Tjenesteyter
Norwegian Air Shuttle ASA

Krav om standarderstatning grunnet forsinkelse.

Klager har i det vesentlige anført:

Klager skulle reise fra Oslo til Fuerteventura den 28. februar 2015 kl. 11:40 med DY1788.
Avgangen ble over fire timer forsinket.

Klager krever standarderstatning 400 euro per person i henhold til EU-forordning 261/2004.

Det vises for øvrig til klagers brev.

Norwegian har i det vesentlige anført:

DY1788 ble forsinket 4 timer og 5 minutter grunnet teknisk feil forårsaket av kollisjon med
fugl, det vises til fremlagt dokumentasjon.

I henhold til dom C-402/07 i EU-domstolen (Sturgeon-dommen), er flyselskapene unntatt fra
videre kompensasjon hvis årsaken til forsinkelsen er ekstraordinære omstendigheter utenfor
flyselskapets kontroll som forhindrer flyvningen. En omstendighet som er utenfor Norwegians
kontroll er hendelser som ikke er forårsaket av en handling eller unnlatelse av flyselskapet.

Dom C-549/07, Wallentin-Hermann v Alitalia, prøver å definere ekstraordinære
omstendigheter, og i henhold til dommen kan tekniske problemer som oppdages under
vedlikehold ikke defineres som ekstraordinære omstendigheter. I dette tilfellet ble feilen
oppdaget under drift. Videre fremkommer det at man ikke kan utelukke at tekniske feil
utgjør ekstraordinære omstendigheter dersom den stammer fra hendelser som er utenfor
flyselskapets normale virksomhet og ligger utenfor deres faktiske kontroll. Hendelser som ikke
er en del av Norwegians normale virksomhet er hendelser som ikke forekommer gjentagende
ved drift av flymaskinen.

Norwegian kan bekrefte at flyselskapet følger alle vedlikeholdsprogram pålagt av
myndighetene og flyprodusenten, og at det tekniske problemet oppstod under drift og
utenfor planlagt vedlikehold.

Norwegian kan på grunnlag av ovennevnte ikke imøtekomme klagers krav.

Det vises for øvrig til Norwegians brev.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med fire timer og fem minutter.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Kollisjon med fugl eller hagl må etter nemndas vurdering anses som en ekstraordinær
omstendighet i forordningens forstand.

Nemnda har ved den videre vurdering delt seg i et flertall og et mindretall. Flertallet,
samtlige medlemmer unntatt bransjerepresentant Monica Grimstad, er av den
oppfatning at det i dette tilfellet ikke er godtgjort at bulken i flyet stammet fra kollisjon
med fugl eller hagl. Flertallet viser til Norwegians rapport om hendelsen der årsaken til
bulken heter «Could be caused by hail, birdstrike». Det er for øvrig ikke fremlagt noen
dokumentasjon som underbygger påstanden om at bulken skyldtes kollisjon med fugl
eller hagl.

Flertallet er etter dette av den oppfatning at Norwegian ikke har godtgjort at forsinkelsen
skyldtes en ekstraordinær omstendighet som ikke kunne vært unngått selv om alle rimelige
tiltak var truffet. Forsinkelsen gir etter dette rett til en standarderstatning på 400 euro per
person. Flertallet anbefaler at Norwegian utbetaler erstatningen.

Nemndas mindretall, bransjerepresentant Monica Grimstad, er av den oppfatning at
det er mest sannsynlig at bulken skyldtes kollisjon med fugl/hagl. Mindretallet viser til
at bulken ble oppdaget under inspeksjon rett før avgang og at det ikke foreligger noen
opplysninger som skulle tilsi at bulken var forårsaket av noe annet. Forsinkelsen gir
etter mindretallets vurdering ikke rett til standarderstatning.

På bakgrunn av flertallets vurdering traff nemnda slikt

Vedtak:

Transportklagenemnda-fly anbefaler at Norwegian utbetaler en standarderstatning på 400
euro per person.