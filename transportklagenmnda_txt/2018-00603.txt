Vedtak i Pakkereisenemnda

Sammendrag

Krav om refusjon av utgifter grunnet midlertidige vertsfamilier.

Dato
22.05.2018

Saksnummer
2018-00603

Tjenesteytere
EF Education First AS

Klager har i det vesentlige anført

Klager bestilte utvekslingsoppholdet "Et år i USA - Høst 20.08.17 - 30.06.18". Totalpris kr.
121.975.

Etter tre dager i New York ble klager hentet av vertsfamilien som han skulle bo hos i
Pennsylvania i løpet av utvekslingsoppholdet som skulle vare fra medio juli 2017 - medio
juni 2018.

Klager måtte bytte vertsfamilie da familien han bodde hos ikke føltes trygg. I løpet av
seks uker ble han plassert i tre ulike vertsfamilier og tatt ut av skolen. EF klarte ikke skaffe
ny familie med skoleplass innen rimelig tid, så etter seks uker med midlertidige familier,
og etter klagers forespørsel til EF om de fra januar 2018 klarte å skaffe han ny familie
med skoleplass, noe EF ikke kunne garantere, bestemte hans foreldre seg for å hente
han hjem. 

Det er en del av markedsføringen til EF som ikke stemmer med virkeligheten, og de fikk
hjem en gutt som var ganske fortvilet over hva han hadde opplevd de siste ukene i USA.

Klager krever refusjon av det innbetalte beløpet på kr. 114.017. I denne summen
ligger tilbakebetaling av kr. 109.500, som er kostnaden for "Et år i USA - Høst 20.08.17
- 30.06.18", refusjon av kr. 3.995, som er halvparten av det innbetalte beløpet for
reiseforsikring og kr. 522 som er halvparten for det innbetalte beløpet for Reiseforsikring
Sport.

Det vises for øvrig til korrespondanse fra klager.

Tjenesteyterne har i det vesentlige anført

Hvert år skjer det at noen studenter må bytte vertsfamilie i løpet av sitt utvekslingsår.
Det kan være mange årsaker til at man bytter vertsfamilie, for eksempel at kjemien ikke
stemmer, at vertsfamilien ønsker studenten flyttet grunnet hyppige regelbrudd eller
alvorligere ting. I ytterst få tilfeller er vertsfamilien funnet uskikket. I klagers tilfelle var
det en kombinasjon av flere ting.  Da klager ga uttrykk for at han ikke følte seg trygg ble
han hentet ut samme dag.

EF har ikke et register med godkjente vertsfamilier som står klare til å ta imot en student
på kort varsel. I hvert tilfelle begynner søket etter en ny vertsfamilie på nytt. Dette kan
i noen tilfeller gå veldig fort, eller som i klagers sitt tilfelle ta lengre tid. Det er vanskelig
å finne skoleplasser til en utvekslingsstudent midt i et skoleår og EF må prøve å finne
en familie i samme skoledistrikt. Normalt vil en slik prosess ta mellom 4-6 uker, og det
vil enkelte ganger dessverre føre til at studenten ikke får vært på skolen i denne tiden.
EF har erfaring som viser at studentene raskt tar igjen det de har mistet så snart de er
tilbake på skolen.

Hvis EF etter en viss tid ikke finner en familie i skoledistriktet, leter de utenfor området.
EFs vertsfamilier er frivillige og deres liv går videre, uansett om det er planlagt oppussing
av bad eller helsemessige årsaker. Dette får EF ikke styrt, men det er beklagelig at klager
fikk oppleve å flytte mellom flere hjem i løpet av disse ukene.

EF har gode rutiner for studenter som blir tatt ut av vertsfamilien sin umiddelbart, og
det er beklagelig at de følte at dette var en dårlig løsning for klager, men studentens
sikkerhet kommer i første rekke. Noen er i midlertidige hjem i en uke, og noen opp til
seks uker. EF prøver alltid å holde studenten i skoledistriktet, men noen ganger finner
de en passende familie i et annet område/stat, noe som betyr skolebytte for studenten.
EF hadde en prosess i gang hele tiden for å finne en ny permanent familie til klager. EF
synes det er leit at klager følte at hjemreise var eneste løsning, og at han ikke kunne
fortsette oppholdet i USA før de hadde en ny familie på plass.

Det foreligger ikke noe kontraktsbrudd fra EF, hverken når det gjelder selve
gjennomføringen av studieoppholdet, eller oppfølgingen fra EF.

Det vises for øvrig til korrespondanse fra EF Education First AS.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår
for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes
innen rimelig tid og uten vesentlig ulempe for de reisende, jf. pakkereiseloven § 6-2.
Turarrangøren har etter pakkereiseloven en rett til å avhjelpe mangler.

Har pakkereisen vesentlige mangler og formålet med pakkereisen av den grunn er
vesentlig forfeilet, kan kunden heve avtalen og kreve tilbake de beløp som er betalt i
henhold til avtalen, jfr. pakkereiseloven § 6-3.

EF Education First AS påtok seg å arrangere et års opphold i USA for en 17 år gammel
gutt. Skolegang under oppholdet var meget viktig fordi han ellers ville tape et års
skolegang i Norge.  

Hvordan oppholdet forløp er beskrevet i saksdokumentene.  For ordens skyld
rekapituleres kort: Opprinnelig vertsfamilie var ikke egnet, blant annet fordi verten
opptrådte i beruset tilstand.  Det er opplyst at det også tidligere hadde vært samme
problem med denne familien og at en tidligere student hadde måttet flytte ut.
Oppholdet varte fra slutten av juli til begynnelsen av november.  Under denne delen av
oppholdet gikk studenten på skole.

Etter at han ble flyttet ut av vertsfamilien av sikkerhetsmessige grunner, kom han til en
familie hvor han bodde i 14 dager.  Familien bodde så langt fra skolen at det ikke var
anledning til skolegang. Han måtte flytte etter 14 dager fordi familien skulle pusse opp
badet.  Han ble deretter flyttet ut av staten han opprinnelig var bosatt i, og bodde i vel
en uke hos en person som etter denne uken skulle reise på ferie.  Studenten ble flyttet
en tredje gang til et eldre par.  Hos dem kunne han bo til 2. januar, da vertinnen skulle
kneopereres. 

I løpet av de beskrevne ca. seks ukene ble han, som beskrevet, flyttet tre ganger og fikk
ingen skolegang. På forespørsel kunne EF ikke garantere ham noen permanent familie
etter jul.  Familien valgte i samråd med studenten å avbryte oppholdet på grunn av
usikkerhet om boforhold og skolegang.

Nemnda legger til grunn at det som ble levert led av vesentlige mangler.  EF hadde påtatt
seg ansvaret for en 17 år gammel umyndig gutt.  Hvordan dette ansvaret ble forvaltet
fremgår ovenfor.  I stedet for å ha et spennende og berikende opphold ble studenten en
kasteball som ingen synes å ha tatt et helhetlig ansvar for.  EF synes ikke å ha på plass et
system når tingene skar seg.

Klageren har bedt om å få det som er innbetalt for oppholdet refundert, samt refusjon
av en halvdel av en forsikringspremie fordi denne ikke ble brukt da studenten reiste til
Norge før jul 2017.  Forsikringen var tegnet frem til medio juni 2018.

EF kan på sin side ikke se at de har brutt noen avtale.

Etter nemndas syn var formålet med reisen vesentlig forfeilet. Nemnda vil bemerke
at arrangøren viser liten vilje til å sette seg inn i situasjonen slik den ble opplevd
av studenten og hans pårørende.  EF påtar seg et særlig ansvar når deltakerne i et
utvekslingsopphold er under myndighetsalder. 

Etter nemndas syn foreligger vilkårene for å heve avtalen. Nemnda legger de beløpene
som fremgår av klagerens oversikt til grunn. Totalt bør da kr. 114.017 refunderes.

Vedtak

Pakkereisenemnda anbefaler at klageren får refundert kr. 114.017.