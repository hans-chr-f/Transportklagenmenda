Vedtak i Transportklagenemnda - Fly

Sammendrag

Krav om standarderstatning som følge av forsinkelse.

Dato
14.02.2020

Saksnummer
2019-02123

Tjenesteytere
Wizz Air

Klager har i det vesentlige anført

1. februar 2019 skulle klager reise med W62580 fra Torp til Riga, med ankomst i Riga kl.
16.55. Flyvningen ble imidlertid forsinket slik at klager ankom Riga kl. 20.00, tre timer og
fem minutter forsinket.

Klager krever standarderstatning i henhold til EU-forordning 261/2004 som følge av
forsinkelsen.

Tjenesteyterne har i det vesentlige anført
Flyvningen W62580 fra Torp til Riga med avgang 1. februar 2019, ble nøyaktig tre timer
forsinket som følge av værforholdene på Torp. Kraftig snøfall og dårlig sikt førte til at det
ikke var mulig å overholde planlagt avgangstid.

Det vises til fremlagt dokumentasjon.

Som følge av at det i dette tilfellet forelå ekstraordinære omstendigheter som ikke kunne
vært unngått selv om alle rimelige tiltak var truffet, er ikke Wizz Air forpliktet til å utbetale
standarderstatning til klager i henhold til EU-forordning 261/2004.

I tråd med flyselskapets prosedyrer mottar passasjerene utskrift av informasjon om
rettighetene og valgmulighetene de har i slike tilfeller, og denne utskriften er tilgjengelig
på mer enn 30 språk på alle Wizz Air-stasjoner.

Wizz Air er villig til å gi refusjon for eventuelle tilleggsutgifter som mat/drikke og to
telefonsamtaler/e-poster, dersom passasjeren  fremlegger kvitteringer på dette og
kontoinformasjon.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet, gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen.

I dette tilfellet har Wizz Air opplyst om at det var kraftig snøfall og dårlig sikt på Torp
som førte til forsinkelsen av flyvningen. Flyselskapet har fremlagt dokumentasjon som
bekrefter dette.

Nemnda mener at de ovennevnte værforhold må anses som en ekstraordinær
omstendighet i forordningens forstand. Nemnda legger til grunn at forsinkelsen ikke
kunne vært unngått selv om alle rimelige tiltak var truffet. Forsinkelsen gir etter dette
ikke rett til standarderstatning, og nemnda anbefaler ikke at klager gis medhold i sitt
krav.

Vedtak

Transportklagenemnda - fly anbefaler ikke at klager gis medhold.