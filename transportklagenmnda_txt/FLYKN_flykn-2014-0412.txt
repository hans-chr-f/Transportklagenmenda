Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
10.11.2014

Saksnummer
412/14F

Tjenesteyter
Norwegian Air Shuttle ASA

Krav om standarderstatning grunnet forsinkelse.

Klager har i det vesentlige anført:

Klager skulle reise t/r Oslo - Bangkok den 6. - 26. januar 2014 med DY7201 / DY7202. Både
utreisen og returen ble forsinket.

Klager har fått tilbud om 250 euro per voksen passasjer. Klager mener han har krav på 600
euro per passasjer.

Klager krever standarderstatning 600 euro per person i henhold til EU-forordning 261/2004.

Det vises for øvrig til klagers brev.

Norwegian har i det vesentlige anført:

DY7201 ble forsinket 10 timer og 25 minutter som følge av en uforutsett hendelse på tidligere
avgang, birdstrike. Det vises til fremlagt rapport. Hendelsen var ekstraordinær og utenfor
Norwegians kontroll. Det ble leid inn et annet fly for å unngå kansellering.

DY7202 ble forsinket 2 timer og 20 minutter som følge av teknisk problem på tidligere
avgang. Flyet ankom ytterligere 1 time og 6 minutter forsinket til Gardermoen grunnet
restriksjoner over russisk luftrom som følge av politiske uroligheter i Ukraina. Det vises til
fremlagt dokumentasjon.

I henhold til dom C-402/07 i EU-domstolen (Sturgeon-dommen), er flyselskapene unntatt fra
videre kompensasjon hvis årsaken til forsinkelsen er ekstraordinære omstendigheter utenfor
flyselskapets kontroll som forhindrer flyvningen. En omstendighet som er utenfor Norwegians
kontroll er hendelser som ikke er forårsaket av en handling eller unnlatelse av flyselskapet.

Dom C-549/07, Wallentin-Hermann v Alitalia, prøver å definere ekstraordinære
omstendigheter, og i henhold til dommen kan tekniske problemer som oppdages under
vedlikehold ikke defineres som ekstraordinære omstendigheter. I dette tilfellet ble feilen
oppdaget under drift. Videre fremkommer det at man ikke kan utelukke at tekniske feil
utgjør ekstraordinære omstendigheter dersom den stammer fra hendelser som er utenfor
flyselskapets normale virksomhet og ligger utenfor deres faktiske kontroll. Hendelser som ikke
er en del av Norwegians normale virksomhet er hendelser som ikke forekommer gjentagende
ved drift av flymaskinen.

Norwegian kan bekrefte at flyselskapet følger alle vedlikeholdsprogram pålagt av
myndighetene og flyprodusenten, og at det tekniske problemet oppstod under drift og
utenfor planlagt vedlikehold.

Norwegian har av godvilje tilbudt klager 500 euro, men kan på grunnlag av ovennevnte ikke
imøtekomme hans krav utover dette.

Nemnda bemerker:

Nemnda legger på bakgrunn av de foreliggende opplysninger til grunn at flygningen fra Oslo
til Bangkok ble forsinket med 10 timer og 25 minutter.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU- domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå forsinkelsen.

Forsinkelsen skyldtes i dette tilfellet at flyet som skulle benyttes kolliderte med fugl ved
forutgående landing i Bangkok. Flyet måtte inspiseres og repareres. Dette tok tid og nytt fly
ble leiet inn for å operere flyprogrammet. Nemnda er av den oppfatning at kanselleringen
av klagers flygning skyldtes en ekstraordinær omstendighet og at forsinkelsen ikke var
til å unngå selv om alle rimelige tiltak var truffet. Forsinkelsen gir etter dette ikke rett til
standarderstatning etter forordningen.

Norwegian har tilbudt klager en goodwill kompensasjon på 250 euro per person, nemnda
anbefaler at beløpet utbetales dersom dette ikke er gjort.

Returflygningen fra Bangkok til Oslo ble forsinket med til sammen 3 timer og 26 minutter.
Nemnda legger på bakgrunn av de foreliggende opplysninger til grunn at 1 time og 26
minutter av forsinkelsen skyldtes restriksjoner i luftrommet over Russland.

Restriksjonene må anses som en ekstraordinær omstendighet, og en samlet forsinkelse på
over tre timer kunne ikke unngås selv om alle rimelige tiltak var truffet.

Vedtak:

Transportklagenemnda - fly finner ikke å kunne anbefale at klager gis medhold i sitt krav om
standarderstatning.

Vedtaket var enstemmig.