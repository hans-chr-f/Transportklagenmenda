Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
10.09.2019

Saksnummer
2018-03117

Tjenesteytere
Turkish Airlines

Klager har i det vesentlige anført

Klager med reisefølge (tilsammen fire personer) skulle reise fra Oslo til Izmir via Istanbul
den 24. juli 2018 kl 12.00 med ankomst kl 19.10. Flight TK1752 ble forsinket slik at klager
mistet sin videreforbindelse. Hun ble booket om til neste ledige avgang og ankom
endelig bestemmelsessted mer enn tre timer forsinket.

Klager krever standarderstatning 400 euro i henhold til EU-forordning 261/2004.

Tjenesteyterne har i det vesentlige anført
TK1752 ble forsinket 45 minutter som følge av ATC-restriksjoner, det vises til fremlagt
dokumentasjon. Flyet forlot gate etter rutetabellen, men ble stående i taxe-kø i påvente
av tillatelse til take-off. Dette er forhold utenfor Türkish Airlines kontroll.

Hendelsen er ikke kompensasjonsberettiget da årsaken var ekstraordinære
omstendigheter forårsaket av ATC.

Türkish Airlines kan ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Klager med reisefølge hadde gjennomgående billetter fra Oslo til Izmir via Istanbul.
Flyselskapet Türkish Airlines anfører at TK1752 tok av 45 minutter forsinket fra

Gardermoen grunnet ATC-restriksjoner. Denne forsinkelsen gjorde at klager kom
frem til sitt endelige bestemmelsessted mer enn tre timer forsinket. Flyselskapet har
fremlagt MVT, samt forklaring på at flyet forlot gate kl 10.02 men tok ikke av før kl
10.47 grunnet takse-kø på rullebanen. Det er imidlertid ikke forklart hva MVT er, eller
hva koder og tall i MVT står for, utover forsinkelsens lengde. Nemnda forstår ikke
informasjonen og selskapet kan dermed ikke sies å ha godtgjort at forsinkelsen skyldtes
en ekstraordinær omstendighet som ikke kunne vært unngått. Klager har således rett til
standarderstatning i henhold til forordningen.

Siden avstanden mellom Oslo og Izmir målt etter storsirkelmetoden, er mer enn 1 500
kilometer, jf artikkel 7 nr 1 og 4, EU-domstolens dom av 07.09.2017 i saken Bossen med
flere mot Brüssels Airlines (C-559/16) og gcmap.com, utgjør erstatningen 400 euro per
person.

Vedtak

Transportklagenemnda - fly anbefaler at Türkish Airlines utbetaler 400 euro per person til
klager.