Vedtak i Transportklagenemnda - Fly

Sammendrag

Krav om refusjon av flyskatter.

Dato
12.03.2019

Saksnummer
2018-00711

Tjenesteytere
Tripmonster / Tripmate

Klager har i det vesentlige anført

Klager hadde bestilt en reise hos Tripmonster t/r Oslo - Myrtle Beach for reise i mai 2017.
Klager benyttet seg ikke av billetten og han krever refusjon av skatter og avgifter, samt
servicepakken på kroner 149. 

Klager har kun fått refundert kroner 707 av totalt 3 298 kroner betalt inn i skatter og
avgifter. Han stiller seg uforstående til hvorfor han har fått refundert et så lavt beløp.  

Klager krever refusjon av skatter og avgifter på den ubenyttede billetten, kroner 3 298
med fradrag av kroner 707, samt servicepakke på kroner 149.

Tjenesteyterne har i det vesentlige anført
Klager kontaktet Tripmonster i februar 2018 da han ikke hadde benyttet sin billett i mai
2017, og ønsket refusjon av skatter og avgifter. 

Før klager fikk fullført sin bestilling på Tripmonsters nettsider måtte han krysse av
for å ha lest regler og vilkår. Her kommer det frem at kun en liten andel av flyskatter
er refunderbar, da drivstoffavgift samt reisebyråets gebyr og servicepakker ikke er
refunderbare. 

Klager har fått refundert det som er refunderbart på hans billett. Finnair refunderte
kroner 957 til Tripmonster, hvorav reisebyrået har trukket fra sitt administrasjonsgebyr
på kroner 250. 

Tripmonster kan ikke imøtekomme klagers krav utover det han allerede har fått
refundert.

Nemnda bemerker

Ved bestilling av en flyreise på internett, er det  viktig å undersøke vilkårene nøye før
bestilling av flyreisen bekreftes. Når tilbudet er akseptert, er avtalen bindende. 

I henhold til Tripmonsters regler og vilkår som klager har krysset av for å ha lest og
akseptert ved bestilling, har en passasjer ved avbestilling av reisen krav på å motta
refunderbare skatter og avgifter mot et administrasjonsgebyr på kroner 250. Videre
kommer det frem at Servicepakken ikke er refunderbar. 

I dette tilfellet har Tripmonster mottatt kroner 957 fra flyselskapet. Etter at
administrasjonsgebyret er trukket fra, gjenstår kroner 707 som er tilbakebetalt klager. 

Nemnda finner etter dette ikke å kunne anbefale at klager gis medhold.

Vedtak

Transportklagenemnda-fly finner ikke å kunne anbefale at klager gis medhold.