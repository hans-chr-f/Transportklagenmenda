Vedtak i Transportklagenemnda - Fly

Sammendrag

Krav om erstatning grunnet forsinkelse.

Dato
06.10.2011

Saksnummer
309/10F

Tjenesteyter
Ryanair

Krav om erstatning grunnet forsinkelse.

Klager har i det vesentlige anført:

Klager skulle reise fra Rygge til Charleroi, Brussel, den 10. mai 2010 kl. 14.05. Avgangen ble
forsinket med ca. seks timer.

Klager krever erstatning etter EU forordningen 216/2004 på 250 euro for forsinkelsen.

Ryanair har i det vesentlige anført:

Avgangen med FR6099 den 10. mai 2010 fra Rygge Lufthavn, Moss ble forsinket på grunn av
en uforutsett sikkerhets/teknisk feil på flyet.

Avgangen måtte utsettes til problemet var undersøkt og løst. Ryanair viser til vedlagte
tekniske rapporter.

Ryanair vedlikeholder sine fly etter den høyeste standard ifølge reguleringene som er gitt
av det Irske Luftfartstilsyn og de Europeisk Luftfartsmyndigheter. Flyene er blant de nyeste i
Europa, med et gjennomsnitt alder på 2,7 år per fly. Ryanair har en mengde avganger, men
svært få forsinkelser på grunn av tekniske problemer på avgangene sine.

Passasjerene ble tatt hånd om at deres handling agent på flyplassen og at det ble delt ut
matkuponger i henhold til ventetiden.

Ryanair beklager uleiligheten.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med mer enn seks timer.

Nemnda er delt i sitt syn på passasjerenes rettigheter ved lengre forsinkelser.

Nemndas flertall, lederen og forbrukernes representanter, er av den oppfatning
at forsinkelse som medfører at passasjerene kommer frem til det endelige
bestemmelsesstedet tre timer eller mer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Flertallet viser til EU forordning 261/2004 artikkel 6 jf artikkel 7, jf artikkel 5, jf EU
domstolens avgjørelse i sak Sturgeon-Condor av 19. november 2009 (C-402/07). Flertallet
er kjent med at enkelte flyselskap bestrider dommen, og at EU domstolen er bedt om
å ta stilling til spørsmålet på nytt. Dommens konklusjon er imidlertid klar, og flertallet
legger til grunn at dommen gir uttrykk for gjeldende rett.

Nemndas mindretall, flyselskapenes representanter, er av en annen oppfatning.
EU forordning 261/2004 regulerer retten til kompensasjon i tilfelle av nektet
ombordstigning og innstillinger, men gir ingen anvisning på kompensasjon ved
forsinkelser. Selv om dom ved forsinkelser foreligger, er dommen utfordret bl.a.
via en britisk domstol, og inntil EU-domstolen har gitt tilsvar, anser mindretallet at
rekkevidden av Sturgeon-dommen per i dag er uavklart. Etter mindretallets vurdering
gir forsinkelse ikke rett til standarderstatning etter EU-forordningen.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå forsinkelsen.

Saken er forelagt Luftfartstilsynet for teknisk vurdering. Det fremgår at Luftfartstilsynets
uttalelse av 28. juni 2011 at kanselleringen skyldtes en feil i et av flyets hydraulikksystemer.
Det fremkommer at dette ikke er en vanlig feil, og at det ikke er noe meningsfylt vedlikehold
som kan hindre at en slik feil oppstår. Det var nødvendig å utbedre feilen for at flyet skulle bli
luftdyktig igjen.

Nemnda er etter dette av den oppfatning at innstillingen skyldtes en ekstraordinær
omstendighet som ikke kunne vært unngått selv om alle rimelige tiltak var truffet. Innstillingen
gir da ikke rett til erstatning.

Vedtak:

Flyklagenemnda finner ikke å kunne anbefale at klager gis medhold.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines