Vedtak i Pakkereisenemnda

Sammendrag

Krav om prisavslag grunnet sjåførens kjøring i
Iran, noe som førte til at klager avbrøt rundreisen.

Dato
16.01.2017

Saksnummer
2016-00434

Tjenesteytere
Escape Travel AS

Klager har i det vesentlige anført

Klager bestilte en rundreise for to personer rundt i Iran. Turen skulle gjennomføres
fra Tabriz og avsluttes i hovedstaden Teheran med reise med fly til Istanbul i perioden
15.10.2015 – 28.10.2015. 

Klager ankom Tabriz i Iran 15.10. 2015. Den 16.10.2015 reiste klager på biltur til
Kandovan som var en del av pakken bestilt gjennom Escape. Klager avbrøt resten av
turen og reiste ut av Iran til Tyrkia den 17.10.2015. Klager i var i Iran i kun to dager.
Klagen gjelder på turen fra 15.10.2015 til 28.10.2015 som var en del av bestillingen gjort
gjennom Ecsape. Klager kom følgelig ikke til Isfahan.

Problemene startet dag nr. 2 da klager skulle begynne kjøreturen rundt i Iran med
samme sjåfør på hele turen. Før han begynte å kjøre gav klager tydelig uttrykk for at han
skulle kjøre forsiktig, samt holde god avstand til biler foran. De to første timene var ikke
fullt så gale. Mest sannsynlig fordi det på morgenkvisten var lite trafikk på veiene. På hele
turen til St. Stephanoloskirken og til Kandovan kjørte sjåføren i 120 km i timen og bare
noen meter bak bilen foran ham. Han foretok dessuten stygge forbikjøringer hele tiden
slik at klager var livredd. Klager ba ham gjentatte ganger om å ikke å kjøre så fort og så
tett opp i bilen foran. Sjåføren svarte at han var nødt til å kjøre i 120 km i timen fordi det
var vanlig og tillatt og fordi andre biler ellers ville kjøre i ham. Klager satt med hjertet i
halsen og var livredd. 

Ved ankomst Kandovan den 16.10.2015 kontaktet klager Escape Travel i Norge og gav
beskjed at de ikke fant seg i dette. Klager ønsket å bytte sjåfør til en som tok litt hensyn.
Escape skulle kontakte reisebyrået i Iran og gi klager en tilbakemelding. Noe mer hørte
ikke klager fra Escape før klager kontaktet dem flere uker senere fra Tyrkia. 

Da klager ikke hørte noe mer fra hovedkontoret til reisebyrået i Iran, fortalte klager
sjåføren at de ønsket å avbryte reisen pga. kjøringen hans og fordi han ikke var villig til å
endre kjøremønster. I mellomtiden hadde klager fått tak i en sjåfør som skulle kjøre dem
til grensen i Tyrkia. Da ringte plutselig en representant fra reisebyrået og gav beskjed
om at hun kunne skaffe klager en ny sjøfør, men at han ville kjøre på samme måten
fordi det er slik alle kjører i Iran. Klager sa til representanten fra reisebyrået at de ikke
ønsket dette og ville avslutte reisen. Klager fikk da beskjed om at de måtte underskrive
et brev om at de ikke ville stille noe økonomisk krav mot byrået. Klager sa nei til dette og
representanten fra reisebyrået sa da at de ikke ville få reise ut fra Iran. Klager satt seg i
taxien og reiste mot Tyrkia. 

Klager krever hele reisen og flybilletter refundert. 

Det vises for øvrig til klagers brev.

Tjenesteyterne har i det vesentlige anført
Escape Travel har refundert totalt kr. 8.000 fordi klager avbrøt reisen. Vanligvis kan
man ikke forvente refusjon av reisen dersom man avbestiller turen senere enn deres
avbestillingsregler. Dette gjelder også dersom reisen er påbegynt, men ikke avsluttet.

Escape Travel viser til følgende avbestillingsregler:

Avbestilling senere enn 7 dager før avreise ev. noshow gir ingen refusjon.

Det vises for øvrig til brev fra Escape Travel.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår
for pakkereiser pkt. 2. 

Mangler gir grunnlag for et forholdsmessig prisavslag med mindre de avhjelpes innen
rimelig tid og uten vesentlig ulempe for de reisende, jf. pakkereiseloven § 6-2.  Har
pakkereisen vesentlige mangler og formålet med pakkereisen av den grunn er vesentlig
forfeilet, kan kunden heve avtalen og kreve tilbake det beløp som er betalt i henhold til
avtalen, jfr. pakkereiseloven § 6-3 første ledd.

Nemnda legger til grunn at klageren, etter å ha kontaktet Escape, avbrøt turen i Iran
etter to dager.  Grunnen var sjåførens kjøremønster – høy fart og liten avstand til
forankjørende kjøretøy.  Klageren forsøkte å få sjåføren til å kjøre mer forsiktig, men
denne hevdet at alle kjørte slik og at bilen ville bli påkjørt bakfra hvis farten ble redusert.

Nemnda legger videre til grunn at en arrangør av en individuell reise har en
opplysningsplikt og plikt til eventuelt å fraråde et reiseopplegg som kunden foreslår
hvis det ikke kan gjennomføres uten betydelig fare. Også klagerne har etter nemndas
syn en undersøkelsesplikt om forhold på reisemålet.  Dog er arrangørens manglende
informasjon til kunden og senere den manglende oppfølgningen så graverende at det er
disse forholdet som blir avgjørende for nemnda. Basert på UD´s reiseinformasjon om
Iran er trafikken på veiene spesielt utfordrende. Årlig mister mer enn 25.000 mennesker
livet i trafikken.  Langt flere blir alvorlig skadet.  Etter nemndas syn må det legges til
grunn at bilkjøring medfører betydelig risiko, og at det er viktig at arrangørens kontakter
bruker pålitelige sjåfører.  Det kan ikke sies å være tilfelle her. Klageren fikk ingen
opplysninger fra arrangøren om at trafikken var spesielt farlig og utfordrende.

Klageren skal etter regelverket gi arrangøren en mulighet til å utbedre manglene for å
ha retten til prisavslag eller heving i behold. Etter nemndas syn ble dette gjort, i og med
at kunden henvendte seg til Escape, som ikke besvarte henvendelsen, men som overlot
til det lokale reisebyrået å kontakte kunden. Det førte ikke til annet enn at kunden ble
opplyst om at alle kjørte slik deres sjåfør gjorde, og at en eventuell ny sjåfør ville kjøre på
samme måte.  

Escape ikke har ikke behandlet klagen på en tilfredsstillende måte, i og med at de ikke
har kontaktet klageren.  Selskapet ikke har inngitt tilsvar til nemnda som er egnet til
å belyse saken. Etter dette legges klagerens fremstilling av saken til grunn slik den er
beskrevet anførslene.

Formålet med en pakkereise er normalt opplevelse og lystbetonet avkobling fra
hverdagen.  Dette setter klare rammer for vurderingen.  En kjøretur i stor fart med
hasardiøse forbikjøringer og med liten avstand til forankjørende trafikk gir ingen
feriefølelse. Pakkereisen har etter nemndas syn så vesentlige mangler at formålet med
reisen ble vesentlig forfeilet.  

Etter nemndas syn har klageren krav på å heve avtalen, jf. pakkereiseloven § 6-3, og få
tilbake det beløpet som er betalt. Det er fremlagt dokumentasjon på at det er betalt kr.
39.320 for reisen, inkludert visum til Iran.  Kr. 8.000 er refundert. Nemnda anbefaler at
det utbetales ytterligere kr. 31.320.

Vedtak

Pakkereisenemnda anbefaler at klageren får utbetalt kr. 31.320, i tillegg til de kr 8.000
som allerede er utbetalt.

Vedtaket er enstemmig.