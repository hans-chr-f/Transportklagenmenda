Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
21.08.2018

Saksnummer
2017-03280

Tjenesteytere
Norwegian

Klager har i det vesentlige anført

Klager reiste med Norwegians flyvning DY609 fra Bergen (BGO) til Oslo lufthavn (OSL)
15. mai 2017 kl. 08.30. Flyvningen ble imidlertid forsinket med mer enn tre timer, og
klager har på dette grunnlag fremsatt krav om standardkompensasjon i henhold til EU-
forordning 261/2004 på 250 euro.

Tjenesteyterne har i det vesentlige anført
Norwegians flyvning DY609 fra Bergen til Oslo ble forsinket med tre timer og 36 minutter.
Forutgående flyvning, DY602, ble omdirigert til Trondheim på grunn av tåke i Bergen
denne dagen. Tåken medførte at det ikke var mulig å foreta en sikker landing, og flyet
landet i Trondheim for å fylle drivstoff og gjøre et nytt forsøk på en trygg landing i
Bergen. 

Flere flyvninger ble omdirigert til andre flyplasser denne dagen som følge av
værforholdene. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav om standardkompensasjon.

Nemnda bemerker

Norwegians flyvning DY609 fra Bergen til Oslo ble forsinket med tre timer og 36
minutter. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen

I dette tilfellet skyldtes forsinkelsen tåke ved flyplassen i Bergen, som medførte at
flere flyvninger ble omdirigert til andre flyplasser i nærheten. Det vises til fremlagt
dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningens forstand. Norwegian vurderte tiltak som reposisjonering
av egne fly, omruting med andre flyselskap og leie av fly og mannskap, men ingen av de
nevnte tiltakene ville gjort forsinkelsen kortere for de berørte passasjerene. Nemnda
legger til grunn at en forsinkelse på mer enn tre timer ikke kunne vært unngått selv om
alle rimelige tiltak var truffet. Forsinkelsen gir etter dette ikke rett til standarderstatning,
og nemnda anbefaler ikke at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.