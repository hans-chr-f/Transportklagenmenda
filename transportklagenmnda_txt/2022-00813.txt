Vedtak i Transportklagenemnda - Fly

Sammendrag

Krav om standarderstatning samt refusjon av utgifter
i forbindelse med opphold som følge av kansellering.

Dato
27.09.2022

Saksnummer
2022-00813

Tjenesteytere
KLM

Klager har i det vesentlige anført

Klager og hans reisefølge, til sammen 6 personer, skulle reise med KLM fra Trondheim
til Budapest via Amsterdam den 18. januar 2022. Avgang fra Trondheim kl. 06:15, med
ankomst kl. 12:05.
Klager mottok melding den 16. januar om at  KL1172 fra Trondheim til Amsterdam var
kansellert. 
KLM oppfordret de reisende til selv å booke om billettene via My Trip, eller å be
om refusjon dersom de ikke ønsket å reise. Klager valgte å reise den 17. januar fra
Trondheim kl. 17:20, med ankomst Budapest kl. 22:55. Hensikten med reisen var
håndball-EM i Budapest den 18. januar 2022.

Klager krever standarderstatning i tillegg til å få dekket ekstra utgifter for hotellopphold
og mat, 2 006 NOK.

Tjenesteyterne har i det vesentlige anført
KLM viser til at årsak til kansellering var unormalt høyt sykefravær som følge av den
pågående pandemien, og har i den forbindelse lagt frem statistikk på sykdomstilfeller i
perioden 2019 til februar 2022.  
KLM mener årsaken til hendelsen utgjør en ekstraordinær omstendighet som
fritar flyselskapene for sitt erstatningsansvar etter EU-forordning 261/2004, og at
kanselleringen ikke kunne vært unngått selv om alle rimelige tiltak ble truffet. 
Selskapet avviser på dette grunnlag klagers krav om standarderstatning.

KLM har vedlagt dokumentasjon som viser at selskapet har refundert klagers
ekstrautgifter for opphold og mat, 2 813 NOK.

Nemnda bemerker

Kansellering gir grunnlag for standarderstatning etter EU-forordning 261/2004 artikkel
5 og 7 med mindre flyselskapet kan bevise at passasjeren har fått informasjon om
endringen minst 2 uker før planlagt avgangstid, eller med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet. Klager ble informert om ruteendringen mindre enn to
uker før avreise. 

KLM har forklart at årsaken til kanselleringen var mangel på crew. Flyselskapet har lagt
ved tabeller som viser oversikt over frafall blant flyselskapets crew i perioden 2019-2022. 

Sykdom i besetningen kan være en ekstraordinær omstendighet i forordningens
forstand. Sykdom oppstår imidlertid fra tid til annen. Flyselskapet må derfor være
forberedt og ha en beredskapsplan for håndtering av påregnelig sykdom. Sykdom kan
likevel oppstå så plutselig og et slikt omfang at flyselskapet ikke har mulighet til å unngå
innstilling av en eller flere avganger. Dette må vurderes konkret. 

Nemndas  flertall - forbrukerrepresentantene og nemndsleder - mener at KLM ikke i
tilstrekkelig grad har godtgjort at kanselleringen skyldtes ekstraordinære omstendigheter
i forordningens forstand, som ikke kunne vært unngått selv om alle rimelige tiltak var
truffet. Nemnda mener at den dokumentasjon som er fremlagt er for generell ved at
det henvises til frafall hos crew grunnet selvisolering som følge av covid-19 pandemien,
uten å knytte dette konkret opp mot klagers flyvning. Det er ikke dokumentert at akkurat
denne flyvningen ble kansellert grunnet covid-19. 

Nemndas mindretall - bransjerepresentantene – viser til at KLM har fremlagt
dokumentasjon på at sykefraværet i slutten av november var på et særdeles høyt nivå på
grunn av Omikron-utbruddet. Flyselskapet viser til grafer der sykefraværet i den aktuelle
perioden var dobbelt så høyt som i tilsvarende periode i 2019 – pre pandemi. Videre
er det forklart at retningslinjer og anbefalinger fra nasjonale myndigheter førte til at
flere måtte isolere seg hjemme for å unngå å spre smitte. Mindretallet mener det må
være åpenbart at slike tiltak vil påvirke alle grupper mennesker, bedrifter og samfunn,
også flyselskapene og deres evne til å produsere flyvninger. Når det foreligger et så høyt
sykefravær blant ansatte som det her er vist til, vil det ikke være mulig å ha tilstrekkelig
med reservebesetning på standby. Det vil derfor være åpenbart umulig å gjennomføre
trafikkprogrammet som planlagt. Mindretallet mener derfor at KLM i tilstrekkelig grad
har godtgjort at klagers flyvning ble kansellert på grunn av Covid-19. 

Nemnda anbefaler etter dette at KLM utbetaler standarderstatning med 400 euro per
person til klager.

Vedtaket er fattet med den dissens som fremgår over. 

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd standardkompensasjon eller annen erstatning, og fra 7 dager etter at klager
har krevd refusjon.

Vedtak

Transportklagenemnda anbefaler at KLM utbetaler standarderstatning med 400 euro per
person til klager.