Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
12.02.2019

Saksnummer
2018-00636

Tjenesteytere
SAS

Klager har i det vesentlige anført

Klager med reisefølge (tilsammen to personer) skulle reise fra Trondheim til København
den 25. november 2017 kl 06.00 med SK2885. Kl 05.00 samme morgen fikk klager
melding om at flyet var kansellert grunnet mangel på crew. 

Klager krever standarderstatning 250 euro per person i henhold til EU-forordning
261/2004.

Tjenesteyterne har i det vesentlige anført
SK2885 ble kansellert som følge av syk pilot, det vises til fremlagt dokumentasjon.
Stormen Ylva som herjet Nord-Europa den 22. - 23. november hadde stor innvirkning
på flytrafikken den 24. november. Sent om kvelden den 24. november var alt
reservemannskap brukt opp, SAS hadde ingen annen mulighet enn å kansellere SK2885
som hadde avgang kl 06.00 den 25. november. 

Klager og reisefølget ble booket om til neste ledige avgang via Oslo kl 09.10, og ankom
København kl 12.50.

Hendelsen er ikke kompensasjonsberettiget i henhold til EU-forordning 261/2004, da
årsaken var ekstraordinære omstendigheter utenfor SAS kontroll.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artikkel 5 og 7.

Sykdom blant besetningen kan være en ekstraordinær omstendighet i forordningens
forstand. Sykdom oppstår rett nok fra tid til annen. Flyselskapet må derfor være
forberedt og ha en beredskapsplan for håndtering av påregnelig sykdom. Sykdom kan
likevel oppstå så plutselig eller i et slikt omfang at flyselskapet ikke har mulighet til å
unngå innstilling av en eller flere avganger. Dette må vurderes konkret.

Nemnda finner at flyselskapet SAS har dokumentert at kanselleringen skyldtes en
ekstraordinær omstendighet som ikke kunne vært unngått selv om alle rimelige tiltak var
truffet. Flyselskapet har lagt frem dokumentasjon for at et medlem av cabinpersonellet
meldte seg syk, og at reservemannskap var brukt opp som følge av storm på tidspunktet.
Nemnda mener derfor det ikke er grunnlag for standarderstatning.

Vedtak

Transportklagenemnda - fly anbefaler ikke at klager gis medhold.