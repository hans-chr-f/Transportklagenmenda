Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
12.02.2019

Saksnummer
2018-00876

Tjenesteytere
SAS

Klager har i det vesentlige anført

Klager skulle reise fra Oslo til Vilnius via København den 22. november 2017 kl 18.50
med ankomst kl 23.25. SK1477 fra Oslo til København ble forsinket slik at klager mistet
sin videreforbindelse. Hun ble booket om til påfølgende morgen og ankom endelig
bestemmelsessted kl 10.35.  

Klager stiller seg undrende til hvorfor SAS sine avganger ble forsinket som følge av ATC-
restriksjoner, når andre flyselskap tok av og landet som normalt. 

Klager krever standarderstatning 250 euro i henhold til EU-forordning 261/2004. 

Det vises for øvrig til klagers brev.

Tjenesteyterne har i det vesentlige anført
SK1477 ble forsinket som følge av ATC restriksjoner grunnet værforhold på Oslo
lufthavn. Disse restriksjonene medførte 1 time og 51 minutter i takse-kø. 34 minutter
av forsinkelsen skyldtes fjerning av snø, is, vann og sand fra rullebanen. SAS viser til
fremlagt dokumentasjon. 

Klager ble booket om til neste ledige fly fra Gardermoen påfølgende morgen. 

Hendelsen er ikke kompensasjonsberettiget i henhold til EU-forordning 261/2004, da
årsaken var ekstraordinære omstendigheter utenfor SAS kontroll.

SAS kan ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Nemnda mener at flyselskapet SAS har godtgjort at forsinkelsen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Dokumentasjonen viser at flyvningen ble forsinket grunnet ATC-restriksjoner som følge
av dårlige værforhold. 

Klager ble booket om og ankom endelig bestemmelsessted påfølgende morgen. Nemnda
anser dette etter forholdene å være innen rimelig tid. 

Klager har etter dette ikke rett til standarderstatning.

Vedtak

Transportklagenemnda - fly anbefaler ikke at klager gis medhold.