Vedtak i Transportklagenemnda - Fly

Sammendrag

Krav om erstatning grunnet nektet ombordstigning.

Dato
08.08.2012

Saksnummer
105/12F

Tjenesteyter
Türkish Airlines

Krav om erstatning grunnet nektet ombordstigning.

Klager har i det vesentlige anført:

Klager skulle reise fra Oslo til Istanbul 27. oktober 2011 med TK1752. Dagen før avreise
mottok klager en telefon om at TK1752 muligens ville bli kansellert, og om klager godtok en
ombooking til senere avgang mot oppgradering til business klasse. Motvillig aksepterte klager
denne løsningen da han følte han ikke hadde noe valg.

På Gardermoen den 27. oktober oppdaget klager midlertid at TK1752 stod oppført og i
rute. Klager stiller seg svært kritisk til at de ble tatt av flyet på feil grunnlag, da årsaken var
overbooking og ikke kansellering.

Klager krever kompensasjon i henhold til gjeldende regler for nektet ombordstigning. Videre
krever klager refusjon av utgifter til mat, kroner 813, og drosje, kroner 456.

Türkish Airlines har ikke avgitt uttalelse til nemnda.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Türkish Airlines ved nemndas brev av 1. mars 2012 med frist til 12.
april 2012 for eventuelle bemerkninger. I brevet opplyses det bl.a. om at flyselskapet har
bevisbyrden ved påberopelse av ekstraordinære omstendigheter som kan gi grunnlag for
fritak for ansvar. Det fremgår videre at nemnda vil legge passasjerens opplysninger til grunn
dersom disse ikke imøtegås av flyselskapet. Det blir også opplyst at saken vil bli forelagt
nemnda selv om flyselskapet ikke avgir uttalelse.

Türkish Airlines har ikke avgitt uttalelse til nemnda. Nemndas avgjørelse treffes på bakgrunn
av de foreliggende opplysninger.

Nektet ombordstigning kan etter omstendighetene gi rett til standarderstatning etter EU
forordning 261/2004. Med «nektet ombordstigning» menes avvisning av en passasjer til tross
for at passasjeren har en bekreftet reservasjon på den aktuelle flygning, jf. forordningen
artikkel 2 bokstav k.

Nemnda legger på bakgrunn av de foreliggende opplysninger til grunn at klager dagen forut
for avreise frivillig hadde akseptert omruting til en senere flygning mot oppgradering av
billetten. Klager hadde følgelig ikke lenger reservert billett til TK1752. Forholdet gir følgelig ikke
rett til standarderstatning etter forordningen.

Nemnda har ikke grunnlag for å ta stilling til om klager ble lurt til å velge omruting eller om
problemstillingen var reell.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Janne G. Soløy, Widerøes Flyveselskap AS

Olav Grøttland, SAS