Vedtak i Transportklagenemnda
- Kollektivreiser

Sammendrag

Krav om refusjon av ubenyttet billett - Covid-19

Dato
19.01.2021

Saksnummer
2020-03345

Tjenesteytere
Vy

Klager har i det vesentlige anført

Klager skulle reise med Vy fra Oslo S til Bergen stasjon den 17. september 2020.
Klager anfører at han kjøpte billettene når grensene var åpne. På grunn av at norske
myndigheter stengte grensen fikk ikke klager mulighet til å benytte billettene. Klager
anfører at det ikke er spesifisert på billettene at de ikke er refunderbare. 

klager krever prisen for billettene refundert, på totalt kr. 1058.

Tjenesteyterne har i det vesentlige anført
Klager kjøpte ikke-refunderbare billetter på Vy sin nettside den 12. august 2020 for reise
fra Oslo til Bergen den 17. september 2020 med avgang kl. 08:25. Vy mottok forespørsel
om refusjon av billettene den 14. oktober 2020. Reservasjonen hadde ikke blitt kansellert
i forkant. 

Det er den reisende som er ansvarlig for å kjøpe billettkategorien som passer best til
sine behov og sørge for å ha en reiseforsikring som kan dekke et eventuelt tap dersom
man ikke kan benytte seg av reservasjonen. Enkelte av Vy sine billetter er solgt til en
rimeligere pris og er ikke-refunderbare, og dette er den billettkategorien        klager har
kjøpt. 

Til tross for den pågående Covid-19 pandemien valgte klager å kjøpe ikke-refunderbare
billetter. Klager ble aldri presentert informasjon om at han hadde krav på refusjon av
billettene, følgelig skulle ikke klager hatt noen forventninger om at en refusjon ville blitt
innvilget. Toget gikk som normalt 17. september 2020 og Vy har opprettholdt sin del
av avtalen. I tillegg er det ikke noen generell kontraktsrettslig lov som gir en rett til å få
penger refundert for en tjeneste man ikke kunne benytte seg av. 

Vy presiserer at for å ha krav på refusjon av en ubenyttet refunderbar billett, må
reservasjonen kanselleres før oppsatt avgangstid. Vy holder ikke oversikt over
passasjerer som ikke dukker opp til deres avgang og har derfor ikke mulighet til å vite om
billetten har blitt brukt eller ikke, dersom den ikke har blitt kansellert før avgang. 

Det at klager valgte å ikke reise eller ikke kunne reise gir ikke rett til refusjon. 

Vy avviser klagers krav om refusjon av ikke-refunderbare billetter.

Nemnda bemerker

Klagen gjelder krav om refusjon av ubenyttede billetter som følge av stengte grenser.
Klager var av denne grunn forhindret fra å reise inn i Norge, og fikk ikke benyttet bestilte
billetter. 

Billettene ble kjøpt 12. august 2020, som var etter utbruddet av Covid-19 pandemien, og
er ikke refunderbare i henhold til betingelsene. Toget gikk som oppsatt, og det var ingen
svikt i tilbudet fra Vy som gir grunnlag for refusjon. At grensene ble stengt som følge av
pandemien, er et forhold som ligger utenfor Vys kontroll. Det vises videre til at Vy på sine
nettsider anbefaler passasjerer å kjøpe refunderbare billetter nettopp fordi situasjonen
med den pågående pandemien er uforutsigbar. 

Da klager ikke har kjøpt refunderbare billetter er det ikke grunnlag for refusjon.

Vedtak

Transportklagenemnda for kollektivtransport finner ikke å kunne anbefale at klager gis
medhold.