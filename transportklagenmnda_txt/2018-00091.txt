Vedtak i Transportklagenemnda - Fly

Sammendrag

Krav om refusjon av ny billett grunnet kansellering.

Dato
09.10.2018

Saksnummer
2018-00091

Tjenesteytere
FlyViking AS

Klager har i det vesentlige anført

Klager skulle reise fra Stokmarknes til Tromsø 5. november 2017 kl. 20:20 med VF307.
Denne flyvningen ble kansellert kl. 18:30 samme dag per sms, og hun fikk beskjed om
at selskapet forsøkte å finne en løsning. Klager hørte ingenting på flere timer. Telefonen
til FlyViking var ubemannet og nettsiden hadde ingen oppdatert informasjon. Klager
besluttet derfor å kjøpe ny billett med Widerøe kl. 21:30. Hun mottok så en sms fra
FlyViking kl. 20:50 om at det var satt opp et ekstrafly. Det var nå for sent å kansellere de
nye billettene. 

Klager krever å få refundert utgiftene til billetter med Widerøe.

Tjenesteyterne har i det vesentlige anført
FlyViking har ikke avgitt uttalelse vedrørende saken verken til klager eller til nemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. forskrift om klagenemnd for flypassasjerer § 5-3.

Klagen er forelagt FlyViking ved nemndas e-post av 18. januar 2018 med frist til 1.
mars for eventuelle bemerkninger. I e-posten opplyses det bl.a. om at flyselskapet har
bevisbyrden ved påberopelse av ekstraordinære omstendigheter som kan gi grunnlag
for fritak for ansvar. Det fremgår videre at nemnda vil legge passasjerens opplysninger
til grunn dersom disse ikke imøtegås av flyselskapet. Det blir også opplyst at saken vil bli
forelagt nemnda selv om flyselskapet ikke avgir uttalelse.     

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261 / 2004 artiklene 5 og 7.

FlyViking har ikke avgitt uttalelse til klager eller til nemnda. Flyselskapet har følgelig
ikke godtgjort at innstillingen skyldtes en ekstraordinær omstendighet som ikke
kunne vært unngått selv om alle rimelige tiltak var truffet. Dette gir klager rett til
standardkompensasjon på 250 euro.

Ved kansellering har passasjeren rett til omruting eller full refusjon. Klager valgte å
avbryte reisen med FlyViking og kjøpte ny billett med annet selskap. Klager har rett til full
refusjon av ubenyttet billett. 

Klager krever videre refusjon av mellomlegget mellom opprinnelig og ny billett. 

I dette tilfellet kjøpte klager ny billett med annet selskap før flyselskapet hadde fått
mulighet til å kunne tilby ombooking. Klager hevder hun ble informert om kanselleringen
kl 18.30, og at tilbud om ombooking kom kl 20.50. Nemnda anser dette som ombooking
innen rimelig tid, og kan ikke anbefale at klager gis medhold i sitt krav om refusjon av
mellomlegg til ny billett.

Vedtak

Transportklagenemnda - fly anbefaler at FlyViking utbetaler standarderstatning med 250
euro per person.