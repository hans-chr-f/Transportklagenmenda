Vedtak i Transportklagenemnda - Fly

Sammendrag

Krav om standarderstatning ved forsinkelse.

Dato
20.06.2018

Saksnummer
2017-02334

Tjenesteytere
Norwegian

Klager har i det vesentlige anført

Klager reiste med Norwegians flyvning DY1872 fra Oslo lufthavn (OSL) til Roma (FCO) 20.
mars 2015 kl. 08.45. Flyvningen ble forsinket med over tre timer, og klager har på denne
bakgrunn fremsatt krav om standardkompensasjon i henhold til EU-forordning 261/2004
på 400 euro pr. person, totalt 800 euro for to passasjerer.

Tjenesteyterne har i det vesentlige anført
Norwegians flyvning DY1872 fra Oslo til Roma 20. mars 2015 ble forsinket med syv timer
og elleve minutter. 

Klagers krav mot Norwegian ble fremmet 6. september 2017, to år og seks måneder
etter at flyvningen fant sted. Norwegian er av den oppfatning at krav om erstatning
må fremmes innen rimelig tid og så snart som mulig etter at man har blitt kjent med
forholdet. Selskapet viser til Forliksrådets avgjørelse i F2017-016909, hvor saken gjaldt
et liknende krav om EU-kompensasjon fra en passasjer mot Norwegian, Klager sendte
første krav til Norwegian to år og fire måneder etter at flyvningen fant sted. 

Av avgjørelsen fremgår det at "[F]orliksrådet er av den oppfatning at krav om erstatning
må fremmes innen rimelig tid og så snart som mulig etter at man har blitt kjent med
forholdet [...]. Forliksrådet velger å bruke en frist på 1 år som praksis for begrepet "innen
rimelig tid". 

Norwegian har videre vist til Transportklagenemndas avgjørelse i 2017-01257. Denne
avgjørelsen ble etter Norwegians oppfatning avsagt på bakgrunn av svensk rettspraksis.
Selskapet kan ikke se at klager har påberopt seg samme rettspraksis i denne saken.
Videre påpeker selskapet at dommen som nemndas avgjørelse baserer seg på enda ikke
er rettskraftig, og er derfor av den oppfatning at avgjørelsen ikke kan tillegges avgjørende
vekt. 

Norwegian anfører på ovennevnte grunnlag at klagen er fremsatt for sent, og avviser på
dette grunnlag klagers krav. 

Subsidiært, dersom nemnda kommer til at klagers krav er rettidig fremsatt, har
Norwegian kommet med følgende anførsler: DY1872 fra Oslo til Roma ble forsinket med
syv timer og elleve minutter som følge av streik blant flygeledere i Italia. DY1872 skulle
egentlig landet kl. 10.50. Det var flere avganger som skulle landet i dette tidsrommet,
men disse ble kansellert som følge av restriksjonene i luftrommet. Norwegian maktet å
forhindre kansellering ved å omrokere sine flymaskiner, men en forsinkelse var ikke til å
unngå. 

Norwegian anfører at de ovennevnte forhold utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
forsinkelsen ikke kunne vært unngått selv om alle rimelige tiltak ble truffet. Selskapet
avviser på dette grunnlag klagers krav om standardkompensasjon, dersom nemnda
kommer til at klagen er rettidig fremsatt.

Nemnda bemerker

Klagers krav mot Norwegian ble fremmet 6. september 2017, to år og seks måneder
etter at flyvningen fant sted. Norwegian har anført at klager ikke har reklamert i tide. 

EU-forordning 261/2004 har ingen egne regler om reklamasjonsfrister. Det finnes ingen
bestemmelser som gir hverken relative eller absolutte reklamasjonsfrister.

Nemnda har tidligere vurdert spørsmålet om det foreligger en reklamasjonsfrist
etter flypassasjerforordningen. Nemndas flertall, forbrukernes representanter og
nemndsleder, kom da til at det ikke gjelder en regel om reklamasjon innen rimelig tid
etter forordningen. Det vises til FLYKN-2017-1257 med videre henvisninger. Denne
avgjørelsen fastholdes, og klager har sitt krav i behold. 

Spørsmålet er videre om klager har krav på standarderstatning.

DY1872 fra Oslo til Roma 20. mars 2015 kl. 08.45 ble forsinket med syv timer og elleve
minutter.

Forsinkelse som medfører at passasjerene kommer frem til det endelige
bestemmelsesstedet tre timer eller mer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7, jf. artikkel 5 nr. 3, jf. EU-
domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

På bakgrunn av fremlagt dokumentasjon i saken, legger nemnda til grunn at forsinkelsen
skyldtes streik hos italienske flyveledere.

EU-forordningen nevner i sin fortale at streik kan være et eksempel på en ekstraordinær
omstendighet som medfører at flyselskapets forpliktelser bør være begrenset eller
bortfalle. Forordningen sier imidlertid ikke at enhver streik som rammer flyselskapets
drift må anses å ligge utenfor dettes kontroll. 

Nemnda er av den oppfatning at streik hos tredjemann, for eksempel streik blant
flygeledere og flyplassansatte, faller utenfor flyselskapets ansvarsområde. Forsinkelse
som følge av slik streik, må anses som ekstraordinære omstendigheter. Nemnda kan
videre ikke se at forsinkelsen som følge av streiken kunne vært unngått eller overvunnet. 

Klager har derfor ikke krav på standarderstatning i henhold til EU-forordningen.

Vedtak

Transportklagenemnda - fly anbefaler ikke at klager gis medhold.