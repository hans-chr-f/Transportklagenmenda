Vedtak i Transportklagenemnda - Fly

Sammendrag

Krav om erstatning for forsinket og stjålet bagasje.

Dato
23.09.2022

Saksnummer
2022-01020

Tjenesteytere
KLM

Klager har i det vesentlige anført

Klagers mor skulle reise fra Stavanger til Bogota via Amsterdam den 16. januar 2022
med KLM. Hun sjekket inn tre kofferter. Da klagers mor var ombord på flyvningen
mellom Amsterdam og Bogota, mottok klager en epost fra KLM med beskjed om at
morens kofferter var savnet. Da klagers mor ankom Bogota var kun èn av tre kofferter
ankommet. Klager ringte KLM flere ganger i tiden etter, og den 22. januar ble koffertene
lokalisert i Amsterdam. KLM ba om å få koden på koffertenes låser for å sjekke innholdet
og at koffertene faktisk var klagers mor sine kofferter. Koffertene ble deretter sendt til
Panama med KL757.  

Klager ble informert om at koffertene ville bli sendt fra Panama til Caracas. Klager ba
KLM om at koffertene måtte låses igjen, da arbeiderne på Caracas lufthavn er kjent for å
åpne kofferter og ta verdisaker. Klager ba videre om at koffertene i stedet måtte sendes
til Maracaibo, da dette var morens hjemsted. KLM avslo og svarte at koffertene ville bli
sendt Caracas den 23. januar.

Etter dette ringte klager KLM flere ganger for å høre om koffertene var ankommet
Caracas, men KLM kunne ikke svare. Da det var gått 21 dager meldte klager koffertene
savnet per telefon. En uke etter dette mottok klagers mor en telefon fra Copa Airlines om
at koffertene var på flyplassen i Caracas. To dager senere den 22. februar, fløy klagers
mor fra Maracaibo til Caracas (pris flybillett USD 125) for å hente koffertene sine.   

Da hun mottok koffertene sine, var store deler av innholdet i koffertene stjålet. Da
koffertene ble sjekket inn i Stavanger veide de henholdsvis 23 og 20 kilo. Da klagers mor
mottok koffertene i Caracas veide de 17 og 15 kilo.   

Koffertene var helt nye, og ble kjøpt den 15. desember 2021 for kroner 1 199. 

KLMs påstand om at klager ikke kontaktet flyselskapet før etter syv dager stemmer ikke.
Seks dager etter at koffertene ble savnet , den 22. januar, ble bagasjen funnet og sendt
til Panama med KL757. Den 23. januar ble bagasjen sendt fra Panama til Caracas med
Copa Airlines flight CM224. Klager har samlet denne informasjonen fra en av de mange
telefonsamtalene hun har hatt med KLMs kundesenter. 21 dager etter at bagasjen ble
savnet, sendte klager inn en klage på KLMs nettsider. Klager har dessverre ikke kopi av
denne. Ingen fra Copa Airlines tok kontakt med klager i perioden mellom 23. januar og
20. februar.

Klagers svoger har i ettertid klart å reparere låsen på koffertene, klager trekker derfor
den delen av kravet som gjelder skade på koffertene.

Klagers viser til fremlagt liste over stjålet innhold i koffertene. Klager krever innholdet
i koffertene samt flybillett t/r Caracas erstattet med til sammen kroner 11 758, med
fradrag av kroner 1 199 for koffertene. Samlet krav kroner 10 559.

Tjenesteyterne har i det vesentlige anført
KLM kan dessverre ikke imøtekomme klagers krav om erstatning, da skade og tyveri må
rapporteres til flyselskapet innen 7 dager etter mottak av bagasjen. Dette er i samsvar
med Montrealkonvensjonen. Ifølge KLMs registreringer i denne saken, ble bagasjen
levert klager den 22. januar, og KLM mottok den første henvendelsen fra klager den 14.
februar, mer enn 7 dager senere.

KLM kan ikke imøtekomme klagers krav.

Nemnda bemerker

Klager har fremsatt krav om refusjon av stjålet innhold i bagasjen og refusjon av flybillett,
til sammen kroner 10 559.  

Flyselskapet er i henhold til luftfartsloven § 10-20/Montrealkonvensjonen artikkel 19
ansvarlig for tap som følge av forsinket bagasje.

Montrealkonvensjonens artikkel 17 nr. 3 inneholder en bestemmelse om tidspunktet
for når innskrevet reisegods skal anses som tapt slik at passasjeren kan gjøre sine
rettigheter etter fraktavtalen gjeldende overfor fraktføreren. Det kan passasjeren gjøre
dersom fraktføreren erkjenner at det innskrevne reisegodset er tapt eller dersom det
innskrevne reisegodset ikke er kommet frem senest 21 dager etter at det skulle vært
fremme. Bestemmelsen er innarbeidet i luftfartsloven, jf. § 10-18 tredje ledd.

KLM hevder klagers bagasje ble utlevert den 22. januar, og at klager har klaget for sent
(den 14. februar)  ved å henvende seg til flyselskapet mer enn 21 dager etter at bagasjen
ble utlevert.    

Det er i denne saken ikke bestridt at klagers to kofferter ble forsinket, og at de ble
lokalisert i Amsterdam den 22. januar. Det er heller ikke bestridt at koffertene ble sendt
fra Amsterdam til Panama City den 23. januar. Det er uklart for nemnda hvorfor KLM
deretter sendte klagers bagasje til en annen by, Caracas, enn den byen klager opprinnelig
hadde billett til, Bogota. Nemnda kan ikke se at KLM har oppfylt sin plikt til å returnere
klagers forsinkede bagasje ved å sende den til en helt annen by.    

Nemnda mener klager har oppfylt bevisbyrden for at bagasjen ble forsinket, og deretter
levert til feil by. 
Klager har fremlagt:
- epost fra KLM datert 16. januar med informasjon om savnet bagasje med referanse
BOGKL14184.
- epost fra KLM datert 26. januar med beskjed til klager at hun må bekrefte å ha mottatt
sin bagasje.
- kopi av flybillett t/r Maracaibo - Caracas den 22. februar.     
- rapport fra Copa Airlines om at klager mottok sin bagasje den 22. februar. 

Nemnda mener etter dette at KLM ikke kan vise til at klager mottok sin bagasje den 22.
januar og at hun har klaget for sent, da klager i realiteten mottok sin bagasje først den
22. februar.   

Det er heller ikke bestridt at deler av innholdet i klagers bagasje var borte da hun
mottok sin bagasje. Nemnda mener etter dette at KLM er ansvarlig for klagers tap, og at
flyselskapet må refundere kroner 10 559 til klager.

Vedtak

Transportklagenemnda anbefaler at KLM refunderer kroner 10 559 til klager.