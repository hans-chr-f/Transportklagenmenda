Vedtak i Transportklagenemnda
- Kollektivreiser

Sammendrag

Krav om frafall av gebyr på grunn av identitetstyveri

Dato
17.01.2020

Saksnummer
2019-03980

Tjenesteytere
Ruter

Klager har i det vesentlige anført

Klager har mottatt et gebyr, ilagt på busslinje 30 til Bygdøy 20. juni 2019, men anfører
at hun ikke har blitt stoppet i noen kontroll. Klager hevder hun har blitt utsatt for
identitetstyveri og at vedkommende som ble stoppet i kontrollen utgav seg for å være
henne. 

Klager krever frafall av gebyret.

Tjenesteyterne har i det vesentlige anført
Klager hevder at hun har blitt utsatt navnemisbruk og at det ikke var hun som ble
stoppet i kontroll den 20.juni 2019. Gebyret har blitt opprettholdt på bakgrunn av
likheter i signatur på gebyret og signatur på innsendt bankkort. 

Ruter er av den oppfatning at denne typer saker ikke skal avgjøres i nemnda, da det bør
være mulig for partene å legge frem sine synspunkter og bevis. 

Ruter viser forøvrig til saksnummer 2017-03145 hvor det i vedtaket vises til Forskriften
§ 6-2 c) og d). Denne saken ble på bakgrunn av forannevnte avvist av nemnda. Ruter
mener det samme bør skje i denne saken. 

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager hevder at hun ikke har vært i noen kontroll og mener hun er utsatt for
identitetstyveri. 

Nemnda finner å måtte avvise saken i medhold av forskrift om klagenemnd for
passasjertransport § 6-2 d da saken reiser bevisspørsmål som vanskelig kan klarlegges
under saksbehandlingen og heller ikke egner for behandling i nemnda. 

Nemnda viser til at saken kan bringes inn for forliksrådet.

Vedtak

Saken avvises fra behandling i Transportklagenemnda Kollektivtransport.