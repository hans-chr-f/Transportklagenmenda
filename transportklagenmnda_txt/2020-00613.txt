Vedtak i Transportklagenemnda
- Kollektivreiser

Sammendrag

Krav om refusjon av utgifter til taxi som følge av forsinket buss

Dato
11.06.2020

Saksnummer
2020-00613

Tjenesteytere
Fram

Klager har i det vesentlige anført

Klager skulle reise med buss fra Åse til Ålesund, for deretter å ta buss fra Ålesund til
Vigra flyplass for å rekke et fly. Bussen fra Åse skulle ha avgang kl. 13:03. Klokken 13: 10
ringte klager til Fram ettersom bussen ikke hadde kommet, men fikk ingen informasjon
utover at neste buss ville komme kl. 13:22. Klager tok bussen fra Åse kl. 13:23 og rakk
dermed ikke neste buss fra Ålesund. Klager måtte derfor reise med taxi fra Ålesund til
Vigra flyplass.

Klager krever refundert kr 388 for utgifter til taxi.

Tjenesteyterne har i det vesentlige anført
Fram har ikke inngitt tilsvar i saken.

Nemnda bemerker

Klager krever refundert utgifter til taxi ettersom bussen fra Åse til Ålesund var forsinket
slik at han ikke rakk den planlagte bussavgangen til Vigra flyplass.

Fram har en reisegaranti som på visse vilkår gir rett til å få refundert utgifter ved
forsinkelser. Ved forsinkelser på 20 minutter eller mer på reiser under 1 time refunderes
inntil kr 550. Imidlertid gjelder ikke reisegarantien dersom det er 20 minutter eller
mindre til neste avgang ifølge rutetabellen. Fram har også vist til at forsinkelsen skyldtes
trafikkuhell som lå utenfor deres kontroll. 

I dette tilfellet var neste avgang fra Åse kl. 13:22, dvs. 19 minutter etter den avgangen
klager skulle ta. Reisegarantien vil derfor ikke komme til anvendelse.

Nemnda kan følgelig ikke se at klager har krav på å få refundert utgiften til taxi.

Vedtak

Transportklagenemnda for kollektivtransport finner ikke å kunne anbefale at klager gis
medhold.