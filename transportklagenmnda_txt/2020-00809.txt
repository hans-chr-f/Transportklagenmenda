Vedtak i Transportklagenemnda - Fly

Sammendrag

Krav om standarderstatning som følge av
forsinkelse. Funn av skader på flyet før avgang.

Dato
20.10.2020

Saksnummer
2020-00809

Tjenesteytere
Norwegian Air Shuttle

Klager har i det vesentlige anført

Klager skulle reise med DY7201 fra Oslo til Bangkok den 2. desember. Flyet skulle gå fra
Oslo kl. 14.15 og lande i Bangkok kl. 07.05. Det ble imidlertid forsinket fra Oslo og landet
fire timer og fem minutter forsinket i Bangkok. Klager stiller seg kritisk til Norwegians
forklaring av årsaken til forsinkelsen og bemerker at det drøyde lenge før hun fikk
refusjon av matutgiftene sine.

Klager krever standarderstatning på 600 euro i henhold til EU-forordning 261/2004 som
følge av forsinkelsen.

Tjenesteyterne har i det vesentlige anført
Flyvningen DY7201 den 2. desember 2019, som skulle utføres av flymaskinen LNLNR, ble
fire timer og fem minutter forsinket som følge av lynnedslag.

Før flymaskinen LNLNR tok av fra Oslo, ble det oppdaget et hull i lasteromsdøren. Flyet
ble undersøkt av teknikere som fant tegn på lynnedslag på håndtaket til den fremre
lasteromsdøren. Etter at reparasjonen var utført, ble flymaskinen satt tilbake i drift igjen.
Beklageligvis førte hendelsen til at DY7201 ble forsinket.

Da forsinkelsen skyldtes lynnedslag, er årsaken å anse som en ekstraordinær
omstendighet.

EU-forordning 261/2004 har ingen uttrykkelig bestemmelse om erstatning i tilfelle av
forsinkelser, slik den har i tilfelle av kansellering. I henhold til EU-domstolens avgjørelse
i saken C-402/07 (Sturgeon) har passasjerer også rett på erstatning i tråd med artikkel 7
i tilfelle av forsinkelse hvis de ankommer endelig bestemmelsessted tre timer eller mer
etter opprinnelig ankomsttid. Flyselskapene er imidlertid unntatt plikten til å utbetale
erstatning dersom årsaken til forsinkelsen er ekstraordinære omstendigheter utenfor
flyselskapets kontroll.

Omstendigheter utenfor flyselskapets kontroll er hendelser som ikke er forårsaket
av en handling eller unnlatelse fra fraktførers side. Norwegian mener på bakgrunn
av dette at forsinkelsen, som ble påvirket av været og restriksjoner i avgangstidene,
var utenfor Norwegians kontroll. Norwegian kan altså ikke imøtekomme kravet om
standarderstatning.

Norwegian refunderte klagers utgifter til mat den 2. januar 2020.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet tre timer eller mer etter det planlagte ankomsttidspunktet, gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Norwegian har opplyst at flymaskinen i forbindelse med flyvningen DY7201 fra
Oslo til Bangkok måtte inspiseres som følge av funn av skader på flyet i form av et
hull i lasteromsdøren. Dette skapte en forsinkelse. Teknikere mente at skaden var
forårsaket av lynnedslag, og flyet måtte undersøkes. Nemnda mener at det foreligger
ekstraordinære forhold i forordningens forstand, som ikke kunne vært unngått til tross
for at alle rimelige tiltak var truffet.

Vedtak

Transportklagenemnda - fly anbefaler ikke at klager gis medhold.

Forbrukerrepresentant Maite de Geus-Cossard, Forbruker Europa, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.