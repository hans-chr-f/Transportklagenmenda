Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
05.06.2018

Saksnummer
2017-02066

Tjenesteytere
British Airways

Klager har i det vesentlige anført

Klager skulle reise fra Oslo til Boston via London den 10. juni 2017 kl 17.25 med ankomst
samme dag kl 22.15 lokal tid. BA767 fra Oslo til London ble forsinket en time grunnet
lang kø i sikkerhetskontrollen, slik at klager mistet sin videreforbindelse. Han ble booket
om fra London dagen etter og ankom endelig bestemmelsessted kl 17.30 den 11. juni.

Klager stiller seg kritisk til at British Airways valgte å vente en hel time på passasjerer
som var forsinket til gate grunnet lang kø i sikkerhetskontrollen. Flyselskapet skylder på
at forsinkelsen gjaldt sikkerhetsmessige årsaker, men dette stemmer ikke. Klager var
ved gate i tide og fikk gå ombord. Han mener at hendelsen ikke kan anses å være en
ekstraordinær omstendighet, og mener flyet burde holdt seg til oppsatt ruteplan. Det var
flere ombord som mistet sin videreforbindelse som følge av kapteinens avgjørelse om å
vente.  

Klager skulle delta på en messe i Boston, og gikk glipp av verdifull tid på denne. 

Klager krever standarderstatning 600 euro i henhold til EU-forordning 261/2004.

Det vises for øvrig til klagers brev.

Tjenesteyterne har i det vesentlige anført
BA767 ble forsinket 47 minutter som følge av lange køer i passkontrollen på
Gardermoen. Flyet skulle tatt av kl 15.25, og gaten skulle ha stengt kl 15.05.

Klager hadde en connection tid i London på 65 minutter. Minimum connection tid i
London er 60 minutter. 

British Airways viser til fremlagt utskrift av passasjerlisten som viser at klager var en de
tilsammen 28 passasjerene som ikke møtte ved gaten før kl 15.05. Dersom kapteinen
hadde valgt å stenge gaten kl 15.05 måtte all bagasjen til de 28 passasjerene blitt
offloadet, som igjen hadde medført en lang forsinkelse. Klager ville uansett avgjørelse
ikke ha rukket sin videreforbindelse. 

Klager ble booket om fra London til Boston neste dag og han mottok forpleining. 

British Airways viser til fremlagt dokumentasjon, samt linker til nyhetssider som forteller
om kaoset som oppstod i sommermånedene på Gardermoen grunnet dårlig planlegging
og underbemanning ved passkontrollen på flyplassen.  

British Airways anser hendelsen som ekstraordinær og utenfor flyselskapets kontroll.
Dersom kapteinen hadde bestemt at flyet skulle gå i rute med savnede passasjerers
bagasje ombord, ville dette vært en sikkerhetsrisiko.

British Airways ønsker å refundere eventuelle utgifter klager måtte ha hatt i ventetiden
mot kvitteringer, men kan ikke imøtekomme hans krav utover dette.

Det vises for øvrig til British Airways brev.

Nemnda bemerker

Forsinkelse som medfører at passasjerene kommer mer enn 3 timer senere frem
enn planlagt til det endelige bestemmelsesstedet, utløser en plikt for flyselskapet til å
utbetale standarderstatning med mindre selskapet godtgjør at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf EU-forordning 261 / 2004 artiklene 5, 6 og 7 og EU-domstolens avgjørelser
i sak Sturgeon-Condor av 19.11.2009 (C-402/07) og Nelson med flere av 23.10.2012
(C-581/10).

Det er enighet mellom partene om at det var svært lang kø i sikkerhetskontrollen på
Gardermoen denne dagen (det er også dokumentert) , og at dette var årsaken til at
mange passasjerer som hadde sjekket inn (også bagasje) kom for sent frem til gaten.
Gaten skulle stenge 15.05. I henhold til fremlagt dokumentasjon kom 28 passasjerer
for sent frem til gaten.  Klager selv gikk først ombord kl 15.19. Dersom kapteinen hadde
valgt å reise da, måtte alle manglende passasjerers bagasje ha blitt identifisert og tatt
ut av flyet. Denne operasjonen tar erfaringsmessig lang tid, og på grunn av den korte
connection time klager hadde i London, legger nemnda til grunn at han uansett ikke ville
rukket sin videreforbindelse. 

Køer i sikkerhetskontrollen på Gardermoen ligger utenfor flyselskapets kontroll. Det
er passasjerenes ansvar å komme i tide, men nemnda legger til grunn at det var en
ekstraordinær situasjon på Gardermoen denne dagen. Det er videre slik at kapteinen
ikke hadde  noe valg med hensyn til å ta ut bagasjen til manglende passasjerer om han
hadde valgt å la flyet gå før innsjekkete passasjerer var kommet ombord. Dette er en
sikkerhetsregel han er forpliktet til å følge. 

Etter dette er det nemndas syn at forsinkelsen skyldtes ekstraordinære omstendigheter
på Gardermoen og sikkerhetsregler som ikke kunne vært unngått selv om alle rimelige
tiltak var truffet. 

Nemnda kan ikke anbefale at klager gis medhold i sitt krav på erstatning.

Vedtak

Transportklagenemnda - fly anbefaler ikke at klager gis medhold.