Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
03.12.2019

Saksnummer
2019-00271

Tjenesteytere
SAS

Klager har i det vesentlige anført

Klager og hennes reisefølge, totalt to voksne og to barn, skulle reise fra Bergen via
København til Milano den 22. mars 2018 kl. 13.10 med SK2875. Flyvningen ble kansellert
fordi været på Flesland  medførte at innkommende fly fra København ikke kunne lande.
De ble derfor booket om til ny reiserute dagen etter via Oslo og Zurich. De ankom Milano
den 23. mars kl. 21.50 med en forsinkelse på 26 timer og 40 minutter. 

Klager stiller spørsmål ved at værforholdene på tidspunktet for flygningen førte til en
fare for flysikkerheten og dermed var en "ekstraordinær omstendighet". SAS har i sitt
tilsvar fremlagt dokumentasjon som viser at siktbarheten i tidsrommet for kl. 11.20
og kl. 11.50 lå rundt 9000 m. Dette er i utgangspunktet en god siktbarhet som gjør at
kapteinen kan fly. Det er kapteinen som har det operasjonelle ansvaret om å treffe en
beslutning om en flygning kan gjennomføres. Kapteinen skal foreta en sikkerhetsmessig
vurdering av om flygningen kan skje. For å bevise en årsakssammenheng mellom
den "ekstraordinære omstendigheten" og kanselleringen, må flyselskapet vise til
dokumentasjon som tilsier at kapteinen ikke kunne fly i det gitte tilfellet. Bevisbyrden om
hvorvidt det har oppstått en ekstraordinær omstendighet påhviler flyselskapet, jf. EU-
forordning 261/2004 art. 5 nr. 3. Denne bevisbyrden er ikke oppfylt.

Klager krever 400 euro pr. person (totalt 1600 euro) i standarderstatning i henhold til EU-
forordning 261/2004.

Tjenesteyterne har i det vesentlige anført
Flyvningen fra Bergen til København med SK2875 den 22. mars 2018 ble innstilt som
følge av værforhold i Bergen. SK2864 - fly individ EIFPA, skulle operere strekningen
København-Bergen  for så å returnere som SK2875 Bergen-København. SK 2864 ble
omdirigert tilbake til København på grunn av tåke på Flesland og som en direkte følge av
dette ble SK2875 kansellert. 

Kanselleringen av SK2875 skyldtes at værforholdene i Bergen tilsa at det ikke var trygt
å lande for flytypen som opererte strekningen. Denne flys av CityJet som har et annet
system på sine fly enn for eksempel Airbus. Det er kapteinen som har det fulle ansvaret
for sikkerheten til passasjerer, mannskap og flymaskin og en slik beslutning tas etter en
nøye vurdering av forholdene der og da. 

SAS gjorde det som var mulig for å frakte klager med reisefølge på raskest mulig måte
til sin endestasjon. De ble booket om til dagen etter kl. 14.05 fra Bergen med ankomst
Milano kl. 21.50. SAS mener dette er innenfor rimelig tid tatt i betraktning at det var
palmehelgen og påskeutfart disse dagene. 

Med bakgrunn i ovennevnte kan ikke SAS imøtekomme klagers krav om kompensasjon i
henhold til forordningen.

Nemnda bemerker

Kansellering gir rett til standardkompensasjon med mindre flyselskapet kan godtgjøre
at kanselleringen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken ved at det ikke er mulig å lande / ta av, kan være en
ekstraordinær omstendighet som medfører at den reisende ikke har krav på erstatning.
Dette må vurderes konkret.  

SAS har vedlagt dokumentasjon som viser at flymaskinen som skulle operere klagers
flyvning (SK2875) ble omdirigert tilbake til København på forutgående flyvning (SK2864)
pga værforholdene, nærmere bestemt tåke i Bergen. Værforholdene var av en slik art at
det aktuelle flyet etter kapteinens vurdering ikke trygt kunne lande der. Det er kapteinen
som har det fulle ansvaret for sikkerheten til passasjerer, mannskap og flymaskin. 
Etter nemndas oppfatning har flyselskapet godtgjort at kanselleringen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet.

Klager med reisefølge ble booket om til dagen etter kl. 14.05 fra Bergen med ankomst
Milano kl. 21.50. Hensett til at dette var under påskeutfarten og at svært mange fly derfor
var fulle, må dette etter nemndas oppfatning anses å være innen rimelig tid.  

Nemnda kan etter dette ikke anbefale at klager gis medhold.

Vedtak

Transportklagenemnda – fly anbefaler ikke at klager gis medhold.