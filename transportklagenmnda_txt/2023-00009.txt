Vedtak i Pakkereisenemnda

Sammendrag

Krav om full refusjon grunnet støy og at hotellet ikke
egnet seg for klager som var avhengig av rullator.

Dato
09.03.2023

Saksnummer
2023-00009

Tjenesteytere
Vitalreiser AS

Klager har i det vesentlige anført

Klagen gjelder en pakkereise for en person med innkvartering på Gaviotas Village på
Lanzarote i perioden 12.11.2022 - 19.11.2022. Totalpris 13. 840 kroner.

Klager var ikke fornøyd med:
- Hotellstandarden generelt
- Feil type rom / leilighet
- Støy
- Reiselederservice
- Hotell
- Balkong / markterrasse
- Ønskemål

Klager bestilte selv reisen på Vitalreisers nettsider. Klager ønsket opprinnelig
innkvartering på Casa Heddy, men det var fullbooket. Hun bestilte da rom på Gaviotas
Village, men det viste seg at hotellet ikke var spesielt egnet for klager som var avhengig
av rullator. Det var et høyt trappetrinn for å komme inn i resepsjonen og et høyt trinn for
å komme opp på terrassen og inn i leiligheten. Klager skriver at det var en sterk mugglukt
fra kjøkkenskapene og sengen var uten dyne eller laken som hun kunne ha over seg. Det
var ikke sol på terrassen. Bassenget var lite, og hun følte at det ville være ubehagelig å
være i det bassenget med flytevest da bassenget var plassert mellom leilighetene og alle
naboene satt og så på bassenget eller satt rundt på solsenger. Den typen solseng som
hotellet hadde, var det heller ikke så lett for klager å sitte på. Klager forsøkte å komme
seg ned til selve havet, men fant ingen nedgang uten trapper. Klager så at hun ikke villa
ha en sjanse til å kunne bade i havet siden det var et langt stykke med sort sand hun
måtte forsere for å komme frem til vannet, og det lot seg ikke gjøre med rullator. Videre
var det støy fra flyene som kom og gikk hvert 5. minutt. Klager hadde også vanskeligheter
med å sove pga. flystøy som varte frem til kl.  23:00. Støy fra nærliggende bar varte frem
til kl. 04:00. 

Klager ønsket å bytte hotell, men det var høysesong og fullbooket på Lanzarote, så
hun fikk ikke flyttet til et annet bosted. Klager ba reiselederen om hjelp med å bestille
ruteflybillett hjem. Det viste seg å være vanskelig, så klager ba reiselederen om å bestille
en flybillett til Barcelona. Reiselederen fulgte klager til flyplassen da hun reiste på
ettermiddagen dagen etter ankomst. 

Klager mener Vitalreiser burde informert henne om at hotellet ikke egnet seg for klager
som reiste med rullator da de hadde kontakt både per e-post og telefon før avreise.

Klagers krav: Refusjon av reisens pris.

Det vises for øvrig til korrespondanse fra klager.

Tjenesteyterne har i det vesentlige anført
Vitalreiser har anført at klager bestilte sin reise via Vitalreisers nettside den 03.09.2022,
uten å kontakte Vitalreiser og informere om sine behov. Vitalreiser har vedlagt
bestillingsbekreftelsen der det fremgår at klager har bestilt reise til Gaviotas Village på
Lanzarote. I hotellbeskrivelsen Vitalreiser har sendt nemnda kommer det frem at hotellet
ikke er spesielt tilrettelagt for handikappede og at hotellet ligger nær flyplassen. Klager
ble også informert om dette per telefon og per telefon før avreise.

Først den 02.11.2022 kommer det frem at klager har bestilt feil hotell. På dette
tidspunktet var Casas Heddy fullbooket, og det eneste som var ledig var trippelrom, noe
som ville medført at hun måtte betale for 2 tomsenger, noe hun ikke ønsket. Vitalreiser
skriver at klager insisterte på at hun ville opprettholde reisen hun hadde booket på
Gaviotas Village. 

Vitalreiser kan ikke se at det har vært noen feil eller mangler ved reisen klager bestilte
da hun var godt informert om hotellet, både per e.-post og per telefon. Vitalreiser stiller
seg undrende til klagers påstand om at reisemålet ikke var tilrettelagt for mennesker
med mobilitetsutfordringer da Vitalreiser har mange kunder som sitter i rullestol eller
som benytter rullator som reiser til Lanzarote og som også bor på Gaviotas Village.
Vitalreiser har ikke tidligere mottatt tilbakemeldinger på at det er utfordringer med
fremkommeligheten.

Vitalreiser viser til alminnelige vilkår for pakkereiser punkt 7.2.2 og 7.2.4 og kan ikke se at
det foreligger grunnlag for prisavslag.

Det vises for øvrig til korrespondanse fra Vitalreiser AS.

Nemnda bemerker

Klagen gjelder en pakkereise for en person med innkvartering på Gaviotas Village på
Lanzarote i perioden 12.11.2022 - 19.11.2022. Totalpris 13. 840 kroner.

Klager var ikke fornøyd med hotellstandarden generelt, feil type rom/leilighet, støy,
manglende tilrettelegging for klager som brukte rullator. 

Da klager ikke fikk byttet hotell pga. at nabohotellet var fullbooket, valgte klager å
avbryte ferien og reise hjem. Klager krever refusjon av reisens pris. 

Det vises til at klager bestilte sin reise via Vitalreisers nettside den 03.09.2022, uten å
kontakte Vitalreiser og informere om sine behov. Det fremgår av hotellbeskrivelsen at
Gaviotas Village ikke er spesielt tilrettelagt for handikappede og at hotellet ligger nær
flyplassen. Ifølge Vitalreiser ble klager også informert om dette per telefon før avreise.
Manglende tilrettelegging for handikappede og støy fra flyplassen ble klager informert
om ved bestilling og utgjør derfor ingen mangel etter avtalen. Når det gjelder de øvrige
forhold som solsenger, beliggenhet til basseng, manglende solforhold, manglende dyne/
laken, mugg osv. er dette ikke i tilstrekkelig grad sannsynliggjort. Pakkereisenemnda
anbefaler at klager ikke gis medhold.

Vedtak

Pakkereisenemnda anbefaler at klager ikke gis medhold.