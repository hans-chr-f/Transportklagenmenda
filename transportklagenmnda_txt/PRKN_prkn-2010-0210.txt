Vedtak i Pakkereisenemnda

Sammendrag

Cruise, Italia, 22. - 29. mai 2010. Krav om prisavslag grunnet bortkommet bagasje.

Dato
..

Saksnummer
210/10

Tjenesteyter
Via Tours, Hamar

Sakens dokumenter ble lagt frem.

Klager: X

Turarrangør: Via Tours, Hamar

Antall reisende: 2

Reisens pris: kr.28.042

Saken gjelder:

Cruise, Italia, 22. - 29. mai 2010. Krav om prisavslag grunnet bortkommet bagasje.

Klager har i det vesentlige anført:

Klagernes kofferter forsvant på vei til Venezia. De kom først til rette igjen etter tre dager og
seks timer (I Izmir i Tyrkia). Halve ferien var da ødelagt for klagerne.

Klagerne hadde kun de klærne de reiset i. Dette innebar store problemer de første dagene av
ferien på båten. Gallamiddag med t-skjorte og olabukse, gikk jo ikke an. Brukte derfor tiden i
land på de to neste anløpene til å handle klær, sko, toalettartikler m.v. i stedet for å feriere.

Klagerne krever et prisavslag på kr 14.021.

Via Travel, Hamar har i det vesentlige anført:

Hele pakken var booket av Via Travel direkte med MSC.

Det er MSC som er ansvarlig operatør. Via Travel har oversendt klagen til MSC. MSC har svart
at det er flyselskapet som må betale ut kompensasjonen.

MSC tilbyr rabatt på nytt cruise.

Kunden har opplyst til Via Travel at de har mottatt kr 5.000 fra sitt forsikringsselskap.

Nemnda bemerker:

Pakkereisen er mangelfull når den avviker fra det som er avtalt eller forutsatt i avtalen, jf.
pakkereiseloven § 6-1. Avvik fra det avtalte regnes likevel ikke som en mangel dersom de er
av mindre betydning og er av det slag kunden må regne med kan inntreffe fra tid til annen.
Avtalen omfatter pakkereisen slik den fremkommer av bestilling og bekreftelse, opplysninger
inntatt i turarrangørs katalog m.v., jf. alminnelige vilkår for pakkereiser pkt 2.

Det var en mangel ved reisen at klagernes koffertet ikke kom frem samtidig med klagerne.
Mangler gir grunnlag for et forholdsmessig prisavslag etter pakkereiseloven  § 6-2. Er
pakkereisen mangelfull, og dette fører til at kunden lider tap, kan kunden kreve erstatning fra
arrangøren. Kunden kan, selv om han ikke har lidt noe tap, tilkjennes en godtgjørelse så fremt
mangelen har voldt kunden vesentlig ulempe, jf. pakkereiseloven § 6-4.

Det tok 3 dager og seks timer før koffertene kom til rette. De manglende koffertene påførte
klagerne utgifter. Utbyttet av reise ble også redusert. Nemnda legger til grunn at klagerne har
fått dekket sitt økonomiske tap gjennom sin forsikring.

Nemnda er av den oppfatning at klagerne i tillegg har rett til prisavslag/kompensasjon.

Ved vurderingen av prisavslagets/kompensasjonens størrelse har nemnda delt seg i et flertall
og et mindretall.

Nemndas flertall, lederen og reisebransjens representanter, anbefaler en samlet
kompensasjon/prisavslag på 3.000 kroner. Ved vurderingen har flertallet tatt hensyn til
at klagerne har kjøpt og beholdt nye klær til en verdi av 5.000 kroner.

Nemndas mindretall, forbrukernes representanter, er av den oppfatning at
prisavslaget/kompensasjon bør settes til 5.000 kroner.

Ved vurdering av prisavslaget/kompensasjonens størrelse, er det i denne saken etter
mindretallets vurdering ikke rimelig å trekke inn den erstatning klagerne har fått for
nødvendige ekstrautgifter.

Klager har fremsatt kravet om prisavslag overfor formidleren av reisen.

Formidleren hefter overfor kunden for krav som i medhold av pakkereiseloven kan reises
overfor arrangøren, og nemnda anbefaler at Via Tours Hamar betaler klager kompensasjon/
prisavslag. Nemnda tar ved dette ikke stilling til hvem som er endelig ansvarlig.

Nemnda traff etter dette slikt

Vedtak:

Reklamasjonsnemnda for pakkereiser anbefaler at Via Tours Hamar betaler til klagerne 3.000
kroner i prisavslag/erstatning.

Nemnda hadde slik sammensetning ved behandling av saken:

Lagdommer Einar Kaspersen, Formann

Elise Korsvik, Forbrukerrådet

Anne-Haugen-Flermoe, Forbrukerrådet

Astrid Solgård, Apollo Reiser AS

Hanne Åsell, Star Tour AS