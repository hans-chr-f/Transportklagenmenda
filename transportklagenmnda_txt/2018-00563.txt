Vedtak i Transportklagenemnda
- Kollektivreiser

Sammendrag

Feil billettkategori.

Dato
18.04.2018

Saksnummer
2018-00563

Tjenesteytere
Ruter

Klager har i det vesentlige anført

Klager ble ilagt gebyr 6. februar 2018 fordi han hadde ungdomsbillett etter fylte 20 år. 

Klager viser til at han fikk beskjed av en ansatt hos Ruter/NSB om å kjøpe denne typen
billett. Han har forsøkt å sette seg inn i reisevilkårene, men fant dette vanskelig og spurte
derfor de som jobbet med dette. I dette tilfellet har servicepersonellet tydeligvis gitt
klager feil informasjon siden klager er fylt 20 år, og ungdomsbilletten gjelder bare til og
med 19 år. 

Klager mener han har gjort hva han kan i dette tilfellet, nemlig å be de som selger
billettene om hjelp. 

Klager krever derfor at Ruter frafaller det ilagte gebyret.

Tjenesteyterne har i det vesentlige anført
Ruter viser til henvendelse fra klager angående gebyr han ble ilagt den 6. februar 2018.
Grunnen til at klager fikk gebyr var fordi han reiste med ungdomsbillett. Klager opplyste
at han var 20 år, da han fikk vite at han var for gammel for å bruke ungdomsbillett
opplyste klager at han var født i 98, noe som ikke stemmer. Klager fylte 20 år i juli 2017.

Klager sin forklaring på hvorfor han kjøpte ungdomsbillett var at det var dette han fikk
opplyst at han skulle kjøpe ved henvendelse til en av Ruters ansatte.

Ved gjennomgang av  billetthistorikken til klager så fremkommer det at den første
ungdomsbilletten ble kjøpt i mars 2017 da var klager 19 år. Klager oppfylte derfor
kravene for denne rabatten, så opplysningene han fikk var dermed riktig. Den neste
billetten blir kjøpt i september, da hadde klager fylt 20 år og oppfylte ikke lenger kravene
til rabatt. Klager har deretter reist på ungdomsbillett helt frem til han ble stoppet. 

Når man kjøper billett i kategorien ungdom i appen, slik klager gjør, så kommer det
tydelig frem at denne gjelder for de under 20 år. Ansvaret for å sørge for å ha riktig billett
ligger hos kunden. 

Ruter kan ikke se noen grunn til å endre standpunkt i denne saken.

Nemnda bemerker

Klager ble ved kontroll på T-banen fra Hellerud den 6. februar 2018 ilagt gebyr da han
viste ungdomsbillett selv om han var over 19 år.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager hadde kjøpt feil billett da ungdomsbillett ikke gjelder for personer over 19 år. Han
fylte 20 år i juli 2017. 

Vilkårene for å ilegge gebyr var dermed til stede.

Nemnda bemerker at reisende selv har ansvar for å kjøpe riktig billettkategori. Ved kjøp
av billett via Ruter appen går det tydelig fram at ungdomsbillett gjelder for personer
under 20 år. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.