Vedtak i Transportklagenemnda - Fly

Sammendrag

Krav om erstatning av ødelagt barnevogn.

Dato
27.04.2012

Saksnummer
450/11F

Tjenesteyter
Norwegian Air Shuttle

Krav om erstatning av ødelagt barnevogn.

Klager har i det vesentlige anført:

Klager reiste fra Kristiansand til Alta via Oslo den 10. juli 2011. Ved ankomst Alta oppdaget
klager at den innsjekkede barnevognen var ødelagt.

Klager ble ved innsjekk ikke informert om at vognen måtte pakkes i spesial emballasje. Klager
fikk til og med hjelp av flyplasspersonalet til å pakke ned vognen.

Klager krever barnevognen til kroner 7 198 erstattet.

Norwegian har ikke gitt uttalelse til nemnda. Til klager har Norwegian i det vesentlige
anført:

Norwegian tar kun ansvar for skade på barnevogner dersom de er forsvarlig pakket, det vil si
pakket i hard emballasje for flytransport. I Norwegians regler og vilkår står følgende: «Du er
selv ansvarlig for å pakke skjørt utstyr på en slik måte at det tåler normal bagasjehåndtering.»

På grunnlag av dette kan Norwegian ikke imøtekomme klagers krav.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Norwegian ved nemndas brev av 13. september 2011 med frist til 25.
oktober 2011 for eventuelle bemerkninger. I brevet opplyses det bl.a. om at flyselskapet
har bevisbyrden ved påberopelse av ekstraordinære omstendigheter som kan gi grunnlag
for fritak for ansvar. Det fremgår videre at nemnda vil legge passasjerens opplysninger til
grunn dersom disse ikke imøtegås av flyselskapet. Det blir også opplyst at saken vil bli forelagt
nemnda selv om flyselskapet ikke avgir uttalelse.

Norwegian har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Nemnda legger på bakgrunn av de foreliggende opplysninger til grunn at barnevognen ble
skadet under flytransporten.

Norwegian er i henhold til luftfartsloven § 10-18 ansvarlig for skadet eller ødelagt bagasje med
mindre skaden skyldes reisegodsets egen beskaffenhet eller feil eller mangler ved reisegodset

Flyklagenemnda har behandlet flere klager mot Norwegian med krav om erstatning for skade
på barnevogn under flytransport. Nemnda har ikke mottatt tilsvarende klager mot andre
flyselskap.

Nemnda har ved vurderingen av disse sakene gjennomgående delt seg i et flertall og et
mindretall, der flertallet, lederen og forbrukernes representanter har vært av den oppfatning
at Norwegian er ansvarlig for skadene, mens mindretallet, flyselskapenes representanter, har
vært av den oppfatning at Norwegian ikke er ansvarlig med mindre vognen er pakket i hard
emballasje. Sak 245/10 F er illustrerende for uenigheten mellom flertallet og mindretallet.
Saken er vedlagt.

Nemnda har vurdert partenes anførsler i denne saken, og finner ikke grunnlag for å avvike
tidligere avgjørelser.

Nemndas flertall, lederen og forbrukernes representanter, anbefaler at klagerne
gis en erstatning på kr 3.600. Flertallet bemerker at erstatningen ved totalskade i
utgangspunktet må baseres på gjenanskaffelsesverdien - det beløp skadelidte må
betale for å skaffe seg en ny ting av samme art. Skadelidte skal på den annen side ikke
tjene på skaden, og det må derfor gjøres fradrag for den slitasje og verdiforringelse
ellers som bruken av den skadede gjenstand har medført. Vognen er fra 2006, og
flertallet finner et fradrag på 50 % rimelig.

Nemndas mindretall, flyselskapenes representanter, er av den oppfatning at klagerne
ikke har rett til erstatning da vognen ikke var pakket forsvarlig.

På bakgrunn av flertallets vurdering traff nemnda slikt

Vedtak:

Transportklagenemnda-fly anbefaler at Norwegian erstatter klagernes tap med kr 3 600.