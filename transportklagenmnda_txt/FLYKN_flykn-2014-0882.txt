Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
17.03.2015

Saksnummer
882/14F

Tjenesteyter
Lufthansa German Airlines

Krav om standarderstatning grunnet forsinkelse.

Klager har i det vesentlige anført:

Klager skulle reise fra Stavanger til Venezia den 11. juli 2014 via Frankfurt. LH877 ble forsinket
slik at klager mistet sin videreforbindelse.

Klager stiller seg kritisk til lite hjelpsomhet fra Lufthansas representanter i Frankfurt. Etter
mange timer i kø og på telefon ble klager innlosjert på hotell og booket om til dagen etter via
Berlin. Klager skulle rekke et cruise den 12. juli.

Klagers bagasje ankom ikke Venezia sammen med klager og hans reisefølge. En av fem
kofferter ble levert cruiseskipet den 18. juli, tre ble levert på flyplassen i Venezia ved hjemreise
den 21. juli, og den siste ble levert på klagers hjemmeadresse i Norge den 20. august.

Mye av tiden de første dagene gikk med på å handle inn klær og nødvendige artikler. Kun
deler av utgiftene har blitt dekket av klagers reiseforsikring.

Klager krever standarderstatning for forsinkelsen, samt refusjon av utgifter i forbindelse med
savnet bagasje.

Det vises for øvrig til klagers brev.

Lufthansa har i det vesentlige anført:

LH877 ble forsinket 1 time og 29 minutter som følge av dårlige vær i Frankfurt, det vises til
fremlagt dokumentasjon. Klager ble booket om til neste ledige avgang via Berlin.

Hendelsen er ikke kompensasjonsberettiget i henhold til EU-forordning 261/2004 da årsaken
til forsinkelsen ble forårsaket av ekstraordinære omstendigheter utenfor Lufthansas kontroll.

Lufthansa ønsker å refundere klagers utgifter i forbindelse med savnet bagasje, men kan ikke
imøtekomme hans krav om standarderstatning.

Det vises for øvrig til Lufthansas brev.

Nemnda bemerker:

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU- domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda legger på bakgrunn av de foreliggende opplysninger til grunn at forsinkelsen skyldtes
vanskelige værforhold i Frankfurt. Nemnda er av den oppfatning at dette må anses som en
ekstraordinær omstendighet. Forsinkelsen gir således ikke rett til standarderstatning etter
forordningen.

Anvendelse av EU-forordningen berører ikke en passasjers rett til erstatning på annet
grunnlag. Lufthansa er i henhold til luftfartsloven § 10-20/Montrealkonvensjonen artikkel 19
ansvarlig for tap som følge av forsinkelse, med mindre selskapet godtgjør at det har tatt alle
forholdsregler som med rimelighet kan kreves for å unngå tapet, eller dette ikke har vært
mulig for dem. Med tap regnes så vel økonomisk som ikke-økonomisk tap, jf. EU-domstolens
dom av 6. mai 2010, Walz-Clickair (C-63/09).

Klager har fått dekket deler av sitt økonomiske tap av sitt forsikringsselskap. Lufthansa har
erkjent ansvar for det resterende tapet. Nemnda anbefaler klager fremsetter et konkret krav,
og at Lufthansa erstatter det sannsynliggjorte tapet.

Den forsinkede bagasje påførte klagerne store ulemper, noe som gikk ut over utbyttet av
reisen. Nemnda anbefaler at Lufthansa erstatter klagernes ikke-økonomiske tap med kr 1.000
per person.

Vedtak:

Transportklagenemnda-fly anbefaler at Lufthansa erstatter klagernes resterende og
sannsynliggjorte økonomiske tap samt utbetaler en erstatning for ikke-økonomisk tap på kr
1.000 per person. Nemnda finner ikke å kunne anbefale at klager gis medhold i sitt krav om
standarderstatning.

Vedtaket var enstemmig.