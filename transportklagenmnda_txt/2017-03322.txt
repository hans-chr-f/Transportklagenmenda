Vedtak i Transportklagenemnda
- Kollektivreiser

Sammendrag

Krav om frafall av ilagt gebyr som følge av at klager ikke kunne fremlegge honnørbevis.

Dato
16.02.2018

Saksnummer
2017-03322

Tjenesteytere
AtB AS

Klager har i det vesentlige anført

Klagers representant, hennes sønn, viser til at moren ble ilagt gebyr på bussen 12.
desember 2017 fordi hun ikke kunne fremvise honnørbevis. 

Moren, som er født 03.11.1957, ble tatt av bussen da hun ikke klarte å finne frem
honnørbeviset under kontrollen. Klagers representant informerer at moren opplevde
dette som veldig flaut, da kontrolløren verken tok hensyn eller var spesielt hyggelig mot
henne. 

I en tid hvor teknologien er såpass utviklet bør AtB ha systemer hvor passasjerens navn
kan fortelle om vedkommende har rett til rabbattert billett eller ikke. Når moren kjøper
periodekort viser hun honnørbeviset. 

Klager har fremlagt honnørbeviset for AtB i etterkant og således fått bevist at hun på
tidspunktet for kontrollen hadde, og fremdeles har, rett til honnørrabattert billett. AtB
har likevel valgt å opprettholde gebyret. 

Klagers representant mener dette er urettferdig, og krever at AtB frafaller det ilagte
gebyret.

Tjenesteyterne har i det vesentlige anført
Klager ble den 12.desember 2017 ilagt tilleggsgebyr da hun ved billettkontroll ikke kunne
legitimere sin rett til honnørrabattert reisebevis.

Til AtB har klagers representant forklart at grunnen til at hans mor ikke fikk fremvist
gyldig honnørbevis ved billettkontroll, var fordi hun ble stresset av kontrollørene.
Klagers representant hevder at siden hans mor fremviste honnørbevis ved kjøp
av periodebilletten, burde denne informasjonen være registrert i et baksystem
som kontrollørene kunne undersøkt og dermed bekreftet hennes rett til bruk av
honnørrabattert reisebevis.

Det avgjørende ved bruk av rabattert reisebevis, er at man oppfyller retten til rabatt
innen den konkrete reisekategorien. Kravet til legitimasjon ved bruk av rabatterte
billetter fremgår klart av AtBs regelverk som ligger tilgjengelig på våre nettsider. Det er
passasjerens ansvar å sette seg inn i regelverket som gjelder for reiser med AtB. For at en
reisende skal ha rett til honnørrabattert billett, må vedkommende enten være fylt 67 år,
være blind eller døvblind, eller motta norsk uføretrygd. Dersom man oppfyller kravene til
sistnevnte må passasjeren kunne fremlegge legitimasjon fra enten Blindeforbundet eller
Rikstrygdeverket (NAV).

Det fremgår tydelig av AtBs transportvedtekter at man vil bli ilagt gebyr dersom
den reisende ved billettkontroll ikke kan legitimere sin rett til rabattert billett. Ved
billettkontroll den 12.desember 2017 kunne ikke klager fremvise bevis på at hun
hadde rett til å reise på honnørrabattert billett. Tilleggsgebyret kan heller ikke ettergis
på grunnlag av at den reisende i ettertid har fremlagt et gyldig honnørbevis. Det er
dessverre mange av våre reisende som misbruker vår tillitt, og AtB har derfor valgt
å tolke regelverket strengt. Det innebærer at AtB ikke skiller mellom det å reise med
rabattert billett uten bevis for retten til rabatt, og det å reise helt uten billett.

Etter innføringen av nettbutikk, er det ikke lenger nødvendig å fremvise legitimasjon ved
kjøp av rabattert reisebevis. Det gjelder uavhengig av om man kjøper billetten i
nettbutikken, ved vårt kundesenter eller i AtB Mobillett-appen. T:kortene er dessuten
upersonlige, noe som innebærer at t:kortet ikke nødvendigvis er tilknyttet en konkret
person, men kun en konkret reisekategori. Flere personer kan med andre ord bruke det
samme t:kortet, så fremt de oppfyller vilkårene for reisekategorien som er registrert
på t:kortet. Av denne grunn har AtB ikke et baksystem hvor kundenes rett til rabattert
reisebevis er registrert og som kan undersøkes av kontrollørene.

AtB opprettholder med dette tidligere avgjørelse, og viser til begrunnelse i tidligere svar
til klager.

Nemnda bemerker

Klager ble ilagt gebyr ved kontroll på bussen den 12. desember 2017. Klager som er født
i 1957, hadde honnørbillett, men kunne ikke vise legitimasjon for rett til honnørbillett på
grunn av uførhet.

Nemnda bemerker at det etter AtBs regelverk, jf. §§ 2 og 7 kreves at det under reisen
kan vises dokumentasjon for rett til rabattert billett og at gebyr kan ilegges dersom
dokumentasjon ikke fremlegges. 

Klager har erkjent at hun ikke fikk lagt frem dokumentasjon for uførhet. Vilkårene for å
ilegge tilleggsavgift var dermed til stede. Hun har vist gyldig honnørbevis i ettertid. 

Nemnda er gjennom flere saker kjent med at AtB konsekvent ikke godtar at legitimasjon
for rett til rabattert billett kan vises i ettertid. Den reisende har etter AtBs godkjente
vedtekter heller ikke krav på dette. 

Nemnda har derfor vurdert problemstillingen i disse saker nærmere. Etter nemndas syn
er det grunn til å skille mellom å vise fram en billett i ettertid og å vise dokumentasjon for
rett til rabattert billett i ettertid når den reisende har en ellers gyldig billett under reisen.
Nemnda har derfor anbefalt at AtB vurderer en ordning som praktiseres av enkelte
andre reiseforetak med at dokumentasjon kan vises i ettertid. 

Nemnda er kjent med at AtB nå vurderer endring av reglene på dette punkt. 

Nemndas flertall, nemndas leder og bransjerepresentantene finner etter en samlet
vurdering og i betraktning av AtBs nåværende regelverk, ikke grunnlag for å anbefale at
gebyret frafalles og viser til praksis i andre tilsvarende saker i 2017.  

Nemndas mindretall, forbrukernes representanter, finner i denne saken at det vil
være urimelig å fastholde gebyret og anbefaler derfor at gebyret frafalles. Mindretallet
begrunner dette med at moderasjonen er knyttet til passasjeren personlig og at dette vil
kunne dokumenteres i ettertid.

Vedtak

Transportklagenemnda Kollektivtransport finner ikke å kunne anbefale at klager gis
medhold. 

Vedtaket er avsagt med dissens.