Vedtak i Transportklagenemnda - Fly

Sammendrag

Krav om erstatning av utgifter til videreforbindelse.

Dato
28.05.2014

Saksnummer
991/13F

Tjenesteyter
Norwegian Air Shuttle ASA

Klager har i det vesentlige anført:

Klager hadde bestilt en t/r reise fra Oslo til New York t/r med Norwegian. På returreisen den
24. oktober 2013 står det oppført avgang fra New York kl. 21:30 og ankomst Oslo kl. 10:50.
Klager bestilte så en ny billett med et annet selskap fra Oslo til Hovden med avgang den 24.
oktober.

I ettertid viser det seg at flyet landet i Oslo dagen etter den 25. oktober. Klager stiller seg
kritisk til at dette ikke kom frem på billettene. Klager måtte kjøpe ny billett fra Oslo til Hovden
den 25. oktober.

Klager krever refusjon av ny billett, kroner 1 845 per person.

Det vises for øvrig til klagers brev.

Norwegian har i det vesentlige anført:

På klagers billett står det at avreise fra New York var 24. oktober kl. 21:30. Tidspunkt vil alltid
være oppgitt i lokaltid, og med tidsdifferansen landet klager i Oslo kl. 10:50 den 25. oktober.
Det er ikke mulig at et fly som tar av fra New York om kvelden kan lande på morgenen i Oslo
samme dag. Det er den reisendes ansvar å sette seg inn i tidsforskjeller når man skal ut å
reise. Norwegian kan ikke lastes for at klager ikke undersøkte dette på forhånd.

På grunnlag av ovennevnte kan Norwegian dessverre ikke imøtekomme klagers krav om
refusjon av benyttede billetter.

Det vises for øvrig til Norwegians brev.

Nemnda bemerker:

Avreise- og ankomsttider på flybilletter oppgis i lokal tid. Det fremgår av reisedokumentet at
avreise fra New York var 24. oktober kl. 21.30. Ankomst Oslo var angitt til 10.50. Det var ikke
oppgitt noen ankomstdato.

Nemnda er av den oppfatning at det med fordel kunne stått på billetten hvilken dato man
landet i Oslo. På den annen side måtte klager selv være klar over at det er tidsforskjell mellom
Oslo og New York og på den bakgrunn forstått at ankomst Oslo var den 25. oktober. Dersom
klager var usikker på dette, burde han spurt før han foretok bestilling av billetter videre fra
Oslo.

Nemnda finner etter en samlet vurdering ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.