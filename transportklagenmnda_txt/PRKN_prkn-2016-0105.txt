Vedtak i Pakkereisenemnda

Sammendrag

Krav om at reiseselskapet skal dekke miljøskatten
som klager må betale for reisen til Mallorca.

Dato
16.11.2016

Saksnummer
105/16P jfr. 111/16P

Tjenesteyter
Ving Norge AS

Saken gjelder:

Krav om at reiseselskapet skal dekke miljøskatten som klager må betale for reisen til Mallorca.

Klager har i det vesentlige anført:

Klager bestilte en ukes reise for 2 voksne og 2 barn med innkvartering i et dobbeltrom
juniorsuite på Hotell Viva Zafiro Alcudia, Alvudia, Mallorca i perioden 09.07.16 - 16.07.16.

Klager har avtalt en pris med reiseselskapet for sin reise og mener at reiseselskapet skal
dekke kostnaden med miljøskatten.

Reiseselskapet viser til sine avtalevilkår og mener at klager må dekke disse kostnadene selv.
Klager mener at disse vilkårene ikke er gyldig ettersom reiseselskapet kjente til at slike skatter
ville kunne bli innført og at de da skulle ha informert sine kunder om dette i forbindelse med
avtaleinngåelsen. Klager mener at Ving bevisst har unnlatt å informere klager om den nye
miljøskatten.

Klager mener at Ving ikke har oppfylt sin opplysningsplikt ved å ikke opplyse om miljøskattene
som de visste ville komme. Klager mener det ikke har noen relevans at satsene ikke var kjent
før på et senere tidspunkt.

Klager krever at reisearrangøren dekker miljøskatten og forsinkelsesrente for tidsrommet
mellom faktisk utlegg og tilbakebetaling.

Det vises for øvrig til klagers brev.

Ving har i det vesentlige anført:

Ving viser til viktig informasjon skrevet på klagers billett. Klager har også huket av for at han
har lest og forstått reisevilkårene under bestilling som er gjort på Ving.no den 2. april 2016.

I reisevilkårene informerer Ving og tar forbehold om å endre priser og ytelser m.v. som er
beskrevet i dette program, eller kunngjort på en annen måte.

Ving viser til pkt. 3.1: Arrangøren kan i sine individuelle betingelser fastsette at den avtalte
pakkereisepris kan justeres opp eller ned ved endringer i offentlige skatter og avgifter, og/eller
transportpriser og/ eller de aktuelle valutaer.

Følgende fremgår:

«Ving tar forbehold om å endre priser og ytelser m.v. som er beskrevet i dette program, eller
kunngjort på annen måte. Prisendringer kan skje dersom det i tiden mellom avtaleinngåelse
og avreise skjer endringer i skatter, avgifter, transportpriser, aktuelle valutaer eller gebyrer for
tjenester knyttet til bruk av lufthavner, veier, havner eller andre tilsvarende omstendigheter.»

Partene har ulikt syn på hvilken dato vedtaket om innføring av skatten ble fattet. Klageren
anfører at vedtak om innføring av skatt ble fattet 21. mars 2016. Reisearrangøren viser til lov
av 30. mars 2016. Dato for avtaleinngåelse er det imidlertid ingen uenighet om. I henhold til
bestillingsbekrefteles var dato 2. april 2016. Det betyr at dato for avtaleinngåelse uansett var
senere enn dato for vedtak om innføring av ny skatt. Først noen dager ut i april ble det klart at
skatten ville bli innført fra 1/7. Etter dette gikk Ving i gang med oppfølging av informasjon.

Ving viser til informasjonsskriv fra BOIB. (Butlleti Ofical de les Illes Baleares).

Tittelen «Jurìdico/Legislativo - (6044) - 02-04-2016» betyr oversatt: «Juridisk lov/lovverk (6044)
vedtatt 2. april 2016.»

Overskriften «Publicanada en el BOIB» betyr oversatt: «Det er gjort kjent av BOIB at
loven 2/2016, den 30. mars vedrørende turister på Baleares tar grep om å innføre
turistskatt.»Teksten, som for øvrig ikke oversettes fordi den er så vidt omfattende, beskriver
hvem som blir berørt av skatten, når den trer i kraft og hvilke satser som gjelder.

Ving ønsker å påpeke at så snart satsene var avklart av parlamentet ble skriftlig informasjon
sendt videre til kundene. Satsene ble bekreftet 3. april 2016. >

Ving viser til vedtak i sak 17/14P [PRKN-2014-17] tatt opp i Pakkereisenemnda 3. april 2014.

Ving mener at reisearrangøren ikke er økonomisk ansvarlig.

Det vises for øvrig til brev fra Ving.

Nemnda bemerker:

I medhold av Alminnelige vilkår for pakkereiser punkt 1, anses avtalen mellom partene inngått
ved bekreftet bestilling.

I medhold av punkt 2 omfatter avtalen pakkereisen slik den fremgår av bestilling, bekreftelse
og reisebevis eller lignende dokument. For øvrig omfatter avtalen også arrangørens eventuelle
individuelle betingelser. Videre er opplysninger arrangøren har gitt i kataloger, brosjyrer eller
lignende en del av avtalen med mindre de må antas å være uten betydning for kundens kjøp
av den aktuelle pakkereise.

Arrangøren har tatt forbehold om at priser og ytelser som er beskrevet i programmet eller
kunngjort på annen måte, kan endres. Prisendringer kan skje dersom det i tiden mellom
avtaleinngåelse og avreise skjer endringer i skatter, avgifter, transportpriser, aktuelle valutaer
eller gebyrer for tjenester knyttet til bruk av lufthavner, veier, havner eller andre tilsvarende
omstendigheter.

Det fremgår at arrangøren var kjent med at det var fremlagt et lovforslag om innføring av en
turistskatt. Arrangøren ventet imidlertid på avklaring fra lovgivende myndigheter. Først noen
dager ut i april ble det klart at skatten ville bli innført fra 1. juli.

Arrangøren viser til informasjonsskriv fra BOIB. (Butlleti Ofical de les Illes Baleares).

Tittelen «Jurìdico/Legislativo - (6044) - 02-04-2016» betyr oversatt: «Juridisk lov/lovverk (6044)
vedtatt 2. april 2016.»

Nemnda legger etter dette til grunn at den avtalen som ble inngått mellom partene da reisen
ble bestilt, ga tilstrekkelig opplysning om at lokale skatter og avgifter kunne bli endret mellom
avtaleinngåelsen og reisetidspunktet. Satsene for ny turistskatt ble vedtatt 3. april 2016, etter
avtaleinngåelse. Det foreligger derfor ikke grunnlag for refusjon i denne saken. Nemnda er
imidlertid på prinsipielt grunnlag enig med klageren i at når en avgift er endelig pålagt og
kommunisert, har arrangøren plikt til å opplyse om dette.

Vedtak:

Reklamasjonsnemnda for pakkereiser kan ikke anbefale at det gis noen refusjon i dette
tilfellet.

Vedtaket var enstemmig.