Vedtak i Pakkereisenemnda

Sammendrag

Krav om prisavslag grunnet leilighetens beliggenhet.

Dato
12.02.2018

Saksnummer
2017-03235

Tjenesteytere
Apollo Reiser AS

Klager har i det vesentlige anført

Klager bestilte reise for to personer med innkvartering i en to-romsleilighet med delt
uteplass vendt mot havet på Hotel Pierides, Kardamili i perioden 30.09.2017 - 14.10.2017.
Totalpris kr. 17.276.

Klager var ikke fornøyd med leilighetens beliggenhet.

Klager har besøkt Hotel Pierides mange år på rad via Lilleputtreiser. Klager hadde
kontakt med Apollo per telefon for å klargjøre sin bestilling.  Det finnes to leiligheter som
vender mot havet med delt uteplass på hotellet og derfor spesifiserte Apollo at klager
ønsket leilighet nr. 5. Klager fikk imidlertid tildelt en leilighet i 2. etasje med uteplass i
et trapperom som vendte mot et annet bygg. Dersom klager hadde blitt informert om
dette, hadde de ikke gjennomført bestillingen da selve oppholdet består av utelivet ved
hvert måltid.  Dette ble betydelig redusert ved tildeling av denne leiligheten. 

Apollo forsøker å fraskrive seg ansvaret ved å henvise til en tekst på nettet som klager
aldri har sett fordi de bestilte reisen per telefon. Setningen "Delt uteplass, vender mot
havet" finner klager vanskelig å misforstå da det betyr at spiseplassen vender mot havet.
Uteplassen var ikke delt med andre gjester da det ikke var plass til andre enn klager i
trapperommet.

Klager var i eget møte med Apollos stedlige representant uten at det førte til noen
endring. Hun ba klager om å ta kontakt med Apollo etter at de hadde kommet hjem. 

Klager kjenner hotellet godt og var presis i sitt ønskemål overfor Apollos egen
kundebehandler.  Hun kunne bekrefte at bestillingen angikk rom 5 eller 7. Klager gjorde
oppmerksom på at dette var forutsetningen for bestillingen. Klager tolket også den
skriftlige bekreftelsen som en garanti for at de faktisk fikk det de ønsket og bestilte. 

Klager krever et prisavslag på 35 - 45% av reisens totalkostnad.

Det vises for øvrig til korrespondanse fra klager.

Tjenesteyterne har i det vesentlige anført
Klager kontaktet Apollo med ønske om å bo i leilighet 5 eller 7. Dette er en leilighet som
i Apollos bestillingsdialog er beskrevet under "Uteplass" med "Markterrasse", og som må
bestilles spesielt. Klager har ikke bestilt dette, men den typen som har betegnelsen "Delt
uteplass; vender mot havet".   Det er beklagelig at konsulenten som tok imot ønskemålet,
ikke var kjent med dette. Imidlertid kan aldri ønskemål garanteres, og Apollo er derfor av
den oppfatning at klager i dette tilfellet har fått leilighet i forhold til hva som var bestilt. 

Apollo har foretatt en presisering i hotellbeskrivelsen etter at de mottok klagen. 

Klager var ikke i kontakt med Apollos personale under oppholdet, og de fikk derfor ikke
muligheten til å løse problemet på stedet. Apollo har forståelse for klagers skuffelse, og
har derfor valgt å gi en kompensasjon på kr. 1.000. 

Det vises for øvrig til korrespondanse fra Apollo Reiser AS.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår
for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen
rimelig tid og uten vesentlig ulempe for de reisende, jf. pakkereiseloven § 6-2.  

Det er ikke samsvar mellom klagerens fremstilling av et møte om saken med Apollos
stedlige representant og arrangørens benektelse av at et slikt møte har funnet sted.
Nemnda er kjent med fra tidligere saker at ikke alle møter som ikke fører frem til et
resultat, loggføres.  Det legges derfor til grunn at klageren tok forholdet opp på stedet.

Nemnda finner etter en samlet vurdering av dokumentasjonen at klageren bestilte en
av to leiligheter med felles terrasse, men ikke fikk dette.  Apollo erkjenner langt på vei
at dette skjedde fordi den som tok imot bestillingen ikke kjente hotellet og rommenes
beliggenhet godt nok. Beskrivelsen i hotellprospektet var ikke nøyaktig, og er senere
endret.  Arrangøren hefter for feil begått av det personalet som utfører telefonsalg.
At Apollo ikke kan garantere at ønsker blir oppfylt endrer ikke dette.  I et tilfelle som
det foreliggende, hvor klageren eksplisitt ønsket et spesielt rom, burde arrangøren ha
informert om nettopp dette.  Da ville muligens klageren ha bestilt reisen et annet sted.

Nemnda anbefaler etter en samlet vurdering av det gis et prisavslag på 30% av reisens
pris, avrundet til kr. 5.200. Det som eventuelt allerede er utbetalt går til fradrag.

Vedtak

Pakkereisenemnda anbefaler at det blir gitt et prisavslag på 30% av reisens pris, avrundet
til kr. 5.200.  Det som eventuelt allerede er utbetalt går til fradrag.