Vedtak i Pakkereisenemnda

Sammendrag

Krav om prisavslag grunnet feil romstype.

Dato
20.09.2018

Saksnummer
2018-01983

Tjenesteytere
TUI Norge AS

Klager har i det vesentlige anført

Klager bestilte en pakkereise for to personer med innkvartering i en to-romsleilighet
på Hotel Soller Beach, Puerto de Soller, Mallorca i perioden 09.06.2018 - 16.06.2018.
Totalpris kr. 21.794.

Ved ankomst ble klager innkvartert i et vanlig, trangt dobbeltrom. De fikk først flytte til
leilighet som bestilt etter fire netter. De tilbragte mer enn halvparten av ferien på syv
netter i et dobbeltrom. Klager hadde planlagt å spise noen av måltidene i leiligheten
og fikk ekstra kostnader da alle måltidene måtte spises ute de dagene de bodde i et
dobbeltrom. 

Klager krever en kompensasjon på 25% av reisens pris, ca. kr. 5.500.

Det vises for øvrig til korrespondanse fra klager.

Tjenesteyterne har i det vesentlige anført
TUI anfører at klager er berettiget til kompensasjon de dagene de bodde i feil romtype,
09.06 - 13.06.2018, fire dager. 

TUI har kompensert for de dagene klager bodde i dobbeltrom og måtte spise på
restaurant. Frokost er inkludert for begge romtypene: https://www.tui.no/feriereiser/
spania/mallorca/puerto-de-soller/soller-beach/

TUI har tilbudt klager en kompensasjon på kr. 3.400 som tilsvarer ca. 30% av de berørte
dagene, alternativt et gavekort på kr. 5.000.

Det vises for øvrig til korrespondanse fra TUI Norge AS.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår
for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen
rimelig tid og uten vesentlig ulempe for de reisende, jf. pakkereiseloven § 6-2.

Partene er enige om at det som ble levert led av mangler, i og med at klagerne først
fire dager etter ankomst fikk den leiligheten de hadde bestilt og betalt for. Leiligheten
var bestilt for syv dager. Klageren hadde planlagt å spise en del av måltidene i
leiligheten, men fordi de kun fikk et dobbeltrom var det ingen kokemulighet eller
oppbevaringsmulighet for mat.  Ferien ble derfor også dyrere enn planlagt fordi alle
måltider måtte spises ute.

Nemnda anbefaler etter en samlet vurdering at klageren gis et prisavslag på 25% av
reisens pris, avrundet til kr. 5.500.  Det er da også tatt hensyn til at klagerne måtte
benytte av feriedagene til å flytte.

Vedtak

Pakkereisenemnda anbefaler at klageren gis et prisavslag på 25% av reisens pris,
avrundet til kr. 5.500.