Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
13.11.2015

Saksnummer
0254/15F

Tjenesteyter
Widerøes Flyveselskap AS

Klager har i det vesentlige anført:

Klager skulle reise fra Sogndal til Oslo den 25. januar 2015 kl. 10:08 med WF163. Avgangen ble
kansellert grunnet tekniske feil. Klager ble innlosjert på hotell og booket om til dagen etter.

Klager mener en teknisk feil ikke er å anse som en ekstraordinær omstendighet.

Klager krever standarderstatning i henhold til EU-forordning 261/2004.

Det vises for øvrig til klagers brev.

Widerøe har ikke avgitt uttalelse til nemnda. Til klager har selskapet i det vesentlige
anført:

WF163 ble kansellert som følge av teknisk feil. Hendelsen er ikke kompensasjonsberettiget da
årsaken var ekstraordinære omstendigheter utenfor Widerøes kontroll.

Ved kansellering kan passasjerene velge å avbryte reisen mot full refusjon, eller bli ombooket
til neste ledige avgang og motta forpleining. Klager valgte sistnevnte.

Widerøe kan ikke imøtekomme klagers krav.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Widerøe ved nemndas e-post av 13. mars 2015 med frist til 29. april 2015
for eventuelle bemerkninger. I e-posten opplyses det bl.a. om at flyselskapet har bevisbyrden
ved påberopelse av ekstraordinære omstendigheter som kan gi grunnlag for fritak for ansvar.
Det fremgår videre at nemnda vil legge passasjerens opplysninger til grunn dersom disse
ikke imøtegås av flyselskapet. Det blir også opplyst at saken vil bli forelagt nemnda selv om
flyselskapet ikke avgir uttalelse.

Widerøe har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Nemnda legger til grunn at flygningen ble kansellert.

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Widerøe har opplyst at kanselleringen skyldtes en teknisk feil. Selskapet har ikke fremlagt
nærmere opplysning om feilen. Teknisk feil anses i utgangspunktet ikke som en ekstraordinær
omstendighet i forordningens forstand, jf. EU-domstolens dom av 17. september 2015, Corina
van der Lans - KLM.

Nemnda er av den oppfatning at kanselleringen gir rett til en standarderstatning på 250 euro.
Nemnda anbefaler at Widerøe utbetaler erstatning.

Vedtak:

Transportklagenemnda-fly anbefaler at Widerøe utbetaler 250 euro.

Vedtaket var enstemmig.