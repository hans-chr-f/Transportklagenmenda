Vedtak i Transportklagenemnda
- Kollektivreiser

Sammendrag

Krav om refusjon av flybillett på 2849 kr og flytogbillett på 190 kr på grunn av innstilling

Dato
21.01.2020

Saksnummer
2018-03590

Tjenesteytere
Flixbus

Klager har i det vesentlige anført

Klager skulle reise med bussen fra Oslo til København den 28.september 2018 kl. 23.50.
Klager fikk beskjed om innstilling 29.september 2018 kl. 01.59. Årsaken til innstillingen
var sperret bro mellom Sverige og Danmark. På grunn av innstillingen ble klager nødt til
å bestille en flybillett til København med avgang morgenen den 29.september, slik at han
skulle rekke å komme frem i tide til sin avtale. 

Klager krever refusjon av flybillett på 2849 kr og flytogbillett på 190 kr.

Tjenesteyterne har i det vesentlige anført
Flixbus avslo klagers krav uten begrunnelse og har tross gjentatte purringer ikke gitt noe
tilsvar i denne saken.

Nemnda bemerker

Klager skulle ta buss fra Oslo til København den 28. september 2018 kl.23.50, men
bussen ble innstilt. Klager krever dekket utgifter til fly og flytog dagen etter for å rekke et
møte i København. 

Busselskapet, Flixbus, har tross purringer ikke gitt tilsvar til nemnda. De øvrige
opplysninger som er fremkommet i saken legges da til grunn, jf. forskrift om
passasjertransport § 5-3(3).

Flixbus er et selskap som så vidt nemnda er kjent med, har hovedkontor i Tyskland.
Selskapet driver busstransport i rute til og fra Norge, og omfattes dermed av nemndas
kompetanse, jf. forskriften § 1-7 (3).

Nemnda legger til grunn selskapets opplysninger om at brua mellom Sverige og
Danmark var stengt, og at dette må anses som en hendelse utenfor selskapets kontroll. 

Nemnda legger til grunn at EU-forordning 181/2011 til anvendelse, da det er tale om en
reise på mer enn 250 km, jf. art. 2 nr. 1. 

Nemnda går ut fra den fremlagte korrespondanse til grunn at klager har fått refundert
utgiften til den ubenyttede billetten, jr. forordningen art. 4, jf art. 19 nr. 1 b) og d
generelle transportbetingelser for Flix-selskapene slik de fremstår på nettsiden til
Flixbus.   

Nemnda kan ikke se at forordningen eller transportbetingelsene har bestemmelser som
gir rettigheter til å få erstattet utgifter til alternativ transport. 

Det følger imidlertid av art. 19 nr. 2 at "dersom transportøren ikke tilbyr passasjeren
valget nevnt i nr. 1, dvs. "fortsatt reise eller omruting" har passasjeren rett til en
erstatning tilsvarende 50 % av billettprisen, i tillegg til refusjonen nevnt i nr. 1 bokstav
b)." 

Forordningen har i art. 23 nr. 2 en unntaksbestemmelse som går ut på at art. 21 ikke
kommer til anvendelse ved innstillinger som skyldes vær- og naturkatastrofer. Det er
ikke gitt en slik unntaksbestemmelse for art. 19 med hensyn til andre force majeure
situasjoner. 

Av de generelle transportbetingelsene for Flixbus pkt. 16.5 fremgår imidlertid at "Videre
krav som følge av ulemper ved annulleringen eller forsinkelsen er ikke utelukket". Flixbus
har som nevnt ikke kommentert kravet.

Nemnda kan ikke anbefale at klager får refundert sine utgifter til fly og flytog, men
anbefaler at klager i tillegg til refusjon av billetten, gis erstatning tilsvarende 50% av
billettkostnaden for bussreisen, kr. 179,50.

Vedtak

Transportklagenemnda Kollektivtransport anbefaler at klager gis delvis medhold.