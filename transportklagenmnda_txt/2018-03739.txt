Vedtak i Transportklagenemnda - Fly

Sammendrag

Krav om dekning av flybillett kjøpt med annet
flyselskap grunnet mistet videreforbindelse.

Dato
08.10.2019

Saksnummer
2018-03739

Tjenesteytere
Air Baltic
Supersaver
SAS

Klager har i det vesentlige anført

Klager skulle reise fra Minsk til Kristiansand, via Riga og Oslo den 8. oktober 2018 kl.
15:20 med flynummer BT413, BT153 og SK223.

Da klager ankom Oslo, måtte hun vente på bagasjen, gå gjennom tollen og deretter
til SAS sin innsjekkingsskranke for å sjekke inn bagasjen på flyvningen fra Oslo til
Kristiansand (SK223). Klager ble avvist ved innsjekkingsskranken, med den begrunnelse
at hun hadde kommet for sent, og at innsjekk var stengt. Klager ble henvist til Air Baltic
for en eventuell klage. Klager fikk beskjed om at hun ikke hadde noe krav, da BT153 fra
Riga til Oslo landet i henhold til oppsatt rutetid. 

Klager endte opp med å kjøpe en erstatningsbillett med Norwegian til Kristiansand.
Klagers representant anfører at klager handlet så fort hun kunne under
mellomlandingen, og at Air Baltic er den som bør holdes ansvarlig for å selge billetter
med så korte mellomlandinger. Klager krever at Air Baltic dekker kostnadene til ny billett
med Norwegian, pålydende 1109 NOK.

Tjenesteyterne har i det vesentlige anført
Air Baltic beklager at klager mistet sin videreforbindelse i Oslo. BT153 (Riga-Oslo) landet
imidlertid fem minutter før oppsatt rutetid. Tid til neste flyvning var følgelig 55 minutter.
Oslo Lufthavn har en minimum transfer-tid på 30 minutter. 
Air Baltic anfører at de har fått opplystat de andre passasjerene på BT153 rakk sine
videreforbindelser. De har heller ikke fått noen klager fra andre passasjerer. 
Air Baltic kan ikke imøtekomme klagers krav om dekning av ny flybillett. Klager henvises
til SAS.

Nemnda har i denne saken også innhentet tilsvar fra Supersaver og SAS:

Supersaver anfører at det er flyselskapene og flyplassene som bestemmer minimum
transfertider. Det poengteres at BT153 landet fem minutter før oppsatt rutetid, og
at det således skulle vært mulig for klager å rekke sin videreforbindelse. Billetten
og mellomlandingene var i henhold til bestemmelsene om minimum transfertid.
Transfertider på de ulike flyplassene ligger utenfor Supersaver sin kontroll. 

SAS anfører at klager ankom Oslo 55 minutter før sin videreforbindelse med SAS. Dette
var ifølge flyselskapet tilstrekkelig  tid til å rekke videreforbindelsen, selv om bagasjen
måtte sjekkes inn på nytt hos SAS senest 30 minutter før avgang. SAS poengterer at det
ikke er mulig å gjøre en bestilling på nettet som ikke har lovlig forbindelse. SAS kan ikke
holdes ansvarlig for at klager ikke ankom tidsnok med sin bagasje til innsjekk i Oslo.

Nemnda bemerker

Klager krever erstatning fordi hun mener Air Baltic solgte en billett med for kort
transfertid på Gardermoen som gjorde at hun mistet sin videreforbindelse. 

I henhold til fremlagte saksdokumenter hadde klager en gjennomgående billett fra Minsk
til Kristiansand via Riga og Oslo, med tillatt transfertid. Klager ble til tross for dette nektet
ombordstigning på Gardermoen med den begrunnelse av at hun var for sent ute.   

Flyselskapet kan avvise passasjerer som ankommer innsjekk for sent. Hensynet til
avviklingen av flytrafikken tilsier at frister for innsjekking og fremmøte ved gate må
overholdes.

Nemnda legger til grunn at klager hadde en gyldig gjennomgående billett med tillatt
transfertid, og at Air Baltics fly BT153 landet før oppsatt rutetid.  Nemnda kan se at tiden
var knapp, men dette var tillatt transfertid og nemnda kan derfor ikke anbefale at klager
gis medhold i sitt krav om ny billett med annet selskap.

Vedtak

Transportklagenemnda - fly anbefaler ikke at klager gis medhold.