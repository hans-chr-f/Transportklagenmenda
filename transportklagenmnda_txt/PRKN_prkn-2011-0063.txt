Vedtak i Pakkereisenemnda

Sammendrag

Reise til Egypt, Hurghada, 30. november - 8. desember 2010.
Krav om erstatning grunnet forsinkelse på hjemreisen.

Dato
..

Saksnummer
63/11

Tjenesteyter
Star Tour AS

Klager: X

Turarrangør: Star Tour AS

Antall reisende: 17

Reisens pris: ca. kr 90.000

Saken gjelder:

Reise til Egypt, Hurghada, 30. november - 8. desember 2010.

Krav om erstatning grunnet forsinkelse på hjemreisen.

Klager har i det vesentlige anført:

Hjemreisen ble forsinket med nær seks timer. Klagerne krever erstatning i henhold til
gjeldende regler.

Det vises for øvrig til klagers brev.

Star Tour har i det vesentlige anført:

Avreisen fra Hurghada ble forsinket pga endret slottid for avgang.

Tildeling av starttider fra flyplasser styres av Eurocontrol og ligger helt utenfor flyselskapets
kontroll. Star Tour viser til uttalelse fra Norwegian.

Nemnda bemerker:

Nemnda legger til grunn at klagerne ankom Stavanger 5 timer og 45 minutter etter planlagt
ankomsttidspunkt.

Forsinkelse som medfører at passasjerene kommer frem til det endelige bestemmelsesstedet
tre timer eller mer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet, jf. EU forordning 261/2004 artikkel 6 jf.
artikkel 7, jf. artikkel 5, jf. EU domstolens avgjørelse i sak Suregeon-Condor av 19. november
2009. Nemnda er kjent med at enkelte flyselskap har bestridt dommen, og at EU domstolen er
bedt om å ta stilling til spørsmålet på nytt. Dommens konklusjon er imidlertid klar, og nemnda
legger til grunn at dommen gir uttrykk for gjeldende rett.

Det er flyselskapet/turarrangør som må godtgjøre at det forelå en slik ekstraordinær
omstendighet, og turarrangør/flyselskapet må videre godtgjøre at de har truffet alle rimelige
tiltak for å unngå/avgrense forsinkelsen.

Nemnda legger på bakgrunn av de foreliggende opplysninger til grunn at forsinkelsen skyldes
utsatt slottid. Dette er et forhold Norwegian ikke hadde mulighet til å påvirke, og forsinkelsen
gir ikke rett til erstatning etter EU forordningen.

Forsinkelsen er heller ikke regne som en mangel etter pakkereiseloven.

Den gir følgelig heller ikke rett til prisavslag eller erstatning etter pakkereiseloven.

Nemnda finner etter dette ikke å kunne anbefale at klager gis medhold.

Vedtak:

Reklamasjonsnemnda for pakkereiser finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Pål M. Andersen, Forbrukerrådet

Marianne Strømme, Solia AS

Mette Lindgren, Apollo Reiser As