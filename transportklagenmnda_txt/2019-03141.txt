Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
14.06.2020

Saksnummer
2019-03141

Tjenesteytere
Widerøe

Klager har i det vesentlige anført

Klager skulle fly fra Kirkenes til Oslo via Tromsø den 7. juni 2019. Planlagt avgangstid fra
Kirkenes var kl. 08.07, og planlagt ankomst Oslo kl. 12.10. 

WF972 fra Kirkenes til Tromsø ble kansellert.  Klager ble booket om til WF915 og SK4423.
Han ankom Oslo kl. 18.15. 

Basert på kanselleringen og derav klagers forsinkede ankomst er det fremsatt krav om
standarderstatning på 250 euro i henhold til EU-forordning 261/2004.

Tjenesteyterne har i det vesentlige anført
Flyet klager skulle ta starter ut fra Tromsø kl. 06.00, går Finnmarkskysten rundt og
stopper i Vadsø og går direkte tilbake til Tromsø.

Kapteinen ringte på natten og meldte seg "not fit". Flyselskapet har lav terskel for at crew
skal kunne melde seg not fit for flight. Dette handler om at en ikke har hode og kropp
med seg til å utføre en jobb der det kreves at man er "på" hele tiden.

Når noen melder seg syk på natt kan en ringe og kalle ut de som har tidlig standby når
deres standby starter, ellers har en ikke lov til å ringe crew utenom på natten. I dette
tilfellet var den kapteinen som hadde tidlig standby allerede brukt på en annen flyvning.

Kunden ble booket om til WF915 som landet 12.59 i Tromsø og videre på SK4423 til Oslo.

Nemnda bemerker

Kansellering gir rett til standarderstatning med mindre flyselskapet kan godtgjøre at
kanselleringen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5.

Sykdom blant besetningen kan være en slik ekstraordinær omstendighet som medfører
at den reisende ikke har krav på erstatning. Sykdom hos besetningen oppstår fra tid
til annen. Flyselskapet må være forberedt på dette, og må ha en beredskapsplan for
håndtering av påregnelig sykdom. Sykdom kan likevel oppstå så plutselig eller i et slikt
omfang at flyselskapet ikke har mulighet til å unngå uregelmessigheter på en eller flere
avganger. Dette må vurderes konkret.

I denne saken er det ikke tale om et normalt sykdomstilfelle, men at kapteinen har meldt
seg "unfit for flight" om natten før en morgenflyvning. En melding om at man anser seg
uegnet til å fly kan ha mange og ulikeartede årsaker; blant annet lite søvn, eller andre
fysiske eller psykiske hindringer. Slik nemnda forstår det er ikke besetningen forpliktet til
å oppgi grunnen til at de melder seg unfit til flyselskapet. Samtidig er sikkerhetsmessige
hensyn til hinder for at selskapet kan overpøve en «unfit for flight»-melding. 

Nemndas sak 2018-03091 gjaldt et tilfelle der personalet meldte seg unfit på grunn
av utmattelse som følge av for lang arbeidsdag. I den saken fant nemndas flertall at
selskapet måtte være ansvarlig for at personalets planlagte arbeidsdag ikke medførte at
personalet av den grunn meldte seg unfit. Det er ingen holdepunkter for at meldingen
skyldtes utmattelse som følge av lang arbeidsdag, eller andre forhold selskapet er
nærmest til å bære risikoen for. 

En situasjon som nevnt ovenfor vil etter omstendighetene kunne bli regnet som en
ekstraordinær omstendighet. I saken her har imidlertid ikke Widerøe godtgjort at
kanselleringen skyldtes ekstraordinære omstendigheter som ikke kunne vært unngått
selv om alle rimelige tiltak var truffet. Widerøe har kun vedlagt en hendelsesrapport
som viser at kapteinen for flyvningen meldte seg unfit. Det er verken lagt frem noen
beredskapsplan for dagen, eller noen logg som viser hvilke konkrete prioriteringer som
ble gjort før flyvningen ble kansellert. 

Nemnda anbefaler på ovenstående grunnlag at klager gis medhold i sitt krav om
standarderstatning i henhold til EU-forordning 261/2004.

Vedtak

Transportklagenemnda-fly anbefaler at Widerøe utbetaler 250 euro til klager.