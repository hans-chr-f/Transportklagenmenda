Vedtak i Transportklagenemnda - Fly

Sammendrag

Krav om erstatning grunnet kansellering.

Dato
22.05.2015

Saksnummer
1148/14F

Tjenesteyter
TAP Portugal

Krav om erstatning grunnet kansellering.

Klager har i det vesentlige anført:

Klager hadde bestilt en reise t/r Oslo - Fortaleza via Lisboa for reise den 16. - 29. november
2014.

Den 6. november mottok klager en ruteendring fra TAP som informerte om at returen den 29.
november var fremskyndet 2 dager. Klager mener han har rett til erstatning da ruteendringen
fant sted under 2 uker før avreisen den 16. november.

Klager krever kompensasjon for at ferien ble avkortet med 2 dager.

Det vises for øvrig til klagers brev.

TAP Portugal har i det vesentlige anført:

Den 6. november mottok klager melding om en TAP streik som ville finne sted den 30.
november. Klager ble booket om til nærmeste ledige avgang 2 dager tidligere, 27. november.
Klager aksepterte denne ruteendringen.

Hendelsen er ikke kompensasjonsberettiget i henhold til EU-forordning 261/2004, da klager
ble informert om ruteendringer mer enn 14 dager før avreise.

TAP Portugal kan på grunnlag av ovennevnte ikke imøtekomme klagers krav.

Det vises for øvrig til TAP Portugals brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Det er opplyst at kanselleringen skyldtes en planlagt streik. En planlagt streik vil kunne være
en ekstraordinær omstendighet som ville medføre at kanselleringen ikke gir rett til erstatning.

Dersom flyselskapet informerer om kanselleringen minst to uker «før planlagt avgangstid», gir
kanselleringen uansett grunn ikke rett til erstatning, jf. forordningen artikkel 5 nr. 1 bokstav
c underpunkt i). Returen var planlagt til 29. november. Klager ble informert om endringen
6. november, dvs. mer enn to uker før planlagt avgangstid. Nemnda er av den oppfatning at
det er uten betydning at klager hadde kjøpt en tur-retur billett og at kanselleringen skjedde
mindre enn to uker før avreise. Nemnda viser til ordlyden i bestemmelsen. «før planlagt
avgangstid».

Kanselleringen gir etter dette ikke rett til erstatning etter EU-forordningen.

Nemnda kan heller ikke se at kanselleringen gir rett til erstatning på annet grunnlag.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.