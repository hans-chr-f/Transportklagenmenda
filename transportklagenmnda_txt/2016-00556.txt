Vedtak i Transportklagenemnda - Fly

Sammendrag

Krav om refusjon grunnet nektet ombordstigning.

Dato
14.03.2017

Saksnummer
2016-00556

Tjenesteytere
Widerøe

Klager har i det vesentlige anført

Klager skulle reist fra Oslo til Ørsta den 25. mai 2016 kl. 22:15 med WF185. Han møtte
opp i god tid, kjøpte seg en kopp kaffe og ruslet til gaten hvor han ble stående og prate
med noen kompiser. Da klager skulle gå ombord ble han nektet med den begrunnelsen
av at han hadde snakket for høyt i gateområdet. Klager stiller seg undrende til dette, han
var ikke beruset. Klager ba om å bli promilletestet, men fikk ikke dette. Widerøe hevder
politiet ble tilkalt, men dette stemmer ikke. Klager stiller seg kritisk til at Widerøe kan
beskylde en for å være beruset, uten å kunne bevise dette i form av en promilletest. 

Klager måtte ta inn på hotell og booke nytt fly til dagen etter. Han gikk også glipp av en
fridag sammen med familien. 

Klager krever refusjon av utgifter, kroner 2 442.

Tjenesteyterne har i det vesentlige anført
Widerøes personale er ansvarlig for å gjøre vurderinger for å ivareta sikkerheten
ombord, dette innebærer blant annet å nekte passasjerer ombordstigning dersom de
ikke er skikket til å fly. Dette er vurderinger som taes subjektivt ved utøvelse av rimelig
skjønn. I dette tilfellet observerte personalet at klager var beruset, og at han derfor ikke
var skikket til å fly med Widerøe den dagen. 

Widerøe viser til fremlagt utskrift av flyselskapets vilkår for befordring av passasjerer,
hvor det kommer frem at passasjerer som blir avvist dessverre ikke har rett til
ombooking eller kompensasjon. 

Widerøe kan på grunnlag av ovennevnte ikke imøtekomme klagers krav.

Nemnda bemerker

Slik nemnda ser det har flyselskapet adgang til å avvise en passasjer som fremstår som
uskikket til å fly når hensynet til sikkerheten om bord i flyet tilsier det. 

I denne saken står påstand mot påstand i spørsmålet om klageren var i en forfatning
som gjorde ham uskikket til å fly. Klageren hevder at han ikke var alkoholpåvirket og
at det heller ikke var andre forhold som ga grunn til å nekte ham å være med flyet.
Flyselskapet Widerøe hevder at klageren var uskikket til å fly og har lagt frem en logg
som viser at klageren ble vurdert som beruset og at politi ble tilkalt. Politiets vurdering
fremgår imidlertid ikke.  

Nemnda mener at vedtak ikke kan fattes på forsvarlig vis i denne saken uten at partene
avgir muntlig forklaring - noe den ikke har anledning til å motta. Nemnda finner derfor å
måtte avvise klagen, jf transportklagenemndforskriften § 6-2 bokstav c.

Vedtak

Transportklagenemnda - fly avviser klagen.