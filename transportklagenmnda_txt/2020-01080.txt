Vedtak i Transportklagenemnda - Fly

Sammendrag

Krav om refusjon av utgifter til mat, drikke, telefonsamtaler og flybilletter, i tillegg
til erstatning for tapt arbeidsdag. Kansellering. Sandstorm på Kanariøyene.

Dato
15.12.2020

Saksnummer
2020-01080

Tjenesteytere
Norwegian Air Shuttle

Klager har i det vesentlige anført

Klager og en medpassasjer skulle reise med DY371 fra Tromsø til Oslo den 23. februar
2020. Planlagt avgang fra Tromsø var kl. 10.15, og planlagt ankomst i Oslo var kl. 12.10.
De hadde en videreforbindelse med Iberia Airlines, IB3497, med avgang kl. 15.05 fra Oslo
og ankomst 18.55 i Madrid. DY371 ble først meldt forsinket, men deretter kansellert før
avgang.

Klager og medpassasjeren ble omrutet med DY371 med avgang kl. 06.30 fra Tromsø den
24. februar 2020. Som følge av dette måtte de endre billettene med Iberia Airlines til 24.
februar, i tillegg til at de hadde utgifter til mat og drikke og telefonsamtaler i ventetiden.
Klager anfører at de kunne ha blitt omrutet med SAS samme dag, slik at de hadde rukket
videreforbindelsen.

Norwegian har refundert totalt 1351 kroner i matutgifter og 12,88 euro i telefonutgifter.
Klager stiller seg kritisk til at Norwegian har trukket fra utgiftene til øl og anfører at dette
ikke kan klassifiseres som alkohol som ikke dekkes.

Klager krever i tillegg refusjon av utgifter til endring av billettene videre til Madrid, på
henholdsvis 25 euro og 310,82 euro, i tillegg til erstatning for tapt arbeidsdag.

Tjenesteyterne har i det vesentlige anført
Flyvningen DY371 ble kansellert grunnet mangel på tilgjengelige flymaskiner som
en konsekvens av sandstormen på Gran Canaria dagen før. Flyet som skulle utføre
flyvningen, sto fast på Las Palmas lufthavn grunnet svært dårlig sikt.

Da kanselleringen i dette tilfellet skyldtes værforholdene, er dette å anse som
ekstraordinære omstendigheter.

Det kan ikke forventes at et flyselskap skal ha tilgjengelig kapasitet i form av flymaskiner,
besetning, piloter eller ingeniører ved alle flyplasser, eller ha forberedt wetlease for alle
destinasjoner for å unngå forsinkelser og kanselleringer. Dette ville ha medført urimelig
høye driftskostnader, noe som igjen ville ha ført til høyere priser på flybillettene. Dette er
trukket frem av en tysk domstol (X ZR 121/13).

Passasjerer kan ha krav på standarderstatning ved forsinkelser i tråd med EU-forordning
261/2004 artikkel 7, jf. Sturgeon-dommen. Dette gjelder ikke dersom årsaken til
forsinkelsen er ekstraordinære omstendigheter som ikke kunne unngås med alle
rimelige tiltak.

EU-domstolen la i saken C-315/15 (Pešková) til grunn at en hendelse på en flyvning som
er en del av en rekke etterfølgende flyvninger, kan være å anse som en ekstraordinær
omstendighet også i henhold til forsinkelser på de etterfølgende flyvningene. Det må
også tas hensyn til målet om å sikre en høy grad av beskyttelse for flypassasjerene, noe
som er nedfelt i forordningen. Det følger videre av fortalen at luftfartsselskapene ikke må
oppfordres til å avstå fra å iverksette nødvendige sikkerhetstiltak for i stedet å prioritere
opprettholdelsen og punktligheten av sine flyvninger.

Omstendigheter som er utenfor flyselskapets kontroll, er hendelser som ikke er
forårsaket av en handling eller unnlatelse fra fraktførers side. Norwegian anser at
kanselleringen, som var forårsaket av dårlige værforhold, var utenfor selskapets kontroll.

På bakgrunn av dette kan ikke Norwegian imøtekomme passasjerens krav om
standarderstatning.

Nemnda bemerker

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.

Værforhold som påvirker flytrafikken, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Norwegian har opplyst at kanselleringen skyldes sandstormen på Kanariøyene fra
22. til 24. februar 2020. Nemnda legger til grunn at denne sandstormen førte til
en rekke forsinkelser og kanselleringer av flyvninger til og fra Kanariøyene i denne
perioden. Nemnda er av den oppfatning at sandstorm er å anse som en ekstraordinær
omstendighet i forordningens forstand.

Norwegian har videre forklart at flymaskinen som skulle utføre klagers flyvning, sto
fast på Las Palmas lufthavn. Nemnda legger til grunn at sandstormen i betydelig grad
påvirket selskapets muligheter til å gjennomføre alle planlagte flyvninger som normalt
i denne perioden. Nemnda mener derfor at det er sannsynliggjort at kanselleringen i
dette tilfellet ikke kunne ha vært unngått selv om alle rimelige tiltak var truffet. Klager har
dermed ikke rett til standarderstatning.

Nemnda bemerker at flyselskapet uavhengig av årsaken til kanselleringen plikter å
tilby passasjerene valget mellom refusjon og omruting snarest mulig, jf. EU-forordning
261/2004 artikkel 8 nummer 1. Denne plikten begrenser seg ikke til omruting med eget
selskap. Nemnda kan uansett ikke se at det er sannsynlig at en tidligere omruting ville
ført til at klager rakk sin videreforbindelse med et annet flyselskap.

Nemnda kan ikke se at det er grunnlag for refusjon av tapt arbeidsfortjeneste i dette
tilfellet, verken etter EU-forordningen eller luftfartsloven. Nemnda legger videre til
grunn at Norwegian har refundert klagers utgifter til mat og telefonsamtaler. Nemnda
bemerker for øvrig at øl er å anse som alkohol og derfor ikke er omfattet av retten til
forpleining.

Vedtak

Transportklagenemnda - fly anbefaler ikke at klager gis medhold.

Forbrukerrepresentant Maite de Geus-Cossard, Forbruker Europa, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.