Vedtak i Transportklagenemnda - Fly

Sammendrag

Krav om standardkompensasjon grunnet forsinkelse.

Dato
05.11.2019

Saksnummer
2018-04476

Tjenesteytere
Widerøe

Klager har i det vesentlige anført

Klager skulle reise fra Oslo til Honningsvåg med mellomlanding i Tromsø den 4. juli 2018. 

Flyvningen fra Tromsø til Honningsvåg (WF992) ble kansellert etter mellomlanding i
Hammerfest. Dette skyldtes tåke på flyplassen i Honningsvåg. Klager ble transportert
med rutebuss fra Hammerfest til Honningsvåg og ankom der ca. 16:00 (ca 4 timer senere
enn planlagt ankomsttid med WF992). 

Klager har fremsatt krav om standardkompensasjon i henhold til EU-forordning 261/2004
på 250 euro.

Tjenesteyterne har i det vesentlige anført
WF992 ble kansellert grunnet værforhold i Honningsvåg. Det ble ingen åpning i været
som tilsa at maskinen kunne operere.

Widerøe viser til vedlagt METAR-rapport. Temperatur og duggpunkt var på 5 og 6
grader, noe som betyr at det var tilnærmet tåke og svært dårlig sikt. Når duggpunkt og
temperatur er like, er det tåke. Sikten i Honningsvåg lå på 700 fot. Absolutt minima på
Honningsvåg Lufthavn er 824 fot. 

Passasjerene ble booket om på buss for fly til Honningsvåg. Widerøe dekket i tillegg
kostnader til mat.

Nemnda bemerker

Kansellering gir rett til standardkompensasjon med mindre flyselskapet kan godtgjøre
at kanselleringen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå eller minimere følgene av
den ekstraordinære omstendigheten.

Nemndas flertall - leder og bransjerepresentantene - mener at Widerøe har godtgjort
at verken kanselleringen eller de ekstraordinære omstendighetene kunne vært unngått
selv om alle rimelige tiltak var truffet. Dokumentasjonen viser at klagers flyvning ble
kansellert som følge av tåke og dårlig sikt i Honningsvåg. Widerøe kunne ikke gjort noe
for å forhindre værforholdene. Nemnda mener også at Widerøe gjorde det som med
rimelighet kunne forventes for å minimere følgene av kanselleringen og værforholdene.
Klager ble transportert til sitt endelige bestemmelsessted med buss. 
Klager har basert på ovenstående informasjon ikke rett til standardkompensasjon i dette
tilfellet.

Mindretallet - forbrukerrepresentantene er av et annet syn og mener klager bør
få medhold. Mindretallet påpeker at selskapet ikke har fremlagt forsinkelseskoder
for hvorfor dette flyet ble kansellert, i tillegg er fremlagt metar som ikke er fra
avreisedagen. Samlet sett kan det etter mindretallets vurdering ikke være sannsynliggjort
ekstraordinære omstendigheter som fritar for ansvar. 

Vedtaket er avsagt med den dissens som fremgår ovenfor.

Vedtak

Transportklagenemnda–fly anbefaler ikke at klager gis medhold.