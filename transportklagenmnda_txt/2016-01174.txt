Vedtak i Transportklagenemnda
- Kollektivreiser

Sammendrag

Ilagt gebyr for manglende eller ufullstendig billett

Dato
20.02.2017

Saksnummer
2016-01174

Tjenesteytere
Ruter

Klager har i det vesentlige anført

Klager tok 21. november 2016 bussen fra Trasoppveien til Mortensrud. Klager ble stoppet
i kontroll og ilagt gebyr. Klager hadde kommet hjem fra en lengere ferie i Bejing og bar
på porselen da hun ble stoppet av kontrolløren. Klager har dårlige engelskkunnskaper
og kunne derfor ikke forklare hvorfor hennes reisekort hadde utløpt og at hun ønsket å
kjøpe billett av bussjåføren.

Klager hevder at hun skulle kjøpe billett av sjåføren, men på grunn av kø ved forreste dør
og fordi hun bar på kostbart porselen, gikk hun inn den midtre døren.

Klager krever at gebyret blir slettet.

Tjenesteyterne har i det vesentlige anført
I følge Ruters transportvedtekter må alle reisende ha gyldig billett. når man reiser med
Ruter. Dette betyr at passasjeren er ansvarlig for å sette seg inn i transportvilkårene.
Dersom man ikke kan fremvise gyldig billett under billettkontroll, vil man bli ilagt gebyr.
Klager kunne ikke fremvise gyldig billett under kontrollen og ble derfor ilagt gebyr. Klager
fremviste en reisekort som hadde utløpt noen uker tidligere. 

Ruter opprettholder gebyret.

Nemnda bemerker

Klager tok den 21. november bussen fra Trasopveien og kunne ved kontroll ikke vise fram
gyldig billett og ble ilagt gebyr. 

Det fremgår av Ruters transportvilkår punkt 5 at den reisende plikter å ha gyldig billett
før ombordstigning eller før passering av kontrollsone. På busser kan billett kjøpes hos
bussjåføren.

Av samme bestemmelse går det fram at passasjerer som ved kontroll ikke kan vise gyldig
billett, vil bli ilagt gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig.

Nemnda finner det uklart om klager hadde tenkt å kjøpe en enkeltbillett hos sjåføren.
Hun viste fram sitt månedskort til kontrolløren, men kortet var utløpt for nærmere tre
uker siden. 

Nemnda legger avgjørende vekt på at dersom reisende ikke har billett, må dette kjøpes
av bussjåføren og den forreste inngangen må benyttes.
Klager gikk inn den midterste døren. Det var følgelig grunnlag for å ilegge gebyr. 

Nemnda kan ikke se at klagers henvisning til at det var lang kø ved den forreste døren og
at hun hadde kostbart porselen å bære på, kan gi grunnlag for å frafalle gebyret.

Vedtak

Transportklagenemnda Kollektivtransport finner ikke å kunne anbefale at klager gis
medhold. 

Vedtaket er enstemmig.