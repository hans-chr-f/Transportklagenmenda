Vedtak i Transportklagenemnda - Fly

Sammendrag

Krav om erstatning grunnet kansellering.

Dato
15.01.2016

Saksnummer
0421/15F

Tjenesteyter
Norwegian Air Shuttle ASA

Krav om erstatning grunnet kansellering.

Klager har i det vesentlige anført:

Klager skulle reise fra Tel Aviv til Oslo via Stockholm den 24. juli 2014 kl. 12:50. Kvelden før
avreise kl. 20:49 fikk klager en sms hvor det stod at DY4546 fra Tel Aviv til Stockholm var
kansellert av sikkerhetsmessige årsaker grunnet uroligheter i området. Klager ble ombooket
til dagen etter fra Kypros, og fikk to ekstra netter på hotell. Hun måtte selv ordne transport fra
Tel Aviv til Kypros.

Klager mener kanselleringen ikke er å anses som en ekstraordinær omstendighet, da
Norwegian kansellerte på eget initiativ, ikke etter pålegg fra UD.

Klager har ikke fått kvitteringer fra sin telefonleverandør, men mener Norwegian selv bør ha
en oversikt over samtalene fra hennes mobilnummer.

Klager krever standarderstatning 600 euro per person i henhold til EU-forordning 261/2004,
samt refusjon av telefonutgifter kroner 3&nbsp;000. Til fratrekk allerede refunderte
telefonutgifter kroner 300.

Det vises for øvrig til klagers brev.

Norwegian har i det vesentlige anført:

DY4546 ble kansellert som følge av krigsurolighetene i Tel Aviv, det vises til fremlagt
dokumentasjon. Berørte passasjerer fikk forpleining og ombooking, eller tilbud om å avbryte
reise mot refusjon.

Det fantes få alternativer fra Tel Aviv i dagene som fulgte. Klager ble booket om fra Larnaca,
og har fått dekket utgifter til mat og drikke, hotell og transport, alt i tråd med EU-forordning
261/2004.

Klager krever refusjon av telefonutgifter på kroner 3&nbsp;000. Da hun ikke kan
fremlegge kvittering på dette beløpet har Norwegian refundert kroner 300 som tilsvarer 2
telefonsamtaler.

På samme måte som under Montreal-konvensjonen bør luftfartsselskapenes forpliktelser
være begrenset eller bortfalle i tilfeller der en hendelse er forårsaket av ekstraordinære
omstendigheter som ikke kunne vært unngått selv om alle rimelige tiltak var truffet. Slike
omstendigheter kan særlig inntreffe i tilfeller med politisk ustabilitet, værforhold som gjør det
umulig å gjennomføre flygingen, sikkerhetsrisiko, uforutsette mangler ved flysikkerheten og
streiker som påvirker driften til det transporterende selskap.

I de tilfeller hvor en uregelmessighet er forårsaket av en ekstraordinær omstendighet, er
flyselskapet unntatt fra forpliktelse til å utbetale kompensasjon. I henhold til EU-forordning
261/2004 artikkel 5(3) skal et transporterende flyselskap ikke være pålagt å betale erstatning
i samsvar med artikkel 7, dersom det kan godtgjøre at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Omstendigheter som er utenfor flyselskapets kontroll er hendelser som ikke er forårsaket av
en handling eller unnlatelse av flyselskapet.

Norwegian kan ikke imøtekomme klagers krav.

Det vises for øvrig til Norwegians brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Nemnda legger på bakgrunn av de foreliggende opplysninger til grunn at flygningen ble
kansellert av sikkerhetsmessige grunner. Etter nemndas vurdering må hvert enkelt selskap
foreta en individuell sikkerhetsvurdering der UDs anbefalinger kommer inn som ledd i
vurderingen. Sikkerhetssituasjonen kan variere fra selskap til selskap. Nemnda er av den
oppfatning at dette er å anse som en ekstraordinær omstendighet i EU-forordningens
forstand. Nemnda er videre av den oppfatning at kanselleringen ikke kunne vørt unngått selv
om alle rimelige tiltak var truffet. Kanselleringen gir etter dette ikke rett til standarderstatning.

Ved innstilling av en flygning har passasjeren bl.a. valget mellom refusjon av utgifter til
billetter eller omruting snarest mulig, på tilsvarende transportvilkår, til bestemmelsesstedet.
Flyselskapet skal videre tilby passasjeren gratis måltider og forfriskninger som står i rimelig
forhold til ventetiden. Dersom en eller flere overnattinger en nødvendig, skal flyselskapet tilby
hotellinnkvartering samt reise til og fra hotellet. Flyselskapet skal videre tilby å dekke utgifter
til to telefonsamtaler, teleks- eller telefonbeskjeder, eller e-postmeldinger, jf. forordningens
artikkel 5 jf. artikkel 8 og 9.

Klagerne ble omrutet, og Norwegian har så vidt nemnda forstår dekket klagernes utgifter, dog
slik at telefonutgifter kun er refundert med 300 kroner mens kravet er på 3&nbsp;000 kroner.

Klager har krevd erstattet påløpte utgifter og er den som i første omgang må sannsynliggjøre
disse. Nemnda er av den oppfatning at klager ikke har oppfylt denne bevisbyrde.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.