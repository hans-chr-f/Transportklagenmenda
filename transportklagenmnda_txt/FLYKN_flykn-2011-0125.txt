Vedtak i Transportklagenemnda - Fly

Sammendrag

Krav om erstatning som følge av kansellering.

Dato
01.11.2011

Saksnummer
125/11F

Tjenesteyter
Norwegian Air Shuttle ASA

Krav om erstatning som følge av kansellering.

Klager har i det vesentlige anført:

Klager skulle reise fra London til Oslo 20. desember 2010 med DY1311.

Som følge av kraftig snøvær i London ble flyet kansellert. Etter å ha ventet i flere timer på
telefonen til Norwegian Kundeservice, ble klager booket om til neste ledige fly tre dager
senere.

Kundekonsulenten lovet å ringe klager dersom det ble ledig fly tidligere, men dette ble ikke
gjort til tross for at det lå ledige plasser ute på Norwegians nettside.

Klager fikk muntlig beskjed om at Norwegian ville dekke kr 1.000 per natt.

Klager valgte å bli boende på hotellet de hadde bodd på. Det var svært fullt i London grunnet
det kraftige snøværet. Klager ringte flere hoteller for å sjekke om noen hadde rimeligere rom,
men de billigste rommene var fullbooket.

Klager krever dekket totalt kr 11.133,69, samt standardkompensasjon EUR 250 per person.

Norwegian har i det vesentlige anført:

DY1311 ble dessverre kansellert som følge av værforholdene i London.

Klager har fått refundert hotell-, transport-, telefon- og matutgifter for til sammen  kr 7.428.

Norwegian kan dessverre ikke imøtekomme klagers krav om erstatning for kjøp av klær eller
transport utover dette.

I henhold til EU forordning 261/2004 er flyselskapene unntatt fra kompensasjon hvis årsaken
til kanselleringen er værforhold. Norwegian kan på grunnlag av dette heller ikke imøtekomme
klagers krav om standardkompensasjon.

Nemnda bemerker:

Enhver passasjer som har rettigheter i medhold av luftfartsloven, forskrifter gitt i medhold
av luftfartsloven, avtale om yting av tjenester som faller innenfor luftfartslovgivningens
virkeområde, samt andre regler og rettsprinsipper som har betydning mellom passasjeren
og tjenesteyteren har rett til å klage til flyklagenemnda over antatt brudd på side rettigheter,
jf. forskrift om klagenemnd for flypassasjerer § 1-4 første ledd. Det fremkommer av
bestemmelsens annet ledd at når en tvist har tilknytning til mer enn ett land, avgjør de
aktuelle rettighetsreglers innhold, avtalebestemmelser, internasjonale avtaler og forståelser
om verneting eller klagemyndighet, og norsk internasjonal privatrett om nemnda er
kompetent.

Nemnda har ved vurderingen av denne saken delt seg i et flertall og et mindretall.

Nemndas flertall, lederen og forbrukernes representanter, er av den oppfatning at
nemnda er kompetent til å behandle saken. Flertallet viser til at klager retter krav etter
så vel EU-forordning 261-2004 som luftfartsloven. Selv om krav etter EU-forordningen
normalt skal behandles av klageorganet i det land hendelsen oppstår, her England, kan
nemnda behandle saken når det i tillegg reisen krav på annet grunnlag. Flertallet viser
videre til at Norwegian ikke har motsatt seg behandling i nemnda.

Klage ble i dette tilfellet fremsatt for nemnda 8. mars 2011. Klager hadde på dette tidspunkt
ikke fått svar fra Norwegian. Det fremgår av forskriften § 5-1 d) at nemnda skal ta en slik sak
under behandling selv om klager ikke har mottatt skriftlig svar fra flyselskapet. Klager ba
om hjelp fra nemnda. Vedlagt klagen til nemnda lå klagers brev til Norwegian av 31. januar
2011. Her fremkommer klagers krav om standarderstatning etter EU forordningen samt en
erstatning på kr 11.133,69. Klagen ble forelagt Norwegian, og Norwegian utbetalte deretter kr
7.428. Det gjenstår således et ikke ubetydelig økonomisk krav, og nemndas flertall er av den
oppfatning at det er opp til nemnda å ta stilling til dette.

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak var
truffet, jf EU forordning 261/2004 artikkel 5. Det er flyselskapet som må godtgjøre at det forelå
en slik ekstraordinær omstendighet, og flyselskapet må videre godtgjøre at de har truffet alle
rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser m.v. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Flygningen ble i dette tilfellet innstilt grunnet snemengder flyplassen ikke maktet å håndtere.
Selv om snemengdene etter norske forhold ikke kan anses som spesielt store, er flertallet
av den oppfatning at stengingen av flyplassen må karakteriseres som en ekstraordinær
omstendighet, og finner det sannsynliggjort at det i den foreliggende situasjon ikke var
mulig for selskapet å unngå kanselleringen. Kanselleringen gir etter dette ikke rett til
standarderstatning etter EU forordningen.

Ved innstilling av en flygning har passasjeren bl.a. valget mellom refusjon av utgifter til
billetter eller omruting snarest mulig, på tilsvarende transportvilkår, til bestemmelsesstedet.
Flyselskapet skal videre tilby passasjeren gratis måltider og forfriskninger som står i rimelig
forhold til ventetiden. Dersom en eller flere overnattinger en nødvendig, skal flyselskapet tilby
hotellinnkvartering samt reise til og fra hotellet. Flyselskapet skal videre tilby å dekke utgifter
til to telefonsamtaler, teleks- eller telefonbeskjeder, eller e-postmeldinger, jf forordningens
artikkel 5 jf artikkel 8 og 9.

Klager ble i dette tilfellet ikke omrutet før 23. desember, og har etter flertallets vurdering
rett til erstatning av utgifter til hotell og mat. Klager har opplyst at det grunnet mange
kanselleringer og den forestående julehøytid var svært vanskelig å få hotell i London. Klager
har videre redegjort for forsøk på å finne annet hotell. Norwegian har på sin side ikke konkret
begrunnet hvorfor de mener at klagers hotellutgifter på i underkant av NOK 2000 per natt for
to personer er for høyt. Henvisningen til sak 234/10F (FLYKN-2010-234) i Flyklagenemnda er
etter flertallets vurdering ikke treffende. Det fremkommer av den saken at klager der hadde
valgt et kostbart hotell, og at det ikke var redegjort for valget.

Flertallet er etter en samlet vurdering av den oppfatning at hotellutgiftene klager har
krevd dekket var nødvendige, og anbefaler at Norwegian erstatter klagernes utgifter.
Flertallet anbefaler videre at Norwegian erstatter klagernes dokumenterte utgifter til mat.
Alkoholholdig drikke erstattes ikke. Til fradrag går NOK 7 428 som tidligere er utbetalt.

Som følge av kanselleringen, ble klagers hjemreise forsinket. Flyselskapet er i henhold til
luftfartsloven § 10-20 ansvarlig for tap som følge av forsinkelse, med mindre selskapet
godtgjør at det har tatt alle forholdsregler som med rimelighet kan kreves for å unngå tapet,
eller dette ikke har vært mulig for dem.

Flertallet er av den oppfatning at flyselskapet i dette tilfellet ikke hadde mulighet til å unngå
forsinkelsen. Forsinkelsen gir således ikke rett til erstatning for utgifter klager ble påført.

Mindretallet, bransjens representanter har et annet syn på saken. Klager sendte
inn en klage til Flyklagenemnda fordi han ikke hadde fått svar på sin klage sendt til
Norwegian. Klager fikk senere svar fra Norwegian med et oppsett på hva de dekket.
Klager har ikke klaget eller kommentert på Norwegians oppgjør, og mindretallet
mener av denne grunn, samt at forholdet fant sted i United Kingdom - og skulle vært
behandlet av klageorganet der - at klagen avvises fra behandling i Flyklagenemnda.

På bakgrunn av flertallets vurdering traff nemnda slikt

Vedtak:

Flyklagenemnda anbefaler at Norwegian erstatter klagers dokumenterte utgifter til hotell og
mat. Til fradrag går NOK 7 428 som tidligere er utbetalt.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Pål Martin Andersen, Forbrukerrådet

Gøril Volden Berg, Widerøe's Flyveselskap AS

Olav Grøttland, SAS