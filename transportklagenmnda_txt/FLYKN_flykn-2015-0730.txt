Vedtak i Transportklagenemnda - Fly

Sammendrag

Krav om standarderstatning samt refusjon av utgifter grunnet kansellering.

Dato
12.02.2016

Saksnummer
0730/15F

Tjenesteyter
Vueling

Krav om standarderstatning samt refusjon av utgifter grunnet kansellering.

Klager har i det vesentlige anført:

Klager skulle reise fra Barcelona til Oslo den 4. mai 2015 kl. 11:55 med VY8538. Etter to timers
venting om bord i flyet i påvente av annenpilot, ble passasjerene bedt om å forlate flyet. Etter
flere timer i kø fikk klager sin bagasje og ble tilbudt ombooking to dager senere. Klager avslo
og dro tilbake til hotellet de hadde bodd på. Her fikk de hjelp til å finne rimeligste fly hjem
dagen etter med Finnair. Klager mistet en dags  arbeidsfortjeneste.

Klager har i ettertid brukt mye tid på å komme i kontakt med Vueling for å få refundert sine
utgifter uten å lykkes. Han har fått utbetalt kroner 3&nbsp;000 fra sitt forsikringsselskap.

Klager krever diverse utgifter refundert, til sammen 995,79 euro og 150 kroner. Videre krever
han standarderstatning 400 euro per person i henhold til EU-forordning 261/2004, samt
erstatning for en dags tapt arbeidsfortjeneste for to personer.

Det vises for øvrig til klagers brev.

Vueling har i det vesentlige anført:

VY8538 ble kansellert som følge av værforholdene i Barcelona, det vises til fremlagt
dokumentasjon.

Hendelsen er ikke kompensasjonsberettiget i henhold til EU-forordning 261/2004, da årsaken
var ekstraordinære omstendigheter utenfor Vuelings kontroll.

Vueling kan ikke imøtekomme klagers krav.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Det står påstand mot påstand hvorfor flygningen ble kansellert. Vueling har ikke kommentert
klagers anførsler. Nemnda finner saken uklar og er etter en samlet vurdering av de
foreliggende opplysninger av den oppfatning at Vueling ikke har godtgjort at kanselleringen
av denne flygningen skyldtes en ekstraordinær omstendighet. Vueling har etter nemndas
vurdering heller ikke godtgjort at kanselleringen ikke kunne vært unngått selv om alle rimelige
tiltak var truffet. Kanselleringen gir etter dette rett til en standarderstatning på 400 euro per
person. Nemnda anbefaler at Vueling utbetaler erstatningen.

Ved kansellering plikter flyselskapet å tilby omruting snarest mulig, på tilsvarende
transportvilkår, til bestemmelsesstedet, jf. forordningen artikkel 5, jf. artikkel 8. Flyselskapet
plikter også å tilby mat og forfriskninger som står i rimelig forhold til ventetiden samt
hotellinnkvartering der det er nødvendig, jf. artikkel 5, jf. artikkel 9. Ved vurderingen av om
flyselskapet har tilbudt omruting «snarest mulig» må man etter nemndas vurdering foreta
en helhetsvurdering av de forskjellige omrutingsalternativer med eget eller andre selskap.
Sentrale momenter i vurderingen er kostnader og fordeler/ulemper ved de forskjellige
alternativer.

Flyselskapet plikter videre å informere passasjerene om sine rettigheter.

Det står påstand mot påstand om klagerne ble informert om sine rettigheter. Vueling tilbød
omruting to dager senere. Dette var ikke akseptabelt for klagerne, og de valgte å kjøpe
billetter med annet selskap. Nemnda legger til grunn at Vueling har refundert de ubenyttede
Vueling-billettene. Nemnda anbefaler at Vueling erstatter klagernes eventuelle merutgifter til
billetter med annet selskap.

Nemnda anbefaler videre at Vueling erstatter klagers hotellutgifter i Barcelona samt erstatter
utgifter til mat og forfriskninger (ikke alkoholholdige drikke). Dette kommer i tillegg til
standarderstatningen. Øvrige tap inngår i standarderstatningen, jf. forordningen artikkel 12.

Det fremgår av saken at klager har mottatt 3&nbsp;000 kroner fra sitt forsikringsselskap. Etter
nemndas vurdering, må denne utbetaling komme til fradrag i oppgjøret fra Vueling i og med
at det er klagernes tap som skal erstattes.

Vedtak:

Transportklagenemnda-fly anbefaler at Vueling utbetaler en standarderstatning på 400
euro per person samt erstatter klagernes dokumenterte utgifter til hotell, samt mat og
forfriskninger. Nemnda anbefaler videre at Vueling erstatter klagernes eventuelle merutgifter
til billetter med annet selskap. Til fradrag i erstatningen går 3&nbsp;000 kroner som klagerne
har fått utbetalt fra sitt forsikringsselskap.

Vedtaket var enstemmig.