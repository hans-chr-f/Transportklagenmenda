Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
09.03.2021

Saksnummer
2020-02021

Tjenesteytere
Ryanair

Klager har i det vesentlige anført

Klager (tre personer) skulle reise fra Torp til Gdansk den 6. mars 2019 kl 15.00 med
FR8509. Avgangen ble mer enn tre timer forsinket til kl 18.40.

Klager krever standarderstatning 250 euro per person i henhold til EU-forordning
261/2004.

Tjenesteyterne har i det vesentlige anført
Ryanair har ikke avgitt uttalelse til nemnda. Til klager har flyselskapet i det vesentlige
anført: 

FR8509 ble forsinket som følge av bird strike. Hendelsen er ikke
kompensasjonsberettiget da årsaken var ekstraordinære omstendigheter utenfor
Ryanairs kontroll.

Nemnda bemerker

Forsinkelse som medfører at passasjerene kommer mer enn 3 timer senere enn
planlagt frem til det endelige bestemmelsesstedet, utløser plikt for flyselskapet til å
betale standarderstatning med mindre selskapet godtgjør at forsinkelsen skyldtes
ekstraordinære omstendigheter som ikke kunne vært unngått selv om alle rimelige
tiltak var blitt truffet, jf EU-forordning 261/2004 artiklene 5, 6 og 7, og EU-domstolens
avgjørelser i sak Sturgeon-Condor av 19.11.2009 (C-402/07) og Nelson med flere av
23.10.2012 (C-581/10). 

Ryanair har til klager uttalt at forsinkelsen skyldtes kollisjon med fugl. Kollisjon med
fugl er en ekstraordinær omstendighet i forordningens forstand, jf EU-domstolens
avgjørelse i saken Peskova med flere av 04.05.2017 (C-315 / 15) avsnitt 26. Flyselskapet
har imidlertid ikke dokumentert uttalelsen, og slik nemnda ser det kan flyselskapet da
ikke anses å ha godtgjort at forsinkelsen skyldtes bird strike. Forsinkelsen gir da klager
rett til standarderstatning på 250 euro per person.

Vedtak

Transportklagenemnda - fly anbefaler at Ryanair betaler standarderstatning til klager
med 250 euro per person.