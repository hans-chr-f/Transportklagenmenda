Vedtak i Transportklagenemnda - Fly

Sammendrag

Krav om refusjon av billetter grunnet kansellering.

Dato
21.06.2021

Saksnummer
2020-02783

Tjenesteytere
Norwegian Air Shuttle
Logitravel Ltd.

Klager har i det vesentlige anført

Klager hadde bestilt en reise fra Trondheim til Barcelona via Bergen, med avreise
4. september 2020. Den 30. juli fikk klager beskjed fra reisebyrået at flyreisene var
kansellert. 

Klager krever at Norwegian refunderer billettkostnadene pålydende 357,30 euro.

Tjenesteyterne har i det vesentlige anført
Norwegian har i det vesentlige anført:

Klager har fremsatt krav om refusjon av billetter for flyvning med DY165 fra Trondheim til
Bergen og med D85529 fra Bergen til Barcelona. 

DY165 gikk i henhold til oppsatt rutetid, mens D85529 ble kansellert som følge av
covid-19 restriksjoner knyttet til den pågående pandemien. Norwegian kan derfor ikke
utbetale standardkompensasjon i dette tilfellet. 

Når det gjelder klagers krav om refusjon av billetten, har Norwegian refundert 352,30
euro den 24. oktober 2020 til reisebyrået klager benyttet da han bestilte billettene
(Logitravel). Norwegian har således oppfylt plikten til å refundere billetten, og dette må
refunderes videre til klager fra reisebyrået. 

Logitravel har ikke inngitt tilsvar til nemnda.

Nemnda bemerker

Flyselskapet kansellerte reisen mer enn to uker før planlagt avgang, og klager har
dermed ikke rett til standarderstatning etter EU-forordning 261/2004 artikkel 5. 

EU-forordning 261/2004 gir rett på omruting eller refusjon av en fulle billettprisen ved
kansellering, jf. artikkel 5 og artikkel 8, og klager har således rett på refusjon av den fulle
billettprisen. Norwegian har fremlagt dokumentasjon på at billettene er refundert til
reisebyrået, Logitravel. Logitravel har ikke svart nemda, og klager har ikke kommentert
Norwegians tilsvar. Refusjonen fra Norwegian ble foretatt 24. oktober 2020, altså
etter at saken kom inn til nemnda. I og med at verken Logitravel eller klager har svart
nemnda etter dette er det usikkert for nemnda om klager i ettertid faktisk har mottatt
refusjonen. 

Dersom Logitravel ikke har refundert billettprisen til klager, anbefaler nemnda at
Logitravel utbetaler 352,30 euro til klager. Beløpet Norwegian har refundert til Logitravel
er 5 euro lavere enn beløpet klager betalte til Logitravel. På grunn av manglende svar fra
Logitravel er det usikkert for nemnda hva disse 5 euroene knytter seg til. Med mindre
dette beløpet etter avtale mellom klager og Logitravel ikke er refunderbart, anbefaler
nemnda at også dette refunderes.

Det er flyselskapet som er pliktsubjekt etter EU-forordningen, og således ansvarlig for
refusjon til klager. Dersom Logitravel ikke foretar refusjonen, plikter således Norwegian å
foreta dette, og eventuelt kreve regress fra Logitravel.

Vedtak

Transportklagenemnda anbefaler at Logitravel refunderer hele billettprisen til klager
dersom dette ikke allerede er gjort. Dersom Logitravel ikke refunderer, anbefaler
nemnda at Norwegian refunderer beløpet direkte til klager.