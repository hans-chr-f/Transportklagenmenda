Vedtak i Transportklagenemnda - Fly

Sammendrag

Krav om standarderstatning og refusjon av utgifter grunnet kansellering

Dato
08.01.2013

Saksnummer
510/12F

Tjenesteyter
Aeroflot

Krav om standarderstatning og refusjon av utgifter grunnet kansellering

Klager har i det vesentlige anført:

Klager skulle reise fra Oslo til Dehli via Moskva den 17. juni 2012.

SU2231 fra Oslo til Moskva ble kansellert 2 timer før avgang. Etter flere timer i kø ble klager
booket om til samme fly dagen etter.

Klager måtte kjøpe ny billett fra Dehli til Puri som var hans endelige bestemmelsessted. Klager
ankom Puri 24 timer forsinket.

Klager krever standarderstatning 600 euro per person i henhold til EU forordningen. Videre
krever klager refusjon av utgifter til flybilletter Dehli-Puri, refusjon av hotell i Dehli og i Puri,
samt transport til og fra flyplassen, til sammen 3286 kroner.

Aeroflot har ikke svart klager. De har heller ikke avgitt uttalelse til nemnda.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Aeroflot ved nemndas e-post av 5. september 2012 med frist til 17. oktober
2012 for eventuelle bemerkninger. I e-posten opplyses det bl.a. om at flyselskapet har
bevisbyrden ved påberopelse av ekstraordinære omstendigheter som kan gi grunnlag for
fritak for ansvar. Det fremgår videre at nemnda vil legge passasjerens opplysninger til grunn
dersom disse ikke imøtegås av flyselskapet. Det blir også opplyst at saken vil bli forelagt
nemnda selv om flyselskapet ikke avgir uttalelse.

Aeroflot har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Nemda legger på bakgrunn av de foreliggende opplysninger til grunn at flygningen fra
Oslo 17. juni 2012 ble kansellert. Klagerne ble omrutet til neste dag. De kom frem ett døgn
forsinket.

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5. Aeroflot har verken svart klager eller nemnda og
har følgelig ikke godtgjort at innstillingen skyldtes ekstraordinære omstendigheter som ikke
kunne vært unngått selv om alle rimelige tiltak var truffet. De plikter således å betale klagerne
en standarderstatning på 600 euro. (Flystrekning på mer enn 3 500 kilometer).

Ved innstilling av en flygning har passasjeren bl.a. valget mellom refusjon av utgifter til
billetter eller omruting snarest mulig, på tilsvarende transportvilkår, til bestemmelsesstedet.
Flyselskapet skal videre tilby passasjeren gratis måltider og forfriskninger som står i rimelig
forhold til ventetiden. Dersom en eller flere overnattinger en nødvendig, skal flyselskapet tilby
hotellinnkvartering samt reise til og fra hotellet. Flyselskapet skal videre tilby å dekke utgifter
til to telefonsamtaler, teleks- eller telefonbeskjeder, eller e-postmeldinger, jf. forordningens
artikkel 5 jf. artikkel 8 og 9.

Flyselskapet plikter å informere passasjerene om deres rettigheter. Selskapet skal sikre at
det ved innsjekkingsskranken, godt synlig for passasjerene, finnes en tydelig melding med
følgende ordlyd: «Dersom du nektes ombordstigning eller din flyging er innstilt eller forsinket
i minst to timer, kan du få et eksemplar av bestemmelsene om dine rettigheter, særlig med
hensyn til erstatning og assistanse, ved innsjekkingsskranken eller utgangen til flyet», jf.
artikkel 14.

Et flyselskap som innstiller en flyavgang skal gi alle berørte passasjerer en skriftlig melding
om bestemmelsene om erstatning og assistanse i henhold til EU forordningen. Passasjerene
skal også få detaljerte skriftlige opplysninger om hvordan de kan komme i kontakt med det
nasjonale organ som behandler slike saker.

Aeroflot synes ikke å ha oppfylt sin informasjonsplikt i dette tilfellet.

Aeroflot plikter i henhold til forordningen å erstatte klagernes eventuelle utgifter til mat i
forbindelse med innstillingen på Gardermoen. De plikter videre å erstatte klagernes ekstra
transportutgifter i forbindelse med kansellering/omruting i Oslo. Dersom klagere ikke har tatt
vare på kvitteringer, anbefaler nemnda at de utbetales en erstatning på NOK 400 per person.

Anvendelsen av EU forordningen berører ikke en passasjers rett til ytterligere erstatning på
annet grunnlag.

Forsinkelsen påførte klagerne utgifter. Flyselskapet er i henhold til luftfartsloven § 10-20/
Montrealkonvensjonen artikkel 19 ansvarlig for tap som følge av forsinkelse, med mindre
selskapet godtgjør at det har tatt alle forholdsregler som med rimelighet kan kreves for å
unngå tapet, eller dette ikke har vært mulig for dem

I henhold til EU forordningens artikkel 12 skal standarderstatning etter EU forordningen
trekkes fra erstatning på annet grunnlag. Passasjeren har således alltid krav på å få utbetalt
standarderstatningen dersom vilkårene er til stede for dette. Har passasjeren også rett til
erstatning på annet grunnlag, og denne erstatning overstiger standarderstatningen, kommer
standarderstatningen til fradrag. Overstiger standarderstatningen etter EU forordningen
annen erstatning, utbetales kun standarderstatningen. Det er tilfelle i denne saken.

Vedtak:

Transportklagenemnda-fly anbefaler at Aeroflot betaler til klagerne 600 euro person. Nemnda
anbefaler videre at Aeroflot erstatter klagernes dokumenterte utgifter til mat og transport i
Oslo, alternativt NOK 400 per person dersom klagerne ikke kan fremlegge kvitteringer.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Linda Olsen, Norwegian Air Shuttle ASA

Edith Lundem Jakobsen, Lufthansa German Airlines