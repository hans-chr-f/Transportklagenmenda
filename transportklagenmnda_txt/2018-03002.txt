Vedtak i Transportklagenemnda - Fly

Sammendrag

Krav om standardkompensasjon ved forsinkelse. Air Traffic Control.

Dato
30.04.2019

Saksnummer
2018-03002

Tjenesteytere
Ryanair

Klager har i det vesentlige anført

Klager reiste med Ryanairs flyvning FR4558 fra Sandefjord - Torp (TRF) til Bergamo
(BGY) 19. juli 2018 med planlagt avgangstid kl. 10.00. Flyvningen ble imidlertid
forsinket med mer enn tre timer, og klager har på denne bakgrunn fremsatt krav om
standardkompensasjon i henhold til EU-forordning 261/2004 på 400 euro.

Tjenesteyterne har i det vesentlige anført
Ryanairs flyvning FR4558 fra Sandefjord - Torp til Bergamo 19. juli 2018 ble forsinket.
Forsinkelsen skyldtes nye tildelte flytider fra flyveledertjenesten (ATC). 

Kundene som ble påvirket av forsinkelsen ble informert om denne pr. tekstmelding, hvor
de også fikk tilgang til informasjon om sine rettigheter. 

Ryanair anfører at de ovennevnte forhold utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
forsinkelsen ikke kunne vært unngått selv om alle rimelige tiltak ble truffet. Selskapet
avviser på dette grunnlag klagers krav om standardkompensasjon.

Nemnda bemerker

Ryanairs flyvning FR4558 fra Sandefjord - Torp til Bergamo 19. juli 2018 ble forsinket. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Ryanair har vist til at forsinkelsen skyldtes nye slot-tider fra flyveledertjenesten, og at
dette var forårsaket av værforholdene denne dagen. Det er imidlertid ikke fremlagt
tilstrekkelig dokumentasjon som underbygger en slik påstand. Nemnda er derfor av
den oppfatning at selskapet ikke har godtgjort at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Nemnda har derfor kommet til at klager har rett til standardkompensasjon.

Vedtak

Transportklagenemnda - fly anbefaler at Ryanair utbetaler til klager
standardkompensasjon på 400 euro.