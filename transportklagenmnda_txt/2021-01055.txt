Vedtak i Transportklagenemnda - Fly

Sammendrag

Krav om standarderstatning og refusjon av billett som følge av kansellering.
Klager har anført at registrert e-postadresse hos flyselskapet er feil.

Dato
05.11.2021

Saksnummer
2021-01055

Tjenesteytere
Wizz Air
Travellink

Klager har i det vesentlige anført

Klager hadde kjøpt en reise med W6 4679 fra Oslo til Gran Canaria, med avgang 1. juni
2021. Billetten var kjøpt i en annen persons navn. Klager anfører at han fikk beskjed
om kanselleringen av avgangen den 20. mai 2021, mindre enn 14 dager før avgang.
Videre anfører han at han ikke har fått tilbake pengene for billetten. Klager opplyser
i tillegg om at dokumentasjonen som Wizz Air har fremlagt, viser at de har registrert
feil e-postadresse på ham, og at det ikke er hans feil at de dermed har sendt varsel om
kansellering til feil e-postadresse.

Klager krever standarderstatning på 400 euro i henhold til EU-forordning 261/2004 og
refusjon av billetten.

Tjenesteyterne har i det vesentlige anført
Travellink har på tross av anmodning ikke inngitt tilsvar i saken.

Wizz Air har i det vesentlige anført følgende:

Flyvningen W6 4679 fra Oslo til Las Palmas den 1. juni 2021 ble kansellert av
kommersielle årsaker. Kontaktpersonen i bestillingen ble varslet, og den første e-posten
ble sendt 15. mars 2021. Siden kunden er blitt varslet om kanselleringen mer enn to
uker før flyavgangen, har han i henhold til EU-forordning 261/2004 artikkel 5 nummer 1
bokstav c første punkt ikke rett på erstatning.

I tråd med Wizz Airs generelle befordringsvilkår er passasjeren blitt tilbudt valget mellom
følgende alternativer: å bli omrutet, å kansellere billetten mot å få 120 % av det betalte
beløpet for flyvningen og 100 % av servicegebyrene refundert i form av Wizz-kreditt, eller

å kansellere billetten mot å få full refusjon av det innbetalte beløpet for den kansellerte
flyvningen.

Dersom passasjeren ønsker å endre valget sitt, kan vedkommende gjøre dette i henhold
til gjeldende regler, og ved å betale et gebyr. Hva gjelder eventuelle tilleggstjenester, vil
kansellerings- og refusjonsreglene til tredjepartsleverandøren gjelde.

Refusjonen er i dette tilfellet blitt gitt basert på valget av kansellering av billetten mot å få
Wizz-kreditt, og disse poengene er blitt overført til passasjerens Wizz-konto.

Det vises for øvrig til fremlagt dokumentasjon.

Nemnda bemerker

Travellink har ikke inngitt tilsvar i saken. Nemnda treffer da vedtaket
basert på opplysningene som er fremkommet tidligere i saken, i tråd med
transportklagenemndforskriften § 5-3 tredje ledd.

Kansellering gir grunnlag for standarderstatning etter EU-forordning 261/2004 artikkel
5 og 7, med mindre flyselskapet kan bevise at passasjeren har fått informasjon om
endringen minst to uker før planlagt avgangstid.

I dette tilfellet har klager anført at han ble varslet 20. mai 2021, noe som var mindre enn
to uker før avgang. Wizz Air har anført at første varsel ble sendt allerede 15. mars 2021.
Flyselskapet har fremlagt dokumentasjon som viser at e-post ble sendt både den 14. og
den 17. mai 2021, noe som var mer enn to uker før avgang. Klager har imidlertid anført
at e-postadressen som er oppgitt i dokumentasjonen, ikke er korrekt.

Det er uklart for nemnda om e-postadressen er blitt registrert feil i forbindelse med
bestillingen hos reisebyrået, om reisebyrået har videresendt feilaktige opplysninger
til flyselskapet, eller om feilen ligger hos flyselskapet. Saken reiser bevisspørsmål som
vanskelig kan klarlegges, og som ikke er egnet til å løses i nemnda. Saken avvises derfor i
henhold til transportklagenemndforskriften § 6-2 bokstav d.

Nemnda bemerker for øvrig at Wizz Air har forklart at refusjon i form av Wizz-kreditt er
blitt gitt, og klager har ikke bestridt dette eller at han har valgt dette. Nemnda legger
således til grunn at klager har fått refusjon av den kansellerte billetten i form av Wizz-
kreditt.

Vedtak

Saken avvises.