Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
16.02.2018

Saksnummer
2017-01282

Tjenesteytere
SAS

Klager har i det vesentlige anført

Klager skulle reise fra Kristiansund til Alicante via Oslo den 22. mai 2017 kl 09.20. SK2304
fra Kristiansund til Oslo ble kansellert. Klager og hans familie ble booket om og ankom
endelig bestemmelsessted nesten et døgn forsinket.

Klager krever standarderstatning 400 euro per person i henhold til EU-forordning
261/2004.

Tjenesteyterne har i det vesentlige anført
SK2304 ble kansellert som følge av dårlige værforhold i Kristiansund. Flymaskinen
som ble operert av Cityjet var ikke i stand til å lande på Kristiansund lufthavn grunnet
værforholdene og måtte returnere til Gardermoen. Det er større utfordringer å lande
med denne flytypen under dårlige værforhold. Det ble satt opp en større flymaskin på
neste avgang for å frakte de strandede passasjerene til Oslo. Klager og hans familie ble
booket om til neste ledige avgang til Alicante dagen etter.

SAS beklager at klager og hans familie ankom Alicante så sent, men flyselskapet gjorde
hva de kunne for å frakte dem til endelig bestemmelsessted så raskt som mulig. 

Hendelsen er ikke kompensasjonsberettiget i henhold til EU-forordning 261/2004, da
årsaken var ekstraordinære omstendigheter utenfor SAS' kontroll. 

SAS kan ikke imøtekomme klagers krav.

Nemnda bemerker

Kansellering gir rett til erstatning med mindre flyselskapet godtgjør at innstillingen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Nemnda viser til EU-forordning 261/2004 , jf. artikkel 5. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelig tiltak for å unngå innstillingen. 

Ved kansellering har passasjerene valget mellom refusjon av hele billettprisen eller
omruting snarest mulig, på tilsvarende transportvilkår.

Værforhold som påvirker flytrafikken ved at det ikke er mulig å lande / ta av, kan være en
ekstraordinær omstendighet som medfører at den reisende ikke har krav på erstatning.
Dette må vurderes konkret.

Selskapet har opplyst at kanselleringen skyldtes værforholdene og har lagt frem
dokumentasjon som viser at flyet ble kansellert, og at grunnen var været . Selskapet
opplyser at det er større utfordringer å lande med denne flytypen under dårlige
værforhold. SAS satte derfor
opp et større fly på neste avgang til Kristiansund for å kunne ta hånd om strandede
passasjerer. 

Det må etter mindretallets syn - forbrukerrepresentantene - være selskapets ansvar og
risiko å sette inn fly som er egnet for å klare normal avvikling av ruten det er satt inn
for å betjene. Det er  ikke lagt frem noen  dokumentasjon for at været var så dårlig at
flyplassen ble stengt eller at andre flyvninger ble berørt denne dagen. 

Mindretallet er etter dette av den oppfatning at selskapet ikke har godtgjort at det forelå
slike ekstraordinære omstendigheter som ikke kunne vært unngått selv om alle rimelige
tiltak var truffet.

Flertallet - flyselskapenes representanter og leder - mener at SAS har godtgjort at flyet
ikke kunne lande under rådende værforhold og at innstillingen skyldes ekstraordinære
omstendigheter som ikke kunne vært unngått selv om alle rimelige tiltak var truffet.

Flertallet kan etter dette ikke anbefale at klager gis medhold.

Vedtak

Transportklagenemnda - fly anbefaler ikke at klager gis medhold.