Vedtak i Transportklagenemnda - Fly

Sammendrag

Krav om refusjon av billett på grunn av feil
destinasjon og manglende hjelp fra reisebyrå

Dato
01.11.2022

Saksnummer
2022-01209

Tjenesteytere
Tripmonster / Tripmate

Klager har i det vesentlige anført

Klager bestilte billetter den 8. januar 2022, gjennom Finn.no hvor han ble koblet opp
til Tripmonster sin nettside. Noen dager etter kjøpet, da klager mottok billetten via e-
post, innså han at destinasjonsbyen var feil og tok derfor umiddelbart kontakt med
Tripmonster for å få hjelp. Klager skulle reise til Imzir i Tyrkia og ikke Baku i Aserbajdsjan.
Datoene for reisen var korrekt. 

Etter at klager tok kontakt med Tripmonster fikk han, dagen etter, en beskjed om at de
ville behandle henvendelsen raskt. Klager har ikke fått noen hjelp og billetten ble ikke
endret. Klager har også vært i kontakt med Finn.no, men de har heller ikke hjulpet han. 

Klager foretok ikke reisen fordi destinasjonen var feil og selskapet har nektet å svare
ham. Siden Tripmonster ikke svarte på klagers forespørsel om billettendring på
forfallsdatoen, ønsker klager tilbakebetaling av hele beløpet som er betalt. 

Etter at klager har mottatt Tripmonster sitt tilsvar i saken legger han til at svaret deres
ikke er overbevisende for han. Klager forklarer at spamboksen hans er inaktiv og han
sjekker den hver dag for å forsikre seg om at han ikke har mottatt noen e-poster.
Videre forklarer klager at han har sendt e-poster til selskapet flere ganger i løpet de to
månedene før reisen og den første gangen var 13. januar 2022, ikke datoen selskapet
påstår. Klager legger til at han også har hatt en telefonsamtale med Tripmonster 11.
februar som var mislykket. 

Klager krever full refusjon av bestillingen, på totalt kl. 4180.

Tjenesteyterne har i det vesentlige anført

Klager gjorde en bestilling 8. januar 2022 og den 11. januar 2022 sendte Tripmonster
bestillingsbekreftelse til klager på e-post. Den 27. januar 2022 ble Tripmonster kontaktet
av klager hvor han ba dem om å gjøre endringer i bestillingen på grunn av en feil han
hadde gjort. Klager mottok en automatisk generert e-post om at hans henvendelse var
registrert og at en agent ville kontakte han i løpet av de neste dagene. 

30. januar 2022 svarte en av deres agenter på klagers henvendelse med informasjon
om en ny reiserute, datoer og at han måtte betale 80 euro for denne endringen.
Tripmonster viser til innsendt dokumentasjon i saken. Tripmonster mottok aldri noen
tilbakemelding på denne e-posten og passasjeren kontaktet aldri selskapet igjen. På
grunn av at passasjeren ikke kontaktet Tripmonster igjen, ble bookingen ikke endret og
på avreisedatoen, den 21. mars 2022 markerte flyselskapet bookingen som 'no show'. I
henhold til flyselskapets vilkår er ikke billetten refunderbar i et tilfelle av 'no show'.

Nemnda bemerker

Klager bestilte en reise på Tripmonster sin nettside 8. januar 2022, via Finn.no, men
oppdaget noen dager senere at han hadde bestilt reise til feil by. På grunn av at klager
ikke fikk noe svar på sine henvendelser til reisebyrået, med sitt ønske om å gjøre
endringer i bookingen, krever klager full refusjon av bestillingen. 

Ved bestilling av en flyreise på internett, er man selv ansvarlig for at informasjonen
som blir lagt, er riktig. Det er viktig å sjekke at navn på reisende, kontaktinformasjon,
destinasjon, tidspunkt, rabattkoder og liknende er riktig før bestillingen bekreftes. Det
er likeledes viktig å undersøke vilkårene nøye før bestilling av flyreisen bekreftes. Når
tilbudet er akseptert, er avtalen bindende. 

Tripmonster har fremlagt dokumentasjon som viser at de har svart på klagers
henvendelse den 30. januar 2022 med informasjon om ny reiserute, datoer og pris for å
gjennomføre denne endringen. Klager har anført at han ikke har mottatt denne e-posten,
dette er noe nemnda mener Tripmonster ikke kan være ansvarlig for.

Vedtak

Transportklagenemnda anbefaler ikke medhold til klager.