Vedtak i Transportklagenemnda
- Kollektivreiser

Sammendrag

Ilagt gebyr som følge av manglende studentbevis ved bruk av studentbillett

Dato
24.04.2018

Saksnummer
2018-00646

Tjenesteytere
AtB AS

Klager har i det vesentlige anført

Klager ble ilagt gebyr på bussen 21. januar 2018 fordi hun ikke kunne vise frem gyldig
studentbevis. 

På grunn av det kalde været hadde klagers mobiltelefon slått seg av og hun fikk
derfor ikke vist frem student-ID appen på mobilen. Klager har i etterkant fremlagt
dokumentasjon som viser at hun hadde gyldig studentbevis på kontrolltidspunktet. 

Klager ber om at det tas i betraktning at det kalde været er et moment utenfor hennes
kontroll og at hun således ikke kan holdes ansvarlig. 

Klager krever at AtB frafaller det ilagte gebyret.

Tjenesteyterne har i det vesentlige anført
Klager ble den 21. januar 2018 ilagt tilleggsgebyr da hun ved kontroll ikke kunne
legitimere sin rett til bruk av studentrabattert reisebevis.

Det avgjørende ved bruk av rabattert reisebevis er at man oppfyller retten til rabatt innen
den konkrete reisekategorien. Kravet til legitimasjon ved bruk av rabatterte billetter
fremgår klart av AtBs regelverk som ligger tilgjengelig på våre nettsider. Ved bruk av
studentrabattert billetter skal beviset ha passasjerens navn, fødselsdato, studiested og
vise hvilket semester det er gyldig for.

Det fremgår tydelig av AtBs transportvedtekter at man vil bli ilagt tilleggsgebyr dersom
den reisende ved kontroll ikke kan legitimere sin rett til rabattert billett. AtB skiller ikke
mellom det å reise med rabattert billett uten bevis for retten til rabatt, og det å reise helt
uten billett. Det er fordi en rabattert billett kun er gyldig når den fremvises sammen med
legitimasjon. Det innebærer at selv om klager i ettertid har fremlagt bevis på at hun var
legitimert til å bruke studentrabattert billett, er ikke det grunnlag for å frafalle gebyret.

Klager er student ved Norges teknisk-naturvitenskapelige universitet som i likhet med
de fleste studiesteder som tilbyr elektronisk studentbevis, har fysiske student- og
semesterbevis. Klager hadde med andre ord anledning til å kunne legitimere sin rett
til bruk på en annen måte enn ved å bruke telefonen. Når klager har erfaring med at
hennes telefon blir avslått grunnet nedkjøling, er det dessuten mest nærliggende at det
er hun som må bære risikoen ved å velge å reise med studentrabattert reisebevis, vel
vitende om at telefon kan bli slått av i løpet av reisen.

AtB velger på ovennevnte grunnlag å opprettholde vår tidligere avgjørelse, og viser til vår
begrunnelse i tidligere svar til klager.

Nemnda bemerker

Klager ble ved kontroll på bussen 18. januar 2018 ilagt gebyr fordi hun ikke kunne vise
dokumentasjon for rett til bruk av studentkort. 

Det fremgår at AtBs transportvedtekter §§ 2 og 7 at den reisende under reisen må
kunne dokumentere rett til å benytte rabattert billett, og at dersom slik dokumentasjon
mangler, kan tilleggsavgift ilegges. For studentkort må det vises gyldig studentbevis og
betalt semesteravgift. 

Klager har vist til at årsaken til at hun ikke kunne vise fram betalt semesteravgift var at
det ikke var strøm på mobiltelefonen på grunn av kulde, under 10 kuldegrader. Klager
viser til at hun hadde strøm på telefonen da hun gikk hjemmefra og hun har i ettertid
dokumentert betalt semesteravgift. 

Nemnda bemerker at det er den reisendes ansvar å sørge for at mobiltelefoner med
fungerer slik at billetter og dokumentasjon for rett til rabatterte billetter kan vises. Ved
streng kulde må den reisende selv ta tiltak for at telefonen ikke streiker eller kjøpe billett
på annen måte. 

Nemnda er gjennom flere saker kjent med at AtB konsekvent ikke godtar at
dokumentasjon for rett til rabattert billett kan vises i ettertid. Den reisende har etter AtBs
godkjente vedtekter heller ikke krav på dette. 

Nemnda har derfor vurdert problemstillingen i disse saker nærmere. Etter nemndas syn
er det grunn til å skille mellom å vise fram en billett i ettertid og å vise dokumentasjon for
rett til rabattert billett i ettertid når den reisende har en ellers gyldig billett under reisen.
Nemnda har derfor anbefalt at AtB vurderer en ordning som praktiseres av enkelte
andre reiseforetak med at dokumentasjon kan vises i ettertid. 

Nemnda er kjent med at AtB nå vurderer endring av reglene på dette punkt. 

Nemndas flertall, forbrukernes representanter, og bransjerepresentanten Krogh, finner
i denne saken at det vil være urimelig å fastholde gebyret og anbefaler derfor at det
frafalles. Flertallet viser til at rabatten er knyttet til passasjeren personlig og at dette vil
kunne dokumenteres i ettertid.

Nemndas mindretall, nemndas leder og bransjerepresentanten Aarre, finner etter en
samlet vurdering og i betraktning av AtBs nåværende regelverk, ikke grunnlag for å
anbefale at gebyret frafalles og viser til praksis i andre tilsvarende saker i 2017 og 2018.

Nemndas konklusjon blir at tilleggsavgiften anbefales frafalt.

Vedtak

Transportklagenemnd Kollektivtransport anbefaler at tilleggsavgiften frafalles. 

Vedtaket er avsagt med dissens.