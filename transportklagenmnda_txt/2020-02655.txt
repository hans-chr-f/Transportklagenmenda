Vedtak i Transportklagenemnda - Fly

Sammendrag

Krav om refusjon av flybilletter som følge av kansellert reise

Dato
16.03.2021

Saksnummer
2020-02655

Tjenesteytere
Norwegian Air Shuttle

Klager har i det vesentlige anført

Klager og hans familie skulle reise fra Bergen til Barcelona den 25. mai 2020 med
D85529. Klager har vist til at Norwegian informerte om at klager kunne ombooke
billettene til en senere reisedato som følge av Covid-19. Klager ble ikke informert om
muligheten til å få refusjon for billettene. Den 27. mars 2020 endte klager opp med å
endre billettene til den 18. september 2020.

Klager har informert om at han har sendt inn flere klager til Norwegian, men disse
har ikke blitt besvart. Videre har klager vist til at den nye flyvningen har forsvunnet
fra Norwegians nettside. Klager har blitt fortalt at når man starter en klagesak på
Norwegians nettside, kansellerer flyselskapet den aktuelle reisen. Klager får selv ikke
kansellert flyvningen og bedt om refusjon for reisen, da han ifølge Norwegian ikke lenger
har en billett.

Klager krever refusjon av flybillettene pålydende EUR 567,64.

Tjenesteyterne har i det vesentlige anført
Norwegian har ikke inngitt tilsvar i saken, selv etter gjentatte henvendelser.

Nemnda bemerker

Nemnda legger til grunn klagers fremstilling av saken, ettersom Norwegian ikke har
inngitt tilsvar.

Nemnda forstår det slik at klager benyttet seg av muligheten til å endre den opprinnelige
flyvningen 25. mai 2020 til ny reise 18. september 2020. Det er uklart for nemnda hva
som skjedde med reisen den 18. september 2020, men det er ikke lagt frem noen
dokumentasjon på at flyvningen ble kansellert fra flyselskapets side. Klagers billett var
ikke-refunderbar. Det kan likevel se ut som klager har forsøkt å avbestille billetten og
bedt om refusjon. Dette har han ikke krav på etter billettvilkårene.

Vedtak

Transportklagenemnda–fly anbefaler at klager ikke gis medhold.