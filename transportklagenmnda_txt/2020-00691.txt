Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
10.11.2020

Saksnummer
2020-00691

Tjenesteytere
Norwegian Air Shuttle

Klager har i det vesentlige anført

Klager skulle reise fra Trondheim til Oslo den 23. februar 2020 kl 18.45 med ankomst
kl 19.45 med DY773 Flyet ble mer enn tre timer forsinket. Klager måtte ta drosje ved
ankomst da offentlig transport ikke lenger gikk. 

Klager krever standarderstatning 250 euro i henhold til EU-forordning 261/2004, samt
kroner 199 i drosjeutgifter.

Tjenesteyterne har i det vesentlige anført
Norwegian Air Shuttle har ikke avgitt uttalelse til nemnda. Til klager har flyselskapet i det
vesentlige anført:

DY773 ble forsinket 3 timer og 40 minutter grunnet inspeksjon av flyet som følge av en
mulig teknisk feil. I noen tilfeller kan passasjeren ha krav på erstatning dersom det er feil
på flyet og en flydel må byttes ut, dette i henhold til dom C-257/14 van der Lans. 

Det viste seg at det ikke var teknisk feil ved flyet og ingen flydeler måtte byttes ut. Dom
C-257/14 er derfor ikke aktuell.

Norwegian Air Shuttle mener hendelsen er ekstraordinær og utenfor flyselskapets
kontroll og kan ikke imøtekomme klagers krav. 

Det vises for øvrig til Norwegian Air Shuttles brev.

Nemnda bemerker

Flyselskapet Norwegian Air Shuttle har tross oppfordring ikke avgitt uttalelse til nemnda.
Nemnda treffer vedtaket på grunnlag av opplysningene som er fremkommet tidligere i
saken, jf transportklagenemndforskriften § 5-3 tredje ledd.

Forsinkelse som medfører at passasjerene kommer mer enn 3 timer senere frem enn
planlagt til det endelige bestemmelsesstedet,  utløser en plikt for flyselskapet til å
utbetale standarderstatning med mindre selskapet godtgjør at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf EU-forordning 261/2004 artiklene 5, 6 og 7 og EU-domstolens avgjørelser
i sak Sturgeon-Condor av 19.11.2009 (C-402/07) og Nelson med flere av 23.10.2012
(C-581/10).

Norwegian Air Shuttle har som nevnt ikke avgitt uttalelse til nemnda. Til klager har
selskapet forklart at flyet ble forsinket mer enn tre timer grunnet inspeksjon. Uttalelsen
er ikke nærmere forklart eller dokumentert. Selskapet har følgelig ikke godtgjort at
forsinkelsen skyldtes en ekstraordinær omstendighet som ikke kunne vært unngått.
Forsinkelsen gir etter dette rett til standarderstatning på 250 euro.  

Klager anfører at hun pådro seg utgifter til drosje etter ankomst. Standarderstatningen er
ment å dekke både økonomisk og ikke-økonomisk tap. Standarderstatningen overstiger
drosjeutgiftene (kroner 199), og utgiftene samordnes slik at drosjeutgiftene må anses
dekket av standarderstatningen.

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda-fly anbefaler at Norwegian Air Shuttle utbetaler 250 euro til
klager.