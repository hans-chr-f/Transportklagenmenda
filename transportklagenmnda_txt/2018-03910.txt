Vedtak i Transportklagenemnda - Fly

Sammendrag

Krav om refusjon ved "Bid for Upgrade".

Dato
28.06.2019

Saksnummer
2018-03910

Tjenesteytere
Norwegian Air Shuttle

Klager har i det vesentlige anført

Klager kjøpte en flybillett med Norwegian 18. mai 2018 for flyvning DY7201 fra Oslo
lufthavn (OSL) til Bangkok 15. august 2018. På dette tidspunktet kostet Premium-billetter
kroner 6 049, og klager kjøpte LowFare-billett til kroner 2 699. 

Den 10. august mottok klager en e-post med spørsmål om han ønsket å oppgradere
billetten til Premium-klasse ved å delta i en budrunde. Det var ikke mulig å by mindre
enn kroner 2 600, og klager antok derfor at det var mellomlegget mellom betalt billett
og totalpris som utgjorde budet. Han flyttet skalaen til høyre til prisen var kroner 3 305,
altså et bud på cirka kroner 700 mer enn det som allerede var betalt for billetten. Etter
en stund fikk klager en e-post om at budet på kroner 3 305 var akseptert, og at dette ville
bli trukket for oppgradering. 

Klager sendte en e-post med beskjed om at han ville trekke budet. Dette var i god tid før
36-timersfristen. Klager har ikke fått svar på denne henvendelsen. På bakgrunn av det
ovennevnte har klager fremsatt krav om refusjon av oppgraderingen til kroner 3 305.

Tjenesteyterne har i det vesentlige anført
Klagen gjelder reise for én passasjer på flyvning DY7201 fra Oslo til Bangkok 15. august
2018. 

"Bid for Upgrade" gir kunden sjansen til å oppgradere til en pris kunden selv bestemmer.
Kunden bestemmer selv hvor mye han eller hun er villig til å betale for en oppgradering,
og legger inn bud. Norwegian er ikke forpliktet til å akseptere bud. Så snart budet er
akseptert er budbeløpet ikke refunderbart, med mindre den planlagte flyvningen blir
kansellert og Norwegian ikke er i stand til å sende passasjeren med et annet fly. 

Det følger av selskapets vilkår at passasjeren vil få beskjed pr. e-post om budet ble
akseptert eller ikke innen 36 timer før avreise. 

Det står forklart at ved endring av LowFare-billetter betaler kunden prisforskjell mellom
ny og opprinnelig billett, samt endringsgebyr. Budet ble akseptert 10. august, og
passasjeren har fått en e-post der beløpet på kroner 3 305 er bekreftet. Norwegian har
på ovennevnte grunnlag avvist klagers krav om refusjon.

Nemnda bemerker

Klager mottok tilbud på e-post om å oppgradere billetten fra Oslo til Bangkok til
Premium-klasse. Budet kunne gis ved å skyve på en skala som indikerer hvor mye man er
villig til å betale. Siden skalaen ikke startet på null, men på cirka det samme som klager
hadde betalt for LowFare-billetten, antok klager at startpunktet på skalaen var prisen
som allerede var betalt for billetten. Klager har forklart at han ønsket å by cirka kroner
700 for oppgraderingen. Det viste seg at Norwegian oppgraderte billetten for kroner 3
305, mer enn Premium-klasse ville kostet dersom klager kjøpte dette ved bestilling 18.
mai 2018. 

Nemnda har mottatt flere saker der kunder har misforstått "Bid for Upgrade"-tilbudet
fra Norwegian. I vurderingen av denne saken har nemnda delt seg i et flertall og et
mindretall. 

Nemndas flertall, nemndsleder og Forbrukerrådets representanter, mener at Norwegian
må bære risikoen for at slike misforståelser kan oppstå. Det burde ha kommet uttrykkelig
frem at "budet" innebærer det man er villig til å betale ekstra for oppgraderingen i tillegg
til det man allerede har betalt for sin billett. Norwegian må sørge for at totalprisen på
hele bestillingen kommer klart frem i "rulleskalaen" for pris.

Det er Norwegian som aktivt har oppsøkt klager med tilbudet om oppgradering, og
nemnda mener at det da må stilles trenge krav til god informasjon om hva tilbudet
innebærer.

Mindretallet, flyselskapenes representanter, mener at det fremgår tydelig i vilkårene at
budet vil bli lagt til kostnaden for billetten.

Klager har opplyst at han forsøkte å trekke budet. Denne henvendelsen har han ikke
fått svar på. Nemnda forstår det slik at passasjeren reiste på Premium-klasse, slik at
passasjeren har mottatt produktet. 

Så lenge Norwegian ikke har svart klager og gitt ham mulighet til å reise på sine "gamle"
billetter, mener nemnda at klager ikke skal betale noe mer enn det han opprinnelig var
villig til å by for Premium-billetter. 

Nemnda anbefaler derfor at Norwegian refunderer kroner 2 605 til klager.

Vedtak

Transportklagenemnda - fly anbefaler at Norwegian utbetaler til klager refusjon på
kroner 2 605.