Vedtak i Transportklagenemnda - Fly

Sammendrag

Krav om ulempeerstatning som følge av sølt kaffe på innsjekket bagasje.

Dato
16.09.2020

Saksnummer
2019-04865

Tjenesteytere
Norwegian Air Shuttle

Klager har i det vesentlige anført

Klager og en medpassasjer reiste med DY1103 fra Berlin til Oslo og med DY430 fra
Oslo til Molde den 21. november 2019. Da de kom frem til endelig bestemmelsessted
oppdaget de at det var sølt kaffe på kofferten og innholdet i den. De ble derfor nødt til å
vaske alle klærne selv. Klager anfører at de befant seg langt unna nærmeste flyplass og
derfor ikke dro tilbake til flyplassen for å rapportere om kaffesølet.

Klager anfører at de ikke hadde noen rensekostnader som følge av at de vasket klærne
selv. Klager krever erstatning for behandlingen av bagasjen og kaffesølet.

Tjenesteyterne har i det vesentlige anført
Klager opprettet aldri noen PIR-rapport ved ankomst på flyplassen eller innen syv dager.
Klager sendte en klage til Norwegian fire dager senere og fikk avslag som følge av at hun
ikke hadde opprettet noen PIR-rapport.

Når en bagasje blir skadet eller går tapt, er Norwegians ansvar begrenset i henhold til
Montrealkonvensjonen og luftfartsloven. Passasjeren må varsle om skaden/tapet av
bagasjen umiddelbart ved ankomst i henhold til luftfartsloven § 10-26:

«Mottas innskrevet reisegods eller gods uten klage fra mottakerens side, formodes
godset å være utlevert i god stand og overensstemmende med befordringsdokumentet
eller de på annen måte registrerte opplysninger jf. § 10-5 annet ledd første punktum, om
ikke annet blir godtgjort. Er godset skadd eller delvis tapt, må mottakeren klage om det
til fraktføreren umiddelbart etter at skaden eller tapet oppdages [...].»

Det er i flere saker i Transportklagenemnda slått fast at bagasjen anses som mottatt
i riktig stand når den reisende har forlatt flyplassen uten å melde fra om skaden. Det
vises blant annet til sakene 312/11F og 409/15F, hvor kravet fra klager ble avvist, siden
skaden ikke ble rapportert umiddelbart etter ankomst på flyplassen, og det på grunn av
den manglende rapporteringen ikke var sannsynliggjort når eller om bagasjen ble skadet
under transporten med flyselskapet.

Klager skriver selv at eiendelene deres ikke ble skadet. Norwegian har tilbudt seg å dekke
eventuelle rensekostnader. For øvrig kan ikke klagers krav imøtekommes.

Nemnda bemerker

Klager fremmet krav mot Norwegian innen 7-dagersfristen i luftfartsloven § 26. Nemnda
legger til grunn at kaffesølet på kofferten og klagers klær skjedde under flyvningen, og
viser til de fremlagte bildene. 

I henhold til luftfartsloven § 10-18 er flyselskapet ansvarlig for tapt eller skadet reisegods
som er inntruffet mens godset var i flyselskapets varetekt. 

Kofferten ble tilsølt av kaffe. Nemnda kan imidlertid ikke se at det er grunnlag for å
erstatte kofferten, da den fortsatt er funksjonell. Basert på klagers opplysninger, legger
nemnda til grunn at kaffesølet på klærne gikk vekk ved vask. 

Klager har ikke fremsatt krav om refusjon av utgifter til vask. Klager har  fremsatt et krav
om ulempeerstatning for behandlingen av bagasjen og kaffesølet i seg selv.

Kofferten og innholdet er ikke skadet, og nemnda ser heller ikke at det i dette tilfellet er
grunnlag for noen ulempeerstatning.

Vedtak

Transportklagenemnda-fly anbefaler ikke at klager gis medhold.