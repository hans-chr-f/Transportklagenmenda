Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
16.06.2023

Saksnummer
2023-00434

Tjenesteytere
Widerøe

Klager har i det vesentlige anført

Klager skulle reise fra Mo i Rana til Trondheim den 14. desember 2022 kl 20.15 med
WF778. Flyvningen ble kansellert. Klager ble fraktet med nattoget, og ankom endelig
bestemmelsessted mer enn tre timer forsinket. 

Klager krever standarderstatning i henhold til EU-forordning 261/2004.

Tjenesteyterne har i det vesentlige anført
WF778 skulle operere strekningen Bodø - Mo i Rana - Trondheim. Strekningen Mo i Rana
- Trondheim ble kansellert grunnet manglende crew som følge av dårlige værforhold i
Tromsø den 14. desember 2022, snøvær. 

Grunnet forsinkelsene som oppstod som følge av værforholdene i Tromsø, ble
flymaskinen som skulle operere WF778 forhindret i å gå ned i Mo i Rana, da crewet ville
ha gått ut på arbeidstid. Dette førte til overflyvning i Mo i Rana (MQN), og flyet kjørte
direkte fra Bodø til Trondheim. 

Hendelsen er ikke kompensasjonsberettiget, da årsaken var ekstraordinære
omstendigheter utenfor Widerøes kontroll. 

Widerøe kan ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Flyselskapet Widerøe har fremlagt kopi av logg som forklarer at flymaskinen måtte
fly over Mo i Rana for å forhindre at crewet gikk ut på lovpålagt arbeidstid. Årsaken til
at crewet ville ha gått ut på arbeidstid var forsinkelser på tidligere flyvninger grunnet
snøvær i Tromsø. 

Nemnda mener at selskapet i tilstrekkelig grad har sannsynliggjort at kanselleringen
skyldes ekstraordinære omstendigheter utenfor selskapets kontroll, og at ulempene ikke
kunne vært unngått selv om alle rimelige tiltak ble truffet. Flyselskapet har imidlertid
ikke kommentert at de har gjort alle rimelige tiltak for å unngå ulempene, og derved
ikke sannsynliggjort dette. Nemnda mener derfor at klager derfor er berettiget til
standarderstatning som følge av kanselleringen.

Vedtak

Transportklagenemnda anbefaler at selskapet betaler standarderstatning med 250 Euro.