Vedtak i Transportklagenemnda - Fly

Sammendrag

Krav om refusjon grunnet forsinket bagasje.

Dato
14.05.2019

Saksnummer
2018-00903

Tjenesteytere
Air Canada

Klager har i det vesentlige anført

Klager reiste sammen med sin mann fra Oslo til Havana via Frankfurt og Toronto den 18.
desember 2017, med retur den 11. januar 2018 via Toronto og London. Klager hjemsted
er Stokmarknes og hun hadde separat billett Stokmarknes - Oslo. 

Klagers reiserute var som følger:

Utreise:
AC9150 18DEC17 OSL FRA 13:15 15:25
AC877    18DEC17 FRA YYZ 17:10 19:40
AC1874 19DEC17 YYZ HAV 07:55 11:30

Retur:
AC1877 11JAN18 HAV YYZ 07:00 10:30
AC848   11JAN18 YYZ LHR 20:40 08:30+
AC9949 12JAN18 LHR OSL 10:20 13:30

Ved ankomst Cuba var klagers bagasje ikke ankommet. Hun mottok ikke bagasjen før
den 24. januar. 

Klagers ferie ble delvis ødelagt da hun brukte svært mye tid på å forsøke å få hjelp og til å
handle inn nødvendige klær og utstyr.

Før klager reiste til Cuba mottok hun en invitasjon til et juleselskap i London i januar. Hun
kjøpte derfor en enveis billett London - Oslo for 16. januar 2018. Hun gav beskjed til Air
Canada om at hun ikke kom til å benytte seg av billetten på strekningen London - Oslo
den 12. januar, og fikk bekreftet at dette var i orden. 

Klager reiste deretter fra Oslo til Stokmarknes den 29. januar. 

Klager har mottatt kroner 10 000 fra sitt forsikringsselskap (5 000 per person) for sine
utgifter på Cuba. Men klager pådro seg ytterligere utgifter i Toronto, London og i Oslo på
tilsammen 3 700 CAD.

Klager krever 3 700 CAD utbetalt fra Air Canada. 

Det vises for øvrig til klagers brev.

Tjenesteyterne har i det vesentlige anført
Da klagers bagasje var savnet under hele hennes opphold vil Air Canada behandle saken
som tapt bagasje og ønsker å utbetale maksbeløp SDR 1 131 til klager med fradrag av
kroner 10 000 som hun allerede har fått utbetalt fra sitt forsikringsselskap. 

Det vises for øvrig til Air Canadas brev.

Nemnda bemerker

Klager reiste sammen med sin mann fra Oslo til Havana via Frankfurt og Toronto den
18. desember 2017, med retur den 11. januar 2018 via Toronto og London. Ved ankomst
Cuba var klagers bagasje ikke ankommet. Hun mottok ikke bagasjen før den 24. januar.
Klager hadde separate billetter fra London til Oslo, og fra Oslo til Stokmarknes der hun
bor. 

Flyselskapet er i henhold til luftfartsloven § 10-20/Montrealkonvensjonen artikkel
19 ansvarlig for tap som følge av forsinket bagasje. I henhold til § 10-22 er ansvaret
begrenset til SDR 1131. 

Flyselskapet har tilbudt seg å dekke SDR 1131 med fradrag av  kr 10 000 som klager
allerede har fått fra sitt forsikringsselskap. Klager skal ikke tjene på skaden og følgelig går
forsikringsutbetalingen til fradrag.

Etter nemndas oppfatning har ikke klager krav på ytterligere erstatning enn det som er
tilbudt av Air Canada.

Nemnda kan ikke anbefale at klager gis medhold.

Vedtak

Transportklagenemnda - fly anbefaler at Air Canada betaler til klager SDR 1131 fratrukket
kr 10 000.