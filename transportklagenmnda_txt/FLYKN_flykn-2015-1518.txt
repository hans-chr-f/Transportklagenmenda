Vedtak i Transportklagenemnda - Fly

Sammendrag

Krav om refusjon av transportutgifter mellom London Gatwick og London Heathrow.

Dato
02.11.2016

Saksnummer
1518/15F

Tjenesteyter
Bravofly

Klager har i det vesentlige anført:

Klager reiste fra Napoli til Stavanger via London den 13. juli 2015. I London landet flyet på
London Gatwick, og avgangen fra London til Stavanger gikk fra London Heathrow. Dette
resulterte i en ekstra utgift for klager på kroner 638 (£50).

Klager mener det er Bravofly som er reiseoperatør og som er ansvarlig for transporten
mellom flyplasser ved korresponderende flyreiser.

Klager krever å få dekket kroner 638 for utlegg til busstransport.

Det vises for øvrig til klagers brev.

Bravofly har i det vesentlige anført:

Bravofly ber klager om å ta kontakt med British Airways angående kompensasjon av
transportutgifter. Bravofly forklarer at det er reiseoperatøren som er ansvarlig for transport
mellom flyplasser med korresponderende flyreiser om det er inkludert i billetten. I klagers
billett var ikke denne busstransporten inkludert og dette skal klager ha blitt varslet om under
bestilling.

Bravofly kan ikke imøtekomme klagers krav.

Det vises for øvrig til Bravofly sitt brev.

Nemnda bemerker:

Klager har bestilt gjennomgående billetter fra Naples Capodichino til Stavanger via London.
Det fremgår av bestillingsbekreftelsen at flyet fra Naples Capodichino lander på London
Gatwick kl. 12:55, og at avreisen fra London til Stavanger går fra London Heathrow kl. 17:15.
Det fremgår ikke noe om transport mellom de to flyplassene. Nemnda er av den oppfatning
at dette innebærer at transport mellom flyplassene ikke er inkludert i prisen klager har betalt.
Nemnda viser til at klager har bestilt flybilletter. Avtalen gjelder to klart definerte flyreiser
koblet sammen i en sammenhengende billett (samme bestillingsnummer). Hvis transport
mellom flyplassene hadde vært inkludert, ville dette fremgått.

Bravo fly har i tillegg opplyst at systemet under bestillingen advarte klager om dette. Slikt
skjermbilde er ikke fremlagt for nemnda.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.