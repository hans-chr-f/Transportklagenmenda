Vedtak i Transportklagenemnda - Fly

Sammendrag

Krav om erstatning som følge av skade på barnevogn.
Vognen ble avlevert ved gaten og sendt med vanlig bagasje.

Dato
11.06.2020

Saksnummer
2019-03195

Tjenesteytere
Norwegian Air Shuttle

Klager har i det vesentlige anført

24. mai 2019 reiste klager med DY191 fra Haugesund til Oslo med et spedbarn og en
barnevogn. Klager tok med seg barnevognen til gaten. Der fikk han beskjed om at han
måtte sette fra seg vognen der, da den måtte fraktes under flyet. Han trodde da at han
ville få den tilbake ved gaten etter landing, men den ble sendt sammen med all annen
bagasje og utlevert på bagasjebåndet. Vognen ble som følge av dette skadet.

Klager anfører at når man har små barn og ventetid i forbindelse med en flyavgang,
er det både lov og praktisk å ta med barnevognen helt frem til gaten. Klager anfører at
vognen da ikke er sjekket inn, og den sendes ikke, men avleveres ved gaten. Ifølge klager
får man vanligvis vognen tilbake ved gaten ved ankomst, men Norwegian valgte i dette
tilfellet å sende den på bagasjebåndet, noe som gjorde at vognen og setet ble ødelagt.

Klager anfører at skaden ikke lar seg reparere og krever erstatning for nytt understell og
nytt barnesete.

Tjenesteyterne har i det vesentlige anført
Klager opprettet en PIR-rapport på flyplassen ved ankomst. Det er notert i rapporten
at den ble opprettet for at klager skulle bruke den for å kreve erstatning av
forsikringsselskapet sitt.

Når passasjeren bestiller billett hos Norwegian, informeres det om at barnevogner bør
pakkes inn i hard forpakning for å unngå skader og at deler av vognen blir borte. Før
klager kunne gjennomføre bestillingen på nettstedet til Norwegian, måtte han krysse av
for å ha lest og godtatt vilkårene til Norwegian.

Selv om passasjeren velger å ta med barnevognen til gaten, er det passasjerens eget
ansvar å ta med seg hard emballasje som vognen kan pakkes inn i, som PramPack eller
Airshell, da vognen ved gaten behandles som innsjekket bagasje.

Barnevognposene som finnes på flyplassene, forhindrer ikke at barnevognen blir skadet,
da denne typen pose ikke er laget av hard emballasje. Disse posene er i stedet ment å
beskytte mot at olje fra hjulene og annen type skitt fra barnevognen skitner til annen
bagasje.

Det vises til Montrealkonvensjonen artikkel 20: «If the carrier proves that the damage
was caused or contributed to by the negligence or other Wrongful act or omission of the
person claiming compensation, or the person from whom he or she erives his or her
rights, the carrier shall be wholly or partly exonerated from its liability to the claimant to
the extent that such negligence or wrongful act or omission caused or contributed to the
damage.»

Da klager valgte å reise uten å beskytte vognen sin, på tross av informasjonen som ble
gitt ved bestilling, kan ikke klagers krav imøtekommes i dette tilfellet.

Nemnda bemerker

Nemnda legger på bakgrunn av sakens opplysninger til grunn at klagers barnevogn ble
skadet under lufttransporten.

I henhold til luftfartsloven § 10-18 første ledd er fraktfører ansvarlig for skader på
innskrevet reisegods «såfremt den hendelse som har forårsaket skaden, er inntruffet om
bord på luftfartøy eller mens godset var i fraktførerens varetekt. Fraktføreren er likevel
ikke ansvarlig i den utstrekning skaden skyldes reisegodsets egen beskaffenhet eller av
feil eller mangler ved reisegodset».

Med «innskrevet reisegods» menes reisegods som er sjekket inn. I dette tilfellet tok
klager med seg vognen helt frem til gate.

Nemnda mener derfor at det i dette tilfellet er luftfartsloven § 10-18 annet ledd om ikke
innskrevet reisegods som får anvendelse. Bestemmelsen gir bare grunnlag for ansvar
dersom skaden er forårsaket av feil begått av fraktfører, dennes ansatte eller andre
fraktfører svarer for.

Nemnda kan ikke se at det i dette tilfellet er grunnlag for å konkludere med at det er
begått noen feil av fraktfører. Klager må selv bære risikoen for å ha tatt med vognen til
gate.

Vedtak

Transportklagenemnda – fly anbefaler ikke at klager gis medhold.