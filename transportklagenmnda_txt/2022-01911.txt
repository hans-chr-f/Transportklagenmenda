Vedtak i Transportklagenemnda - Fly

Sammendrag

Krav om dekning av utgifter grunnet forsinket bagasje.

Dato
16.02.2023

Saksnummer
2022-01911

Tjenesteytere
KLM

Klager har i det vesentlige anført

Klager med reisefølge (til sammen to personer) skulle reise med KLM fra Oslo til Ibiza via
Amsterdam den 25. juni 2022 (KL1142 og KL1497). Returreisen var den 9. juli 2022.

Klager med reisefølge hadde sjekket inn bagasje på reisen, men ingen av koffertene var
der ved ankomst i Ibiza. Det ble opprettet Property Irregularity Report.

Klager destinasjon i Ibiza var Santa Eulalia. Dette er en liten landsby uten kjøpesenter.
Alle butikkene er stengt på søndager. Ettersom det var sent på kvelden (cirka 19:00)
dro de til nærmeste butikk som stengte kl. 21:00. Flesteparten av klagers kvitteringer
er fra denne butikken. Klager og hennes mann hadde absolutt ingenting å ha på seg
utenom klærne de hadde reist i (varme klær fra Norge). Nødvendige innkjøp ble derfor
utført. Klager ringte flyplassen minst to ganger hver dag, men fikk ikke noe svar. Klager
sendte også melding til KLM, men fikk ikke svar på denne heller. Klager sin mann mottok
kofferten sin sent mandag kveld (dag 2).  Klagers koffert ble først mottatt på hennes
bopel i Oslo den 23. juli 2022 (nesten en måned senere). 

Presiseringer av innkjøp: Ettersom det var lørdag kveld kjøpte de klær for tre dager:
undertøy, t-skjorte, BH, badetøy, sokker, pyjamas, håndklær, shorts, sandaler, kveldsklær
og toalettsaker (hårbørste, tannkrem, tannbørste, såpe, deodorant, shampoo, solkrem,
medisiner osv.).  Mandag ettermiddag måtte de kjøpe litt mer undertøy og t-skjorter
siden de ikke hadde rene klær, og hotellet ikke tilbød vasketjenester. Den 2. juli skulle
de til Alicante med ferge. Ettersom klager fortsatt ikke hadde mottatt kofferten måtte
hun kjøpe mer klær og en koffert. Klager vil bemerke at de ikke kjøpte dyre klær eller
toalettsaker, men kun hva de trengte (i klagers tilfelle for 14 dager). Mange av varene var
på salg. 

Klagers første skriftlige klage til KLM ble sendt den 13. juli 2022, fire dager etter ankomst
i Norge. Hun sendte en ny klage 21 dager etter ankomstdato Ibiza ettersom kofferten
fortsatt var savnet. Ettersom hun til slutt mottok kofferten, har hun trukket kravet knyttet
til dette.  Det er fremsatt krav om dekning av utgifter til innkjøp av nødvendige klær,
sko, toalettsaker og ny koffert; totalt 11 225 NOK. Klager krever alternativt standard EU-
erstatning. Klager har påpekt at det også bør kunne kreves prisavslag på flybillettene,
ettersom bagasje var inkludert, men ikke kom frem (avtalebrudd).

Tjenesteyterne har i det vesentlige anført
KLM har ikke levert tilsvar til nemnda. Til klager direkte har KLM beklaget at deres
bagasje forsvant på KL1497 den 25. juni 2022. For å kunne assistere klager med kravet
har de bedt om klagers bankdetaljer. Klager har sendt inn dette, men ikke fått noen
tilbakemelding på kravet eller refusjon.

Nemnda bemerker

EU-forordning 261/2004 om flypassasjerers rettigheter kommer til anvendelse ved nektet
ombordstigning, kansellerte flyvninger eller forsinkede flyvninger. Denne klagen gjelder
erstatning for utgifter grunnet forsinket bagasje.

EU-forordning 261/2004 kommer med dette ikke til anvendelse, og det foreligger ikke
noe rett til standarderstatning etter denne forordningen.

Det foreligger etter nemndas syn ikke grunnlag for prisavslag på selve flybillettene. 

Nemnda viser til at flyselskap er ansvarlig for tap som følge av forsinket reisegods, med
mindre det godtgjøres at man har tatt alle forholdsregler som med rimelighet kan kreves
for å unngå tapet, eller at dette ikke har vært mulig for dem, jf. luftfartsloven § 10-20/
Montrealkonvensjonen artikkel 19.

KLM har ikke levert tilsvar til nemnda. Selskapet har ikke godtgjort at de har tatt alle
forholdsregler som med rimelighet kan kreves for å unngå tapet, eller at dette ikke var
mulig. 

Klager har levert en detaljert forklaring av deres utgifter, samt supplert med
dokumentasjon. Nemnda mener at utgiftene er tilstrekkelig sannsynliggjort,
dokumentert og forklart. Det er fremlagt kvitteringer til totalt 1136,87 EUR (cirka 11683
NOK).  Klager har bemerket at medisinene ikke er inkludert i dette beløpet og at hun ikke
har kvitteringer på disse, ei eller husker beløpet.

Det anbefales at KLM refunderer til klager kostnaden til nødvendige innkjøp grunnet
forsinket bagasje med 1136,87 EUR. 

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Bransjerepresentant Gagnes fikk uventet forfall, og de øvrige medlemmene
fant det forsvarlig å behandle saken med bare én bransjerepresentant, jf.
transportklagenemndforskriften § 5-5 femte ledd.

Vedtak

Transportklagenemnda anbefaler at KLM utbetaler 1136,87 EUR til klager.