Tjenesteyter følger ikke vedtaket i saken (08.04.2024)
Kommentar fra tjenesteyter:

Turkish Airlines har informert om at de ikke følger vedtak, da årsak til kansellering var
værforhold.

Vedtak i Transportklagenemnda - Fly

Sammendrag

Krav om standarderstatning grunnet kansellering, og kompensasjon
for dårlig service knyttet til ombookingen. I tillegg kreves

kompensasjon for manglende servering på den ombookede reisen.

Dato
25.02.2024

Saksnummer
2023-01362

Tjenesteytere
Gotogate - Marco Polo
Turkish Airlines

Klager har i det vesentlige anført

Klager skulle reise tur-retur med Turkish Airlines fra Oslo via Istanbul til Kairo den 5. – 20.
februar 2023. Reisen ble bestilt gjennom Gotogate, via Finn.no.

Klager mottok melding fra Turkish Airlines kl. 01:29 den 4. februar 2023 om kansellering
av TK692 fra Istanbul til Kairo grunnet værforhold.
Klager ringte Gotogate flere ganger og ba om hjelp, og fikk beskjed om at de ville ringe
ham opp igjen, hvilket ikke skjedde. Klager kontaktet Turkish Airlines for å få hjelp, men
ble da henvist til Gotogate.

Klager mottok telefon fra SAS den 5. februar kl. 11:30, med beskjed om at klager var
booket om til ny reise samme dag fra Oslo til København med SAS, og videre med
Lufthansa til Kairo via München.

På opprinnelig reise hadde klager inkludert mat og drikke, noe han ikke fikk på den
ombookede reisen.

Klagers bagasje ankom Kairo to dager for sent, som følge av en forsinkelse fra
København til Kairo, men dette har klager sendt en separat klage på.

Klager krever standarderstatning og kompensasjon for dårlig service knyttet til
ombookingen. I tillegg kreves kompensasjon for manglende servering på den
ombookede reisen.

Tjenesteyterne har i det vesentlige anført
Gotogate har anført følgende:

Svenska Resegruppen AB, Supersavertravel, er en formidler av flytjenestene som tilbys
på nettsiden Supertravel.se. Selve avtalen om en flyreise inngås mellom kunden og
det aktuelle flyselskapet. De er ikke medleverandør av flytjenestene, men bundet av
instruksjoner og regler fra flyselskapene, og har derfor en begrenset rolle og forpliktelse
i forhold til flytjenester som ikke er levert av dem. Selskapet informerer tydelig om sin
rolle flere steder på nettsidene og i sine generelle vilkår. Klager har bekreftet å ha lest og
akseptert de generelle vilkårene da han bestilte billettene.

Klager bestilte en tur-returreise med Turkish Airlines 5.-20. februar 2023 fra Oslo via
Istanbul til Kairo. Bestillingen ble gjort den 23. januar 2023. 
Klager kontaktet Gotogate den 4. februar for å sjekke eventuelle endringer i bestillingen.
Alle flyvninger var da bekreftet, men flyselskapet hadde lagt inn en bemerkning i
bestillingen om at TK692 fra Istanbul til Kairo var kansellert. Det vises til vedlagt
dokumentasjon. Flyselskapet ble kontaktet og de informerte om at reiseruten var
oppdatert og endret. Gotogate har etter dette ingen tilgang til bestillingen.

Gotogate tar ikke ansvar for eventuelle kostnader som kan oppstå som følge av tid
endringer gjort av flyselskapet, og kan ikke imøtekomme klagers krav om kompensasjon
og standarderstatning etter EU-forordning 261/2004. 

Turkish Airlines har anført følgende:

Opprinnelig billett ble utstedt av reisebyrå, og klager må rette sine krav til byrået.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf. EU-forordning 261/2004 artikkel 5 og 7.

Det følger av EU-forordning 261/2005 artikkel 5 nr.1 bokstav c) iii) at passasjeren har krav
på standarderstatning med mindre de tilbys omrutning slik at de kan reise høyst en time
før planlagt avgangstid og ankomme til det endelige bestemmelsessted senest to timer
etter planlagt ankomsttid.

Klager måtte reise fra Oslo den 5. februar klokka 16:10. Opprinnelig avgang fra
Oslo var klokka 17:45. Klager måtte dermed reise mer enn en time før planlagt
avgangstid. Turkish Airlines har ikke godtgjort at kanselleringen skyldes en ekstraordinær
omstendighet i forordningens forstand og klager har dermed krav på standarderstatning.

Klager hadde opprinnelig ankomsttid på den kansellerte flyvningen kl. 02:25.
Ankomsttiden etter omruting var kl. 02:10. Nemnda bemerker at utmålingsregelen i
artikkel 7 ikke kommer til anvendelse i tilfeller der klager blir omrutet til en flyvning med
ankomst tidligere enn den opprinnelige flyvningen. Nemnda mener at klager har krav på
standarderstatning med 600 EUR.

Klager har også krevd erstatning for mat og drikke på reisen. Klager har ikke kvitteringer
for utgiftene han har hatt. Klager opplyser at han fikk en sandwich på reisen fra
München til Kairo. Nemnda har basert på opplysningene ikke grunnlag for å utmåle
erstatning til klager for mat og drikke på reisen. Klager har heller påvist ikke grunnlag for
krav om erstatning for dårlig service i forbindelse med ombooking.  

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon

Vedtak

Transportklagenemnda anbefaler at Turkish Airlines utbetaler standarderstatning med
600 EUR.