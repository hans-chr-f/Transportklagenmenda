Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
23.11.2018

Saksnummer
2018-01140

Tjenesteytere
Norwegian

Klager har i det vesentlige anført

Klager reiste med Norwegians flyvning DY1020 fra Oslo lufthavn (OSL) til Warszawa
(WAW) 10. oktober 2017 kl. 17.20. Flyvningen ble imidlertid forsinket med cirka fire timer,
og klager har på denne bakgrunn fremsatt krav om standardkompensasjon i henhold til
EU-forordning 261/2004 på 400 euro.

Tjenesteyterne har i det vesentlige anført
Norwegians flyvning DY1020 fra Oslo til Warszawa 10. oktober 2017 ble forsinket
med fire timer og seks minutter ved ankomst til Warszawa. Forsinkelsen skyldtes en
forsinkelse på tidligere sektor. Flymaskin G-POWI hadde tidligere operert ruten Oslo -
Barcelona - Oslo som DY1740 og DY1741. Begge flyvningene ble forsinket med cirka fire
timer som følge av flyvelederstreik i Frankrike. Streiken varte fra 9. til 11. oktober 2017 og
resulterte i mange forsinkelser for flyvninger gjennom, til og fra fransk luftrom. 

Flyselskapet har ingen kontroll over tillatelser og restriksjoner i luftrommene, og kan
derfor ikke heftes når det bestemmes at flyvninger må kanselleres eller forsinkes som
følge av dette. 

Norwegian anfører at de ovennevnte forhold utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
forsinkelsen ikke kunne vært unngått selv om alle rimelige tiltak ble truffet. Selskapet
avviser på dette grunnlag klagers krav om standardkompensasjon.

Nemnda bemerker

Norwegians flyvning DY1020 fra Oslo til Warszawa 10. oktober 2017 ble forsinket med
fire timer og seks minutter. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

EU-forordningen nevner i sin fortale at streik kan være et eksempel på en ekstraordinær
omstendighet som medfører at flyselskapets forpliktelser bør være begrenset eller
bortfalle. Forordningen sier imidlertid ikke at enhver streik som rammer flyselskapets
drift må anses å ligge utenfor dettes kontroll. 

Nemnda er av den oppfatning at streik hos tredjemann, for eksempel streik blant
flyveledere eller flyplassansatte, i utgangspunktet faller utenfor flyselskapets
ansvarsområde. Forsinkelse eller kansellering som følge av slik streik gir etter nemndas
oppfatning i utgangspunktet ikke rett til erstatning etter EU-forordningen. 

Nemnda legger til grunn at Norwegian har godtgjort at forsinkelsen skyldtes
ekstraordinære omstendigheter. Nemnda legger videre til grunn at forsinkelsen ikke
kunne vært unngått selv om alle rimelige tiltak ble truffet. Forsinkelsen gir etter dette
ikke rett til standarderstatning, og nemnda anbefaler ikke at klager gis medhold i sitt
krav.

Vedtak

Transportklagenemnda - fly anbefaler ikke at klager gis medhold.