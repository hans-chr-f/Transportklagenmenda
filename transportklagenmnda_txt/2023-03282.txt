Vedtak i Transportklagenemnda
- Kollektivreiser

Sammendrag

Krav om refusjon av enkeltbillett som følge av
klager måtte avbryte reisen på grunn av kollisjon.

Dato
27.06.2024

Saksnummer
2024-00787

Tjenesteytere
Ruter

Klager har i det vesentlige anført

Klager anfører at hun skulle reise med trikk fra Frogner plass til Ruseløkka den 5. februar
2024.

Klager anfører at hun kjøpte en billett kl. 15:19. Klager anfører at trikken kolliderte med
en personbil kl. 15:23, og at hun måtte avbryte reisen. 

I kommentar til tjenesteyters tilsvar, anfører klager at hun ikke skjønner forklaringen til
Ruter om at hun sendte inn klagen for sent. Klager at det fremstår som inkonsekvent at
Ruter dekker kostnadene for en drosjetur, men ikke refunderer billetten. 

Klager krever refusjon av enkeltbilletten.

Tjenesteyterne har i det vesentlige anført
Viser til Ruters regler om billettrefusjon. På ruter.no står det følgende: 
«Aktiverte og delvis benyttede billetter kan refunderes, men vi refunderer ikke enkelt- og
24-timersbilletter.»

Når det gjelder 30-dagersbillett er dette reglene: 
«Du får refusjon for antall resterende døgn. Vi trekker 100 kroner i ekspedisjonsgebyr for
alle refusjoner.»

Ved avvik i kollektivtrafikken er det reisegarantien som gjelder. Ruter refunderer ikke
billetter i disse tilfellene.

Nemnda bemerker

Klager har fremsatt krav om refusjon av enkeltbillett, kjøpt 5. februar 2024, som følge av
trikken hun reiste med kolliderte med en personbil, slik at klager måtte avbryte reisen. 

Det følger av informasjon under Billettrefusjon på Ruters nettsider at enkeltbilletter ikke
refunderes. 

Flertallet, nemndsleder og bransjerepresentantene, kan ikke se at det er grunnlag for
refusjon av klagers enkeltbillett. Billetten vil fortsatt kunne benyttes i gjeldende sone
i den tiden den er gyldig, og et enkelt avvik kan ikke gi grunnlag for refusjon. Flertallet
bemerker at det er reisegarantien som gjelder ved avvik i kollektivtrafikken, og at billetter
ikke refunderes i disse tilfellene. Klager har heller ikke dokumentert at hun har hatt
utgifter til alternativ transport eller annet økonomisk tap som følge av hendelsen. 

Mindretallet, forbrukerrepresentantene, mener at klager har krav på refusjon av
billetten. Det er et grunnleggende kontraktsrettslig prinsipp at manglende levering av
tjenesten gir grunnlag for heving av avtalen, uavhengig av årsaken til avviket. I dette
tilfellet ble reisen avbrutt på grunn av at trikken kolliderte. Det er kun 12-trikken som
kjører denne strekningen, og mindretallet legger til grunn at alle trikkene stoppet opp
pga. kollisjonen. Mindretallet mener ikke det har betydning at billetten var en sonebillett,
da det må hensyntas hvilken strekning billetten var tiltenkt brukt på.

Vedtak

Transportklagenemnda kan ikke anbefale at klager gis medhold. Dissens.