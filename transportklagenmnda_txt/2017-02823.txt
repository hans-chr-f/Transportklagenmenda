Vedtak i Transportklagenemnda
- Kollektivreiser

Sammendrag

Krav om refusjon av utgift til taxi som følge av forsinket tog.

Dato
19.01.2018

Saksnummer
2017-02823

Tjenesteytere
NSB AS

Klager har i det vesentlige anført

Klager skulle ta toget fra Levanger til Trondheim 27. oktober 2017, med planlagt
avgangstid kl.20.05. 

Toget var 30 minutter forsinket. For at klager skulle rekke et fly med avgang kl. 21.50
måtte hun ta taxi fra Levanger togstasjon til Værnes flyplass.

klager krever derfor at NSB refunderer taxiutgiften på kr 1200.

Tjenesteyterne har i det vesentlige anført
Klager skulle reise med togavgang 450 fra Levanger til Værnes den 27. oktober 2017.
Dessverre var avgangen forsinket som følge av feil på signalanlegg og skinnegang hos
Bane Nor.

Tog 450 hadde annonsert avgangstid fra Levanger klokken 20.05, og annonsert ankomst
til Værnes klokken 20.54. 

Tog 450 starter fra Steinkjer, hvor toget angikk kl.19:53, 28 minutter forsinket. Når
toget starter blir avgang og ankomsttider fortløpende oppdatert på stasjonene langs
linjen med estimert ankomst og avgangstid. Estimert ankomst til Levanger var kl.20.31.
Faktisk tid ble 20.29. Avgang fra Levanger ble estimert kl.20.31, som også ble aktuell tid.
Levanger stasjon har monitorer og tider som ble annonsert av Bane Nor. Tog 450 avgikk
altså 26 minutter forsinket fra Levanger.

Klager skulle videre med fly fra Værnes kl.21.50. Fremfor å vente på toget benytter klager
drosje fra Levanger kl.20.21 jf. kvittering. 

NSB kan erstatte utlegg til alternativ transport dersom NSB har en vesentlig forsinkelse
jf. NSBs transportvilkår § 7 a) siste ledd jf. bokstav b) punkt 1. I praksis medfører dette at
klager må tåle å vente i inntil 30 minutter før rettighetene blir gjeldende. Disse vilkårene
har klager godkjent ved bestilling. 

I dette tilfellet var det ikke annonsert en vesentlig forsinkelse jf. vilkårene, og klager
befant seg i drosje når avgangen "kun" var 16 minutter forsinket. Klagers utlegg vil derfor
ikke kunne dekkes i henhold til NSBs vilkår. Videre vises det til det faktum at klager
hadde planlagt for liten tid mellom togets ankomst til flyplass og innsjekk/avgang til
flyet. NSB viser her til  transportvilkår § 7 d) som angir at den reisende må ha planlagt
med minimum 30 minutter ekstra tid ved ankomst til flyplass, i tillegg til annonsert
innsjekkingstid for flyselskapet for at kravet skal være omfattet av NSB dekning. 

Tog 450 skulle ankomme Værnes kl. 20:54
+ buffer                                                   30 min.
+ Widerøes frist for innsjekk              30 min.

Annonsert innsjekk for WF489 var kl.21:50. Seneste innsjekk var kl.21:20. Klager hadde
altså beregnet 4 minutter for kort tid til å være omfattet av NSBs dekning.

Tog 450 innhentet noe av forsinkelsen og ankom værnes ca. 20 minutter forsinket. Bane
Nor har ikke avlesning der, men ankomst var da ca. 20 - 21 minutter forsinket.  Altså
klokken 21.15. 

NSB kan selvsagt forstå at klager ble usikker når hun skulle videre med fly, men siden
tog 450 ikke har vært innstilt eller vesentlig forsinket kommer klagers utlegg utenom hva
NSB dekker. Da klager har planlagt med for liten "buffer" jf. som nevnt over, finner NSB
ingen grunn til å gjøre unntak i dette tilfellet. Klager kan ev. søke sitt utlegg dekket hos
reiseforsikring.

NSB har i dag imidlertid refundert klagers ubenyttet billett til det kort den var betalt med.

Nemnda bemerker

Reisendes krav om erstatning ved forsinkelse følger av NSBs transportvilkår § 7.  Ved
vesentlig forsinkelse kan den reisende kreve dekket dokumenterte påregnelige utgifter
som følge av forsinkelsen. 

Forsinkelsen regnes ved reise på den aktuelle togstrekningen som vesentlig når den er
mer enn 30 minutter, jf. § 7 A. 

Erstatning kan likevel ikke kreves dersom passasjeren ikke har beregnet 
nok tid til å rekke avgang med annen transport, jf. § 7 D. Det forutsettes en tidsmargin på
30 minutter i tillegg til innsjekkingstiden til flyselskapet. 

Klager har i dette tilfellet beregnet for kort tidsmargin da togets rutetid til Værnes var
20.54. Flyavgangen var 21.50 med siste innsjekking kl. 21.20. 

Nemnda kan etter dette ikke se at det er grunnlag for å anbefale at klager får dekket
utgiftene til taxi på grunn av forsinkelsen. Nemnda har merket seg at klager har fått
refundert den ubrukte togbilletten.

Vedtak

Transportklagenemnda Kollektivtransport finner ikke å kunne anbefale at klager gis
medhold. 

Vedtaket er enstemmig.