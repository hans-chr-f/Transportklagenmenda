Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
31.10.2016

Saksnummer
1151/15F

Tjenesteyter
Widerøes Flyveselskap AS

Klager har i det vesentlige anført:

Klager skulle reist fra Rørvik (WF745) til Helsinki via Trondheim (SK892) og Stockholm (SK714)
den 27. februar 2015 kl. 07:15. WF745 ble kansellert og klager ankom ikke Helsinki før den 27.
februar 2015 kl. 19:50 og ikke kl. 17:00 som opprinnelig ankomst var.

Klager krevet standarderstatning i henhold til EU-forordning 261/2004 på 250 euro.

Det vises for øvrig til klagers brev.

Widerøes Flyveselskap AS har ikke avgitt uttalelse til nemnda. Til klager har Widerøe i
det vesentlige anført:

Kanselleringen skyldtes en ekstraordinær omstendighet; en uforutsett teknisk feil. I henhold til
EU-forordningen er ikke Widerøe ansvarlig for dette.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Widerøe ved nemndas epost av 23. oktober 2015 med frist til 4. desember
2015 for eventuelle bemerkninger. I eposten opplyses det bl.a. om at Widerøe har
bevisbyrden ved påberopelse av ekstraordinære omstendigheter som kan gi grunnlag for
fritak for ansvar. Det fremgår videre at nemnda vil legge passasjerens opplysninger til grunn
dersom disse ikke imøtegås av flyselskapet. Det blir også opplyst at saken vil bli forelagt
nemnda selv om flyselskapet ikke avgir uttalelse.

Widerøe har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Nemnda legger til grunn at WF 745 ble kansellert som følge av en uforutsett teknisk feil.
Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Teknisk feil er ikke en ekstraordinær omstendighet i forordningens forstand. Teknisk feil fritar
således ikke fra plikten til å betale erstatning, jf. EU-domstolens avgjørelse av 17. september
2015, Corina van der Lans - KLM (C-257/14).

Kanselleringen gir etter dette rett til en standarderstatning på 250 euro. Nemnda anbefaler at
Widerøe utbetaler standarderstatningen.

Vedtak:

Transportklagenemnda-fly anbefaler at Widerøe utbetaler en standarderstatning på 250 euro.

Vedtaket var enstemmig.