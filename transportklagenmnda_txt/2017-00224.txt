Vedtak i Pakkereisenemnda

Sammendrag

Krav om refusjon av reisens pris grunnet støy fra vind og hotellstandard.

Dato
22.05.2017

Saksnummer
2017-00224

Tjenesteytere
Ving Norge AS

Klager har i det vesentlige anført

Klager bestilte reise for to personer med innkvartering i en to-roms Junior Suite, etasje
1-5 mot gaten på Sunprime Coral Suites Spa, Playa de Las Americas, Tenerife i perioden
03.01.2017 - 10.01.2017. Totalpris kr. 12.820.

Det blåste en god del flere av dagene klageren ferierte på Tenerife. Klager er godt
kjent med at været selvfølgelig ikke er noe som Ving eller andre underleverandører er
ansvarlig for. 

Rommet som var markedsført som en "Junior suite" var ikke isolert, noe som medførte
at klager ikke fikk sove flere av nettene grunnet kraftig skjærelyd fra vinden som skrek i
veggene og gjennom hele rommet. Klager anfører at lydbildet som ble dannet i rommet
skapte et helt annet inntrykk enn det som var realiteten når man gikk ut derfra. Det
blåste langt mindre utenfor enn man skulle tro. Klager anfører at det dermed var
isolasjonens beskaffenhet som forsterket vindlydene meget kraftig. 

Det ble fremsatt klage overfor ansatte på hotellet og Vings representanter, men de tok
ikke tak i problemet.

Klager krever reisens pris refundert.

Det vises for øvrig til korrespondanse fra klager.

Tjenesteyterne har i det vesentlige anført
Klager påberoper seg retten til kompensasjon/refusjon grunnet støyisolering. Ving
har vedlagt klagers første henvendelse til Ving der klager legger frem at det var vind
som forårsaket støyen, og innrømmer at det er noe Ving ikke har ansvar for. Klager
ønsket forhandlinger om en minnelig løsning. Klager informerte ikke Ving om at det ble
opprettet kontakt med personalet i resepsjonen. Dette la klager frem først etter at Ving
gjorde klager oppmerksom på hva Forbrukerrådet skriver på sine nettsider, samt Lov om
pakkereiser og kapittel 8 og § 8-1.

Ving avviser klagers henvendelse med grunnlag i at Ving ikke er herre over vær og
vind. Ving informerer i reisevilkårene, som er en del av avtalen mellom partene at
luftfuktigheten er atskillig høyere på Tenerife enn i Norge. Derfor bygges hotellene gjerne
med mulighet for lufting eller noe gjennomtrekk uten at dører og vinduer skal stå oppe.
Dette, sammen med lokal byggeskikk, medfører at det kan også være lytt mellom rom og
leiligheter, samt at det kan oppstå lyd fra vind som presser seg inn.

Hotellet ble bygget i 1991 og Ving har hatt det i programmet siden. Ving har aldri mottatt
klage på det klager beskriver. 

Ving er opptatt av at kundene skal ha en så god ferie som overhode mulig. Derfor
oppfordres gjestene om å ta kontakt hvis man trenger hjelp. Ving gjør dette ved tre
anledninger, i en e-post sendt klager tre dager før avreise og per SMS sendt klager ved
ankomst reisemålet. Ving viser også til viktig informasjon på klagers billett hvor Ving
informerer om følgende: "Ved problemer eller misnøye oppfordrer vi deg til å kontakte
Ving på stedet. Vårt mål er at alle problem, skal løses så fort som mulig, slik at du kan
nyte ferien til fulle. For å kunne søke om kompensasjon for eventuelle feil eller mangler
er det en forutsetning at vi får muligheten til å hjelpe deg under oppholdet."  Ving forstår
at det er naturlig å henvende seg til resepsjonen, men får man ikke tilfredsstillende hjelp
skal Ving kontaktes. Det er nettopp derfor Ving har personale på reisemålene som er
tilgjengelige syv dager i uken, 24 timer i døgnet.

Klager påberoper seg retten til kompensasjon og viser til § 6-1. Klager har ikke sitert
hele punktet, hvor det fremgår: "avvik fra det avtalte regnes likevel ikke som en mangel
dersom de er av mindre betydning og er av det slag kunden må regne med kan inntreffe
fra tid til annen. Det samme gjelder avvik i naturgitte forhold som arrangøren verken
hadde eller burde ha kjennskap til eller herredømme over".

Ving er av den oppfatning at klager ikke er berettiget eller kan påberope seg retten til
kompensasjon/heving av reisen.

Det vises for øvrig til korrespondanse fra Ving Norge AS.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår
for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen
rimelig tid og uten vesentlig ulempe for de reisende, jf. pakkereiseloven § 6-2.  

Turarrangøren har etter pakkereiseloven en rett til å avhjelpe mangler.  Denne rett
forutsetter at turarrangøren gjøres kjent med problemene på reisemålet. Dersom
manglene ikke tas opp på reisemålet på en måte som gir turarrangøren mulighet til å
avhjelpe manglene, vil man ikke nå frem med krav om prisavslag i ettertid.

Avvik fra det avtalte regnes likevel ikke som en mangel dersom de er av mindre
betydning. Det fremgår av Alminnelige vilkår for pakkereiser pkt. 8.2 f) IV at forhold
som den reisende må regne med kan oppstå fra tid til annen, og som ligger utenfor
arrangørens kontroll, normalt ikke regnes som en mangel ved pakkereisen.

Nemnda har lest den vedlagte mailkorrespondansen. Det fremgår at det var vind i
området flere dager, og at rommet etter klagerens syn var dårlig støyisolert.

Nemnda har i tidligere avgjørelser lagt til grunn at byggeskikken er en annen i sydlige
strøk enn den er i Norden, hvor en helt annen variasjon i temperaturen gjør det
nødvendig med mer omfattende isolering.  Mindre isolasjon fører til at det er mer
lydt, både når det gjelder lyder utenfra og når det gjelder lyd fra omkringliggende rom.
Arrangøren har oppgitt at man ikke tidligere har hatt tilsvarende klager over generende
støy på dette hotellet. Nemnda påpeker også at vær- og vindforhold er noe som ligger
utenfor arrangørens kontroll.

På denne bakgrunn finner nemnda at det ikke er dokumentert at det forelå noen
mangel. Nemnda kan følgelig ikke anbefale at klageren gis prisavslag eller erstatning.

Vedtak

Pakkereisenemnda kan ikke anbefale at klageren gis prisavslag eller erstatning.