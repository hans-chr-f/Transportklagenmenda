Vedtak i Transportklagenemnda - Fly

Sammendrag

Krav om erstatning for ødelagt bagasje.

Dato
27.05.2014

Saksnummer
805/13F

Tjenesteyter
Ryanair

Klager har i det vesentlige anført:

Klager reiste fra Rygge til Barcelona den 27. juni 2013 med FR6323. Ved ankomst oppdaget
hun at kofferten var ødelagt. Hun rapporterte hendelsen umiddelbart.

Klager fikk tilbud om ny koffert som flyselskapet ville sende om 14 dager. Klager avslo da hun
behøvde koffert med det samme.

Ryanair nekter å refundere klagers koffert uten kvittering. Klager stiller seg kritisk til at
flyselskapet stiller så strenge krav. Klager kan fremvise skaderapport, men ikke kvittering på
kofferten som hun mottok som gave for lenge siden.

Klager krever refusjon av innkjøp av ny koffert, 282,60 euro.

Det vises for øvrig til klagers brev.

Ryanair har i det vesentlige anført:

Ryanair ønsker å refundere klagers koffert mot kvitteringer. Kvittering for hennes nyinnkjøpte
koffert godtas ikke.

Dersom klager ikke kan fremlegge kvittering, vil hun få refundert SDR 19 per kilo av koffertens
vekt, tilsvarende kroner 624.

Ryanair kan ikke imøtekomme klagers krav utover dette.

Nemnda bemerker:

Ryanair er i henhold til luftfartsloven § 10-18 ansvarlig for skadet eller ødelagt bagasje
med mindre skaden skyldes reisegodsets egen beskaffenhet eller feil eller mangler ved
reisegodset. Ryanair har erkjent ansvar i dette tilfellet. Uenigheten gjelder tapets størrelse.

Erstatningen ved totalskade må i utgangspunktet baseres på gjenanskaffelsesverdien - det
beløp skadelidte må betale for å skaffe seg en ny ting av samme art. Skadelidte skal på
den annen side ikke tjene på skaden, og det må derfor gjøres fradrag for den slitasje og
verdiforringelse ellers som bruken av den skadede gjenstand har medført.

Det er skadelidte som må sannsynliggjøre sitt tap. Dette kan gjøres ved fremleggelse av kopi
av kvittering for kjøp, beskrivelse av kofferten, type, alder, type skade, gjenanskaffelsespris for
tilsvarende koffert mv.

Klager har i dette tilfellet ikke gitt noen opplysninger om den skadede kofferten, bortsett fra at
det er en Samsonite. Det er derfor vanskelig å si hvor mye den var verdt.

Nemnda er enig med Ryanair at det på bakgrunn av de foreliggende opplysninger ikke er
tilstrekkelig å fremlegge kvittering på ny koffert. Nemnda er imidlertid uenig med Ryanair når
selskapet krever kvittering for den ødelagte kofferten. Tapet må vurderes ut fra en samlet
vurdering av sakens opplysning. Kvitteringen for den ødelagte koffert vil bare være ett av flere
bevismomenter.

Slik saken er opplyst, er nemnda av den oppfatning at det ikke er godtgjort tap ut over det
Ryanair har tilbudt å erstatte. Det fremgår av saken at Ryanair vil utbetale erstatningen når de
får betalingsopplysninger fra klager.

Nemnda finner følgelig ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.