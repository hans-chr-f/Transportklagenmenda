Vedtak i Transportklagenemnda - Fly

Sammendrag

Krav om refusjon grunnet ruteendring.

Dato
13.03.2018

Saksnummer
2017-01043

Tjenesteytere
Gotogate - Marco Polo
Vueling Airlines

Klager har i det vesentlige anført

Klageren hadde bestilt reise for seg og familien på fire fra Stavanger til Barcelona den 8.
april 2017 kl 13.05 med Vuelings direkte flight VY2702. 
Dagen før avreise mottok klageren bekreftelse på avreise, men på avreisedagen viste det
seg at flighten var kansellert og at ruten hadde vært nedlagt i lengre tid. Klageren måtte
kjøpe nye billetter via Oslo, og pådro seg hotellutgifter på Gardermoen.

Klageren krever refusjon av nye flybilletter med Norwegian kroner 11 496, refusjon av
hotell på Gardermoen kroner 2 076, samt refusjon av en natts forhåndsbetalt hotell i
Barcelona, 250 euro.  

Det vises for øvrig til klagerens brev.

Tjenesteyterne har i det vesentlige anført
Gotogate har i det vesentlige anført:

Gotogate er en formidler av flybilletter og har ikke ansvar for utførelse av selve
flyvningen. Dette innebærer også at Gotogate heller ikke har ansvar for eventuelle
uregelmessigheter som forsinkelser eller kanselleringer. Flyselskapene kan, uten å
informere Gotogate, på kort varsel endre sine rutetabeller eller kansellere avganger.
Dette er forhold utenfor Gotogates kontroll.  

I denne saken ble Gotogate aldri informert om kanselleringen av Vueling, det vises til
fremlagt utskrift av bookinghistorien som bekrefter dette. 

Gotogate har refundert klagerens ubenyttede billetter med Vueling, men kan ikke
imøtekomme hans krav utover dette. 

Vueling har ikke avgitt uttalelse til nemnda.

Nemnda bemerker

En ruteendring innebærer kansellering av en avtalt flygning. Kansellering gir rett til
erstatning etter EU-forordning 261/2004 artikkel 5, jf. artikkel 7, med mindre flyselskapet
har informert om endringen minst to uker før avgangstid. Ved kansellering har
passasjerene valget mellom refusjon av hele billettprisen eller omruting snarest mulig,
på tilsvarende transportvilkår. Flyselskapet plikter også å tilby mat og forfriskninger som
står i rimelig forhold til ventetiden samt hotellinnkvartering der det er nødvendig, jf.
artikkel 5, jf. artikkel 9. 

I dette tilfellet fikk klager først vite om ruteendringen samme dag som reisen skulle finne
sted. Dagen før avreise mottok klageren bekreftelse på reisen. Det viste seg at flygningen
med Vueling var kansellert, og at ruten hadde vært nedlagt i lengre tid. Klageren måtte
kjøpe nye billetter via Oslo, og pådro seg hotellutgifter på Gardermoen samt gikk glipp av
forhåndsbetalt hotell i Barcelona.

Det er flyselskapene som er ansvarssubjekter etter forordningen. Formidlere av
flybilletter vil kunne bli holdt ansvarlig for tap som følge av mangelfull formidling av
informasjon på alminnelig erstatningsrettslig grunnlag. 

Gotogate har opplyst at Vueling aldri informerte dem om at flyet var innstilt, og at
de følgelig ikke hadde mulighet til å informere klager og hans reiseselskap om dette.
Gotogate har fremlagt dokumentasjon som viser at dette er korrekt. Det foreligger
dermed etter nemndas syn ikke noe erstatningsrettslig grunnlag overfor Gotogate

Vueling  har ikke avgitt uttalelse til nemnda, og nemnda treffer da vedtak basert på
opplysningene som er fremkommet tidligere i saken, jf. transportklagenemndforskriften
§ 5-3 tredje ledd.

På bakgrunn av at klager ikke mottok informasjon om ruteendringen før samme dag
som reisen skulle finne sted, anbefaler nemnda at Vueling erstatter klagerens utgifter til
nye flybilletter med kroner 11 496, hotell på Gardermoen kroner 2 076, samt refusjon av
en natts forhåndsbetalt hotell i Barcelona, 250 euro.

Vedtak

Transportklagenemnda - fly anbefaler at klager gis medhold i sitt krav mot Vueling.