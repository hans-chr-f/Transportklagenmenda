Vedtak i Transportklagenemnda - Fly

Sammendrag

Krav om refusjon av billettprisen.

Dato
12.06.2023

Saksnummer
2022-02332

Tjenesteytere
Kiwi.com
Flyr

Klager har i det vesentlige anført

Klager hadde kjøpt billetter hos Kiwi.com og skulle reise med Pegasus Airlines fra Antalya
til København og med Flyr fra København til Oslo den 28. september 2022. Deretter fikk
han melding fra Kiwi om at avgangen fra København med Flyr kl 19.50 var kansellert av
flyselskapet. I påfølgende korrespondanse med Kiwi fikk han beskjed om at han allerede
var booket om til å reise fra København den 29. september i stedet. Dette ville medført
24 timers ventetid. Dette kunne ikke klager akseptere og ba derfor om refusjon av i
billetten med Flyr. Kiwi tilbø seg å avbestille billetten, men kunne ikke gi mer enn 10 euro
i refusjon på billettprisen. 

Kiwi har svart klager at siden det er en økonomibillett, så kan de ikke gjøre noe. De har
videre påstått at klager har akseptert ruteendringen, noe som er ren løgn. Klager tok
derfor selv kontakt med flyselskapene. Hos Pegasus Airlines fikk han omgjort billetten til
en åpen billett og betalte 55 euro for dette. Flyr svarte at de kunne refundere billetten fra
København til Oslo, men at refusjonen da ville gå til Kiwi som igjen må refundere klager. 

Kiwi har bekreftet at det har kommet en refusjon fra Flyr, men de har ikke overført
beløpet til klager. Kiwi har ikke gjort noe for å hjelpe klager.

Klager krever billettprisen refundert.

Tjenesteyterne har i det vesentlige anført
Kiwi har ikke inngitt tilsvar til nemnda. 

Flyr har anført følgende:
Klager var booket med FS 1017 den 28. september 2022. Den 2 september 2022 sendte
Flyr ut en endringsmelding til oppgitt e-post i bestillingen. Den viser seg å tilhøre
kiwi.com. Flyr kan se at e-posten er åpnet den 3. september 2022 klokken 12:39. Det
er uklart for Flyr når kiwi.com har varslet klager om endringen, men det er tydelig at
klager er klar over endringen den 9. september 2022. Flyr har automatisk ombooket
passasjeren til FS 1017 den 29.september 2022, men gir også valget om full refusjon av
reisen. 

Flyr er ikke klar over at dette er en del av en lengre reise satt sammen av kiwi.com, da
vi ikke har noen informasjon om det, og dette er således en separat billett i klagers
reiserute. Flyr har på forespørsel fra klager refundert billetten fullt ut den 20. september
22 klokken 15.22. Refusjonen er ført tilbake til betalingskort brukt ved bestilling. 
Det er ingen tvil om at klager har blitt utsatt for en ruteendring fra Flyr. Dette er det
varslet om, og klager har blitt omrutet til dagen etter, med tilbudt alternativ full refusjon.
Flyr har refundert billetten fullt ut på klagers ønske.

Varslingen fra kiwi.com til klager virker å mangle i klagen, men korrespondansen i boks
5 i klagen, har en datering 9. september som tydeliggjør at klager var informert om
ruteendringen mer enn to uker før avreisedato.

Flyr har derfor sannsynliggjort at klager er varslet mer enn 14 dager før avreise. Klager
har derfor ikke rett på standarderstatning i henhold til EU-forordning 261/2004 artikkel 5
nummer 1 bokstav c punkt i). Videre er full refusjon gitt, og Flyr har derfor ikke ytterlige å
tilføye i denne saken.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3, tredje ledd. Kiwi
har tross oppfordring unnlatt å svare nemnda.

Klager hadde bestilt billetter med to forskjellige flyselskap og to forskjellige
bestillingsreferanser. Dette fremgår av fremlagte reisedokumenter. Klager hadde således
ingen gjennomgående billett i en og samme reservasjon fra Antalya til Oslo. I slike tilfeller
vil ikke flyselskapene være ansvarlig for å tilpasse en eventuell omruting dersom det
oppstår en forsinkelse eller kansellering på en av  reisestrekningene. Problemet i denne
saken oppsto på strekningen fra København til Oslo som skulle flys av Flyr. Denne ble
kansellert og klager ble omrutet av Flyr til å reise dagen etter og ankomme Oslo med en
forsinkelse på 24 timer.

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7. Regelen
gjelder ikke dersom passasjeren har fått informasjon om endringen minst to uker før
planlagt avgangstid. I dette tilfellet har klager fremlagt korrespondansen han har hatt
med Kiwi etter at han fikk beskjed om at avgangen med Flyr var kansellert. Av denne
fremgår at klager fikk beskjed 9. april, altså mer enn to uker før avgang. Nemnda legger
derfor til grunn at klager fikk vite om kanselleringen mer enn 14 dager før avgang. Klager
har uavhengig av kanselleringens årsak derfor ikke rett til standarderstatning. Det er
heller ikke krevet. 

Ved kansellering har passasjeren uansett rett til å få valget mellom refusjon av den
fulle billettprisen eller omruting snarest mulig til bestemmelsesstedet på tilsvarende
transportvilkår, jf. EU-forordning 261/2004 artikkel 8 nummer 1. I denne saken har klager
bedt om refusjon fordi omrutingen han fikk medførte 24 timers ventetid i København.
I henhold til EU-forordningen er det flyselskapet som er ansvarssubjekt. Flyr plikter
således å refundere prisen for billetten til klager. 

Flyr har opplyst at refusjonen er overført til Kiwi og Kiwi har bekreftet til klager at
de har mottatt beløpet, men klager har ikke mottatt refusjonen. I de tilfellene en
reiseformidler ikke refunderer billettprisen til passasjeren, må flyselskapet refundere
beløpet til passasjeren direkte og eventuelt søke regress hos reiseformidleren dersom
denne har mottatt refusjonen. Flyr er imidlertid gått konkurs etter at saken kom inn til
Transportklagenemnda. Nemnda anbefaler derfor at Kiwi refunderer beløpet de har
mottatt fra Flyr til klager.

Vedtak

Transportklagenemnda anbefaler at Kiwi refunderer beløpet de har mottatt fra Flyr til
klager.