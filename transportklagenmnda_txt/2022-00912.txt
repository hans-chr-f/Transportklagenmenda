Vedtak i Transportklagenemnda - Fly

Sammendrag

Krav om standarderstatning og dekning av utgifter grunnet nektet
ombordstigning. Lange køer ved innsjekk/bagasjeinnlevering.

Dato
03.11.2022

Saksnummer
2022-00912

Tjenesteytere
Norwegian Air Shuttle

Klager har i det vesentlige anført

Klager med reisefølge (klager og hans sønn) skulle reise med Norwegian fra Gran Canaria
til Bergen kl. 15:50 den 2. mars 2022 (rutenummer DY1839). 

Klager ankom LPA lufthavn kl. 14.15 med leiebil for innsjekk til 15.50- fly til Bergen for
klager og hans sønn på 16 mnd. De var allerede sjekket inn elektronisk. Besteforeldrene
stilte seg i innsjekkingskø med bagasje og baby, mens klager leverte leiebilen. Det vises til
fremlagt kvittering fra utleiebyrå, som dokumenterer tid for ankomst. Klager hadde med
mor, stefar og sønn som han satte av på terminalen før han kjørte ned og leverte bilen
tilbake. Dvs at de stod i køen 15-20 minutter før klager fikk levert leiebilen.

Informasjonstavlene viste at innsjekk til Bergen skulle skje fra skrankene 119-124. Klager
sto i 119. Køen beveget seg svært sent og de ble bekymret for ikke å komme frem til
bagasjeinnleveringen i tide. Klager kontaktet en Norwegian-ansatt som hadde hentet
ut passasjerer fra samme kø som klager, som skulle til Helsinki. Klager gjorde henne
oppmerksom på at de skulle til Bergen. Hun sa ok og «wait in line». Klager gjorde som
hun sa, men når de omsider kom frem til innsjekk fikk de beskjed om at vi var for sent
ute og de ikke ville komme med flyet. Klokken var da 15.15. Etter en hektisk runde med
skrankepersonalet fikk klager beskjed om at det ikke var noe de kunne gjøre for å få dem
ombord og at de måtte kontakte Norwegian-kontoret i underetasjen for å få hjelp. Klager
gikk dit og sjekket på veien informasjonstavlene som stadig viste «final call». På kontoret
kunne de ikke hjelpe med annet enn å sjekke mulighetene for senere fly. Første mulighet
var lørdag den 5. mars.

Personalet var imidlertid behjelpelige med å dokumentere hendelsesforløpet. De
logget en kommentar på systemet som klager fikk kopi av. Den sier imidlertid bare
at klager kom for sent til innsjekk. Klager skrev derfor inn for hånd på dokumentet at
ansatt nr. *** (fjernet av nemnda) bekreftet at hun hadde observert dem stående i kø
på innsjekk 119. Hennes overordnede( nr: **** (fjernet av nemnda) bevitnet denne
uttalelsen. Klager fikk også hennes ansatt nr. og skrev det inn på dokumentet i begges
påsyn. Klager understreker at det var en god tone på dette tidspunktet i prosessen,
mens det var adskillig mer hektisk da de forsøkte å få personalet i tale da de ble nektet
ombordstigning. Andre passasjerer involverte seg også fordi de opplevede håndteringen
av situasjonen som helt urimelig. Det burde fortsatt vært mulig å få klager med reisefølge
ombord. Eventuelt med ettersending av bagasje. De ansatte var i ettertid oppriktig lei seg
for hva som hadde skjedd, ikke minst fordi de så at en baby var involvert.

Klager stiller spørsmålstegn ved hvorfor Norwegian blander sammen så mange avganger
på fem innsjekkingspunkter at de ansatte må gå i køene og hente ut passasjerer som har
fulgt anvisningene på informasjonstavlene, men likevel havner i feil kø (som i i klagers
tilfelle). Flyselskapet innrømmet at de ikke hadde "hentet ut" passasjerer til Bergen-
avgangen som de skulle ha gjort.

Klager fikk tre døgn ekstra på Gran Canaria med de kostnader dette medførte, og måtte
kjøpe ny hjemreise. 

Når det gjelder Norwegian sitt tilsvar poengterer klager at det ikke er korrekt at de ikke
meldte seg til skranken innen angitt tidsfrist.. Som det tydelig fremgår av klagen,  var det
nettopp det klager gjorde. Det vises til tidligere forklaring og dokumentasjon på dette.
Norwegian legger derfor feil faktum til grunn i sitt svar. 

Klager viser også til Transportklagenemndas avgjørelse i saksnummer 2021-01354, hvor
nemnda fastholder at det er flyselskapets ansvar å få med passasjerer såfremt de har
stilt seg i køen ved innsjekkingsskranken rettidig.

Det er fremsatt krav om erstatning i henhold til EU-forordning 261/2004 om
flypassasjerers rettigheter. Klager har på forespørsel fra sekretariatet konkretisert at
resterende krav er at Norwegian dekker nye flybilletter med Ving, ny leiebilutgift og evt.
tilbakebetaling av Norwegian-billettene.

Tjenesteyterne har i det vesentlige anført
Passasjerene møtte dessverre ikke opp ved innsjekk i henhold til tidsfristene for
flyvningen. Ved booking av flybillett må en bekrefte å ha lest og akseptert Norwegian
sine regler og vilkår for reise. I henhold til Norwegian sine vilkår åpner innsjekk for
flyvninger fra Spania to timer før avgang, og stenger 45 minutter før avgang. Dersom
passasjeren presenterer seg selv for innsjekk etter dette tidspunktet, vil de bli nektet
befordring. Innsjekk stenger automatisk på alle stasjoner og kan ikke overprøves av
innsjekkspersonalet. Det er ingen andre logiske årsaker til den nektede befordringen,
ettersom det ikke foreligger noen rapporter som tilsier noe annet for denne flyvningen.
DY1839 fløy videre i henhold til planlagt rutetid. Det vises til fremlagt Movement Log. 

Hver enkelt passasjer er personlig ansvarlig for å beregne nok tid til å forsikre seg om
at innsjekk kan gjennomføres før tidsfristen. Norwegian kan ikke holdes ansvarlig for
passasjerer som mister avgangen grunnet innsjekksfristene. 

I tillegg vises det til artikkel 8.3 i Norwegian sine befordringsvilkår hvor det står at
Norwegian ikke er ansvarlig for tap eller kostnader dersom passasjeren ikke overholder
innsjekk- og boardingfrister. 

Basert på ovenstående kan Norwegian ikke imøtekomme kravet. Slik Norwegian ser
det har klager ikke rett på EU-erstatning. Norwegian kan heller ikke være ansvarlig for å
dekke nye flybilletter eller andre kostnader.

Nemnda bemerker

EU-forordning 261/2004 artikkel 4 nr. 3. bestemmer at «dersom passasjerer nektes
ombordstigning mot sin vilje, skal det transporterende luftfartsselskap umiddelbart gi
dem erstatning i samsvar med artikkel 7 og assistere dem i samsvar med artikkel 8 og
9". 

I forordningens artikkel 2 bokstav j er «nektet ombordstigning» definert som «avvisning
av passasjerer på en flyging, selv om de har møtt til innsjekking på de vilkår som er
fastsatt i artikkel 3 nr. 2, unntatt når det er rimelig grunn til avvisningen, f.eks. av helse-
eller sikkerhetsmessige årsaker eller fordi reisedokumentene er utilstrekkelige».

Artikkel 3 nr. 2 bokstav a) gir forordningen anvendelse dersom klager har en bekreftet
reservasjon og «møter til innsjekking» på det tidspunkt som er angitt skriftlig på forhånd
av flyselskapet.

Det springende punktet i saken er om klager har møtt til innsjekking til riktig tid. 

Innsjekk åpnet to timer før avgang, dvs. kl. 13:50, og stengte 45 minutter før avgang, dvs.
kl. 15:05. Dette var klager kjent med.

Klager har fremlagt dokumentasjon på at leiebilen ble levert på flyplassen kl. 14:39. Han
har videre forklart at han slapp av familiemedlemmene tidligere slik at de kunne stille seg
i køen for innsjekking med en gang. Det anføres at de ankom flyplassen kl. 14:15, og at
klagers familiemedlemmer (som var med på flyplassen) stod i køen 15-20 minutter før
klager fikk levert leiebilen, dvs. fra ca. kl. 14:20. Norwegian har på sin side forklart at det
ikke foreligger noen rapporter som tilsier annet enn at klager var for sen til innsjekk, og
at dette var årsaken til den nektede ombordstigningen.

Nemnda finner det sannsynliggjort at klagers reisefølge stilte seg i køen for innsjekk ca.
kl. 14:20, dvs. 45 minutter før fristen for innsjekking utløp og halvannen time før avgang.
Klagers leiebil ble levert kl. 14:39, dvs. 25 minutter før fristutløp. Klager må derfor selv
ha stilt seg i innsjekkingskøen etter dette. Nemnda legger videre til grunn at klager kom
frem til skranken ca. kl. 15:20. Da var fristen for innsjekking til den aktuelle avgangen
utløpt for 15 minutter siden. 

Klager har opplyst at han forut for dette tok kontakt med personale på flyplassen, og
fikk beskjed om å holde seg i køen. Det er ikke klart for nemnda når han tok denne
kontakten, og nemnda finner ikke å kunne tillegge henvendelsen eller svaret på denne
avgjørende vekt.

Nemnda bemerker at passasjerer må ta en viss høyde for køer og ventetider. Det var
i denne saken tale om en reise fra Spania til Norge, og innsjekkingen åpnet to timer
før avgang. Det var klager kjent med. Videre påpekes at både Ving og Norwegian på
sine informasjonssider fremhever at det er viktig å være ute i god tid (Norwegian sier
minimum 2 timer før planlagt avgangstid). 

Klager har vist til sak nummer 2021-01354 fra Transportklagenemnda. Nemnda
bemerker at klager i den saken hadde møtt opp i henhold til anbefalingen om
oppmøtetid fra flyselskapet, som var minst 1 time før avgangstid på en innenlands reise.
Vedtaket har derfor ikke avgjørende overføringsverdi denne saken. 

Nemndas flertall - bransjerepresentantene og nemndleder -  konkluderer under en viss
tvil med at klager må ta ansvaret for at ha beregnet seg for liten tid og kom for sent til
innsjekk på denne reisen, og at Norwegian ikke kan holdes ansvarlig for dette.

Nemndas mindretall - forbrukerrepresentantene - mener saken bør avvises da den reiser
bevisspørsmål knytte til hva som i innsjekkingskøen som ikke lar seg avklare. 

Transportklagenemndas konklusjon - under dissens som nevnt over - er at klager ikke
ble utsatt for en nektet ombordstigning i henhold til EU-forordning 261/2004. Klager kan
derfor ikke gis medhold i sine krav fremlagt for Transportklagenemnda.

Vedtak

Transportklagenemnda anbefaler ikke at klager gis medhold.