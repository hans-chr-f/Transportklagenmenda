Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
12.02.2019

Saksnummer
2018-00995

Tjenesteytere
SAS

Klager har i det vesentlige anført

Klager skulle reise fra Trondheim til Amsterdam via Oslo den 14. september 2017 kl 06.35
med ankomst kl 10.10. Dagen før avreise ble klager informert om at reisen var kansellert
grunnet fare for streik. Klager mener SAS ikke kan fraskrive seg ansvar siden streiken
aldri ble noe av.

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
Klager hadde billetter for reise Trondheim - Amsterdam via Oslo den 14. september
med SK339 og SK821. SK821 ble kansellert på grunn av en pågående lovlig streik blant
pilotene i SAS. Det ble kansellert ca. 100 flyvninger fra morgenen frem til kl. 14:00 den 14.
september.
De passasjerer som ble påvirket av en innstilt flyvning i forbindelse med streiken, ble der
det var mulig, booket om til reise med så vel andre flyselskap som med SAS. 

Klokken 04.30 torsdag den 14. september kom partene ved hjelp av
Riksmeglingsmannen til enighet. Etter dette tidspunktet kunne en del av de fly som ble
innstilt dagen før settes inn i trafikk igjen. Ettersom bare en del av besetningen og en del
flyindivid i mellomtiden hadde returnert til basestasjon, var det ikke mulig å gjeninnsette
all formiddagstrafikk. På grunn av dette ble flygningen med SK4683 med avgang kl.
06:00 innstilt. Det ble senere på dagen satt inn et ekstra fly på strekningen Oslo - Malaga,
SK6355 med avgang kl. 12:00 for å kunne tilby våre passasjerer transport så rask mulig.
Klager med reisefølge ble booket om til denne avgangen.

SAS viser til artikkel 5.3 i EU-forordningen 261/2004 er flyselskapet ikke pålagt å gi
kompensasjon dersom en forsinkelse eller en innstilt flygning er forårsaket av en
omstendighet som er å betrakte som ekstraordinær. I punkt 14 til ingressen i samme
forordning fremgår uttrykkelig at en streik omfattes av definisjonen av en ekstraordinær
omstendighet. 

SAS viser også til dommen XZR 138/11 fra tysk føderal domstol frikjennes flyselskapet
for plikt til å utbetale kompensasjon ettersom forsinkelsen var forårsaket av en streik
initiert av pilotenes fagforeninger. I dommen fastslo domstolen at ekstraordinære
omstendigheter skal anses å foreligge når et flyselskap innstiller eller forsinker flygninger
for å tilpasse flytrafikken i forhold til de konsekvenser som er varslet eller igangsatt streik
medfører.

På det tidspunktet det ble besluttet å innstille flygningene hadde streiken pågått i flere
dager og en omfattende opptrapping av streiken var varslet. Så snart streiken ble avlyst
ble de flygninger som det var mulig å gjeninnsette satt i trafikk igjen.

Klager har fått refundert utreisen og hjemreisen som var bestilt på en separat billett.

Vi kan ikke imøtekomme klagers krav om erstatning i henhold til EU-261/2004.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artikkel 5 og 7.

I dette tilfellet skyldtes kanselleringen en lovlig streik blant pilotene i SAS. Streiken
skyldtes en konflikt vedrørende arbeidsavtalen. Pilotene krevde blant annet større
forutsigbarhet i turnusplaner og reduksjon i antall helgevakter, men mente at de ikke ble
hørt. 

EU-forordningen nevner i sin fortale at streik kan være et eksempel på en ekstraordinær
omstendighet som medfører at flyselskapets forpliktelser bør være begrenset eller
bortfalle. Forordningen sier imidlertid ikke at enhver streik som rammer flyselskapets
drift må anses å ligge utenfor dettes kontroll. Forordningen sier heller ikke om det skal/
bør skilles mellom streik i eget selskap eller streik hos andre. Nemndas praksis har
tidligere vært at streik hos tredjemann og en lovlig streik blant selskapets ansatte, faller
utenfor det som må anses som en del av selskapets ordinære drift og må anses som en
ekstraordinær omstendighet i forordningens forstand.

EU-domstolen avsa 17. april 2018 en dom i sak C-2018/258 vedrørende såkalt «ville
streiker». Det dreide seg om massiv sykemelding fra de ansatte som svar på at et
flyselskap uventet varslet en omorganisering av selskapet.

Domstolen bemerket at forordningen fastsetter to kumulative betingelser for at en
begivenhet kan betegnes som »ekstraordinære omstendigheter«: 

1) Den må ikke på grunn av sin karakter eller opprinnelse være en del av flyselskapets
sedvanlige aktivitetsutøvelse, og
2) den skal ligge utenfor selskapets faktiske kontroll. 

Det bemerkes videre at det forhold at det fremgår av fortalen til forordningen at streik
kan være å anse som en særlig omstendighet, ikke betyr at en streik nødvendigvis og
automatisk gir grunnlag for ansvarsfritak. Det må vurderes fra sak til sak om de to
ovennevnte betingelser er oppfylt. 
Det påpekes videre at begrepet "ekstraordinære omstendigheter" skal tolkes strengt.

I den aktuelle saken mente domstolen at de to betingelsene ikke var oppfylt, idet
omstrukturering og reorganisering er en del av den normale forvaltning av en
virksomhet. Flyselskapene kan følgelig regelmessig bli konfrontert med uenighet og
konflikter med hele eller deler av sitt personale i forbindelse med sin aktivitetsutøvelse.
En streik er en risiko selskapet løper ved slik omstrukturering/reorganisering, og er en
del av flyselskapets aktivitetsutøvelse. Den aktuelle streiken mente retten ikke kunne
anses å ligge utenfor flyselskapets effektive kontroll ettersom den skyldtes en avgjørelse
truffet av selskapet.

Domstolen bemerker videre at den omstendighet at streiken i henhold til tysk lovgivning
kunne betegnes som en »vill streik« idet den ikke ble formelt innledet av en fagforening,
er uten betydning i forbindelse med vurderingen av begrepet »ekstraordinære
omstendigheter« ettersom å skille mellom de streiker som på grunnlag av nasjonal
lovgivning er lovlige, og de som ikke er det, vil medføre at passasjerenes rett til erstatning
vil være avhengig av lovgivningen i hver enkelt medlemsstat, hvorved målene med
forordningen om å sikre et høyt beskyttelsesnivå for passasjerene så vel som like
betingelser for flyselskapenes aktivitetsutøvelse innenfor Unionens område, ville bli brakt
i fare.

Etter flertallets syn - lederen og forbrukerrepresentantene - har denne dommen
betydning for alle streiker, ikke bare de som kan betegnes som "ville streiker". Det må
vurderes konkret fra sak til sak om de to kumulative betingelsene nevnt i dommen,
er oppfylt. Om streiken er lovlig eller ikke i henhold til nasjonal lovgivning, er uten
betydning.
Etter dette vil streik blant ansatte i eget selskap, lovlig eller ulovlig, ikke anses som
en "ekstraordinær omstendighet" i forordningens forstand dersom den på grunn av
sin karakter eller opprinnelse må anses for å  være en del av flyselskapets vanlige
aktivitetsutøvelse og må anses å ligge innenfor selskapets faktiske kontroll. 

I vår sak legger nemndas flertall til grunn at det dreide seg om en streik som bare gjaldt
piloter ansatt i SAS. Videre at det var en konflikt som gjaldt arbeidsavtalen mellom
pilotene og selskapet, der selskapet ikke ville imøtekomme pilotenes krav, men ønsket
fleksibilitet. Pilotene svarte med streik. Det dreide seg følgelig om uenighet og konflikt
med deler av selskapets personale i forbindelse med selskapets aktivitetsutøvelse. På
bakgrunn av det som uttales i EU-dommen gjengitt ovenfor, må dette anses å ligge
innenfor flyselskapets vanlige virksomhet og innenfor dets faktiske kontroll.

Mindretallet er av en annen oppfatning:

EU-domstolen avsa den 17. april 2018 en dom i sak C-2018/258 der det fastslås
at ulovlige streiker i forbindelse med en uventet meddelelse om omstrukturering
i et flyselskap, ikke er en ekstraordinær omstendighet som fritar selskapet for
erstatningsansvar ved kanselleringer og lange forsinkelser. 

Hva gjelder lovlige streiker er det mindretallets oppfatning at disse fortsatt kan anses å
ligge utenfor selskapets faktiske kontroll da dommen baserer seg på vurderingen av en
spontan og ulovlig streik som ikke er direkte overførbart til en lovlig streik. 

Mindretallets vurdering støttes bl.a av dansk nemnd, jf. uttalelse datert 11 juni 2018 der
de poengterer at de i behandlingen av saker med streik blant selskapets egne ansatte
skal evaluere i hver enkelt sak om den kan skyldes hovedpoenget i ECJ dom C-2018/258:
-brått oppstått høyt sykefravær blant selskapets ansatte som direkte følge av ledelsens
annonsering av omstrukturering av selskapet og iverksatt av de ansatte selv uten
fagforeninger involvert.

Mindretallet mener at en lovlig streik må anses som en ekstraordinær omstendighet
og at det ikke er grunnlag for å imøtekomme klagers krav om EU kompensasjon i dette
tilfellet.

Nemndas flertall anbefaler at klager gis medhold, og at SAS utbetaler standarderstatning
250 euro.

Vedtaket er avsagt med den dissens som fremgår ovenfor.

Vedtak

Transportklagenemnda - fly anbefaler at SAS utbetaler til klager 250 euro.