Vedtak i Transportklagenemnda - Fly

Sammendrag

Krav om tilbakebetaling av flybilletten samt erstatning grunnet forsinkelse

Dato
31.10.2016

Saksnummer
1299/15F

Tjenesteyter
Wizz Air

Klager har i det vesentlige anført:

Klager skulle reist fra Torp til Kiev via Vilnius den 16. september 2015 kl. 08:35 med W6
8080. Flyvningen Torp til Vilnius ble forsinket og ny avgang ble kl. 15:35, klager mistet da
videreforbindelsen til Kiev. Første fly til Kiev gikk dagen etter, 17. september 2015 kl. 11:25
med PS182, dette med et annet selskap (Ukraine International). Det ble gitt informasjon om at
flyet var forsinket på grunn av tekniske problemer og senere ble denne informasjonen endret.

Klager fikk matbillett på verdi av kroner 110 på Torp. Han har også fått tilbud om penger for
telefonsamtalene han tok.

Klager krever ny flybillett, erstatning for no-show på hotelloppholdet i Kiev (16-17.09), mat i 24
timer samt kompensasjon for ulemper på 250 euro.

Det vises for øvrig til klagers brev.

Wizz Air har i det vesentlige anført:

Flight W68080 fra Torp til Vilnius den 16. september ble forsinket med 7 timer og 40 minutter.
Grunnen til forsinkelsen var lynnedslag. Det vises til fremlagt dokumentasjon.

Wizz Air betaler for utgifter som oppstod direkte på grunn av forsinkelsen. Dette er måltider,
forfriskninger og to korte telefonsamtaler mot kvitteringer. De henviser også til sine vilkår
nummer 17.1.6 og 15.6.1.

I de tilfeller hvor en uregelmessighet er forårsaket av en ekstraordinær omstendighet, er
flyselskapet unntatt fra forpliktelse til å utbetale kompensasjon. I henhold til EU-forordning
261/2004 artikkel 5(3) skal et transporterende flyselskap ikke være pålagt å betale erstatning
i samsvar med artikkel 7, dersom det kan godtgjøre at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Omstendigheter som er utenfor flyselskapets kontroll er hendelser som ikke er forårsaket av
en handling eller unnlatelse av flyselskapet.

Wizz Air kan ikke imøtekomme klagers krav.

Det vises for øvrig til Wizz sitt brev.

Nemnda bemerker:

Nemnda legger på bakgrunn av de foreliggende opplysninger til grunn at klager hadde en
gjennomgående billett fra Torp til Kiev via Vilnius. Flygningen fra Torp til Vilnius ble forsinket
slik at klager ikke rakk videreforbindelsen til Kiev. Klager måtte overnatte i Vilnius og ankom
Kiev neste dag.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda legger på bakgrunn av de foreliggende opplysninger til grunn at forsinkelsen skyldtes
at flyet ble truffet av lyn under forutgående flygning. Det nødvendiggjorde teknisk ettersyn og
reparasjon av flyet Nemnda viser til fremlagt dokumentasjon. Dokumentasjonen er vurdert av
Luftfartstilsynet, teknisk avdeling, som ikke har noen bemerkninger til Wizz Airs beskrivelse av
problemet eller den fremlagte dokumentasjon.

Nemnda har ved den videre vurdering av saken delt seg i et flertall og et mindretall.
Flertallet, lederen og flyselskapenes representanter er av den oppfatning at lynnedslag
må anses som en ekstraordinær omstendighet i forordningens forstand. Flertallet
finner videre godtgjort at forsinkelsen ikke kunne vært unngått selv om alle rimelige
tiltak var truffet. Forsinkelsen gir etter dette ikke rett til standarderstatning,
og flertallet finner ikke å kunne anbefale at klager gis medhold i sitt krav om
standarderstatning.

Mindretallet, forbrukernes representanter, er av en annen oppfatning. Lynnedslag
må anses å være et alminnelig og hyppig fenomen som flyselskapene må forholde
seg til i sin ordinære drift og kan derfor ikke regnes som en ekstraordinær
omstendighet som fritar selskapene for ansvar. Mindretallet mener klagerne har rett
på standarderstatning.

På bakgrunn av flertallets vurdering traff nemnda slikt

Vedtak:

Transportklagenemnda-fly finner ikke å kunne anbefale at klager gis medhold