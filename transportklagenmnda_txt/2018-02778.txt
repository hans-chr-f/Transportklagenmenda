Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
10.09.2019

Saksnummer
2018-02778

Tjenesteytere
Turkish Airlines

Klager har i det vesentlige anført

Klager med reisefølge (tilsammen to personer) skulle reise fra Zanzibar til Oslo via
Istanbul den 3. juli 2018 med Türkish Airlines, avg kl 04.00 med ankomst kl 16.55. Flight
TK0567 fra Zanzibar til Istanbul ble forsinket ca 45 minutter. De rakk likevel frem til gate
for sin videreforbindelse med flight TK1753 før flyet hadde forlatt gaten. Klager med
følge med likevel nektet ombordstigning med begrunnelse at de var for sent ute. Klager
stiller seg kritisk til dette ettersom flyet stod parkert i 25 minutter etter at klager ankom,
før det forlot gate. 

Klager krever standarderstatning i henhold til EU-forordning 261/2004.

Tjenesteyterne har i det vesentlige anført
TK1753 ble forsinket 47 minutter grunnet ATC-restriksjoner som følge av dårlige
værforhold på Zanzibar, kraftig regn. Hendelsen er ikke kompensasjonsberettiget da
avgangen gikk fra en tredjestat med et ikke-europeisk flyselskap. 

Klager med følge ble booket om med neste ledige avgang via Wien.

Türkish Airlines kan ikke imøtekomme klagers krav. 

Det vises for øvrig til klagers krav.

Nemnda bemerker

Klager krever standarderstatning i henhold til EU-forordning 261/2004 pga  forsinkelse.

Forordningen får anvendelse på flygninger innen EU-/ EØS-området, flygninger fra EU-/
EØS-området til en tredjestat og flygninger fra en tredjestat hvis det "transporterende
luftfartsselskap for flygningen er et EF-luftfartsselskap", jf artikkel 3 punkt 1 bokstav b.  

Det "transporterende luftfartsselskap" er i artikkel 2 bokstav b definert til "et
lufttransportforetak som utfører eller har til hensikt å utføre en flygning i henhold til en
avtale med en passasjer eller på vegne av en annen person, juridisk eller fysisk, som har
en avtale med denne passasjeren". 

Klagers krav faller etter dette utenfor EU-forordningen, fordi forsinkelsen oppsto på en
flygning fra en tredjestat, Zanzibar, Afrika, med det ikke-europeiske flyselskapet Türkish
Airlines.  

Klager har ikke opplyst at han har hatt noe økonomisk tap som han krever erstattet. Han
har bare krevet standarderstatning etter forordningen.

Nemnda kan etter dette ikke anbefale at klager gis medhold.

Vedtak

Transportklagenemnda - fly anbefaler ikke at klager gis medhold.