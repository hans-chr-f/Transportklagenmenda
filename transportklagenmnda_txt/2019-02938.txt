Vedtak i Transportklagenemnda - Fly

Sammendrag

Krav om refusjon av utgifter til nye flybilletter og tapt
arbeidsfortjeneste, i tillegg til erstatning som følge av nektet innsjekking.

Dato
05.05.2020

Saksnummer
2019-02938

Tjenesteytere
Norwegian Air Shuttle

Klager har i det vesentlige anført

18. september 2018 skulle klager reise med D82810 fra London til Oslo. Klager anfører at
han på vei mot flyplassen i London merket at toget var forsinket. Han anfører at han på
det tidspunktet ikke hadde mottatt noen melding fra Norwegian angående innsjekking.
Kl. 16.48 fikk klager en SMS fra Norwegian med varsel om at han ikke var innsjekket, men
det var ikke noen link til innsjekking i meldingen. Dette var ifølge klager 12 minutter før
innsjekkingen var over og mer enn én time etter at den skulle ha startet. Klager stiller seg
undrende til at det ikke ble lagt opp til innsjekking via SMS.

Klager anfører at han løp så fort han kunne fra toget til innsjekkingsautomaten,
som hang seg opp. Klager anfører at det ikke var lett å forstå hvordan passet skulle
leses. Til slutt fikk klager en beskjed opp på automaten om at han måtte kontakte
servicepersonalet.

Vedkommende klager fikk tak i, ga ifølge klager bare beskjed om at innsjekkingen var
stengt og at det ikke var mulig å gjøre noe for klager. Klager fikk beskjed om å gå til
Norwegians billettskranke. Der fikk klager beskjed om at det ikke var noen andre fly til
Norge før neste dag. Klager anfører at han imidlertid fant ut at det fantes ledige plasser
på flyvninger til Trondheim samme dag, slik at han kjøpte disse billettene. Klager er
overrasket over de ansattes manglende vilje til å hjelpe ham.

Etter mye om og men endte klager også opp med å ikke rekke andre del reisen, som
var flyvningen fra Oslo til Trondheim. Dette medførte at klager måtte oppsøke fire ulike
hoteller på Gardermoen for å finne en seng for natten. Alle hotellene var imidlertid fulle,
slik at klager måte tilbringe hele natten i en stol på flyplassen.

Det vises til klagers øvrige anførsler i fremlagt dokumentasjon.

Klager anfører at han er sjokkert over behandlingen han fikk, og han anfører at
Norwegians manglende vilje til å ordne opp utgjør et avtalebrudd.

Klager krever refusjon av de nye billettene på 968 kroner, 600 kroner per time for totalt
tre timers tapt arbeidsfortjeneste og 5000 kroner i erstatning.

Tjenesteyterne har i det vesentlige anført
Klager møtte opp for sent i henhold til oppgitte frister og kunne ikke benytte sin billett
på den aktuelle avgangen. I slike situasjoner vil passasjeren stå fritt til å velge om
vedkommende vil kjøpe en ny billett med Norwegian eller et annet transportselskap.

Det kan virke lite fleksibelt å ikke tillate passasjerene å sjekke inn etter at innsjekkingen
er stengt, og hvis flyet fortsatt er ved gaten. Å gjenåpne for innsjekking i slike tilfeller vil
imidlertid forsinke den angitte avgangstiden på flyet. Flyet vil da miste sin opprinnelige
avgangstid, slik at eksterne flyveledere må tildele flyet en ny avgangstid. Denne nye
tiden kan være flere timer frem i tid. Dette vil kunne få store konsekvenser for resten av
passasjerene om bord, da disse vil kunne miste videreforbindelser eller annen transport
ved ankomst som følge av forsinkelsen.

Det fremgår av Norwegians billettregler at LowFare-billetter ikke er refunderbare. Dette
avtalevilkåret godkjenner passasjeren å ha lest og forstått når vedkommende bestiller
reisen.

Videre følger det av Norwegians avtalevilkår at passasjerene må møte opp på
flyplassen i god tid før avreise. Uforutsette ting kan oppstå, som at det kan være kø ved
innsjekkingsskranken eller sikkerhetskontrollen, eller det kan oppstå problemer med
innsjekkingsautomatene eller med avlevering av bagasje. Dette må de reisende ta høyde
for når de beregner hvor mye tid de trenger på flyplassen. 

Innsjekkingen stenger automatisk og kan ikke åpnes igjen av de ansatte som sitter i
skranken. Norwegian har forståelse for at det kan oppstå frustrasjon hvis man mister
fristen med få minutter, men grensen må settes. Hvis ikke avtalevilkåret er blitt fulgt, er
flyselskapet ikke ansvarlig for eventuelle tap eller utgifter som følger.

Klagers krav kan på bakgrunn av dette ikke imøtekommes i dette tilfellet.

Nemnda bemerker

Passasjerene er selv ansvarlige for å møte opp i tide for en flyvning.

Nemnda mener at klager selv må bære risikoen for at han ikke beregnet bedre tid til
flyplassen. Det er ikke grunnlag for klagers krav.

Vedtak

Transportklagenemnda - fly anbefaler ikke at klager gis medhold.

Forbrukerrepresentant Kristoffer Sørlie, Forbrukerrådet, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.