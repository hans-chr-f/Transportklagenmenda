Vedtak i Transportklagenemnda - Fly

Sammendrag

Krav om standardkompensasjon og refusjon ved kansellering.

Dato
20.06.2018

Saksnummer
2017-02677

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY1805 fra Malaga (AGP) til Oslo lufthavn
(OSL) 22. juli 2017 kl. 19.40. Flyvningen ble kansellert. 

Klager har blitt tilkjent standardkompensasjon på 400 euro pr. passasjer, totalt 800 euro
for to passasjerer. 

Klagerne hadde mange utlegg i forbindelse med kanselleringen, for eksempel transport,
mat, hotellovernatting og innkjøp av rent tøy. Han mistet også en arbeidsdag, og har
fremsatt krav om tapt arbeidsfortjeneste. Hans totale krav beløper seg til kroner 3167,23
og 472 euro. Klager anfører at beløpene overstiger standardkompensasjonen, og at han
derfor har krav på utbetaling av det resterende beløpet.

Tjenesteyterne har i det vesentlige anført
Norwegians flyvning DY1805 fra Malaga til Oslo 22. juli 2017 ble kansellert. Klager har
allerede blitt tilkjent standardkompensasjon på 800 euro for to passasjerer. Klager krever
ytterligere kroner 2 012,31 i erstatning for tapt arbeidsfortjeneste. 

Det følger av EU-forordning 261/2004 artikkel 12 at i de tilfeller hvor passasjerene
har krav på erstatning på annet grunnlag, og EU-kompensasjonen overstiger
kompensasjonen på annet grunnlag, vil kun EU-kompensasjonen bli utbetalt. I
dette tilfellet vil derfor tapt arbeidsfortjeneste være en utgift som dekkes av EU-
kompensasjonen. Norwegian avviser på dette grunnlag klagers krav.

Nemnda bemerker

Norwegian har tilkjent standarderstatning i dette tilfellet. Norwegian avviser å
utbetale klagers øvrige utgifter, da det anføres at disse utgiftene ikke overstiger
standarderstatningen.

Etter EU-forordningens artikkel 12 skal standarderstatning etter forordningen trekkes
fra erstatning på annet grunnlag. Passasjeren har således alltid krav på å få utbetalt
standarderstatningen dersom vilkårene er til stede for dette. Har passasjeren også rett
til erstatning på annet grunnlag, og denne erstatning overstiger standarderstatningen,
kommer standarderstatningen til fradrag. Overstiger standarderstatningen etter EU-
forordningen annen erstatning, utbetales kun standarderstatningen. 

Klager har vedlagt en oversikt over sine utgifter. Utgiftene til hotell, klær, transport, mat
og drikke utgjør 472 euro samt NOK 1 154. I tillegg har klager krevd dekket utgifter til tapt
arbeidsinntekt på NOK 2 012,31.

Utgifter til mat, transport og hotell er forpleining og kommer ikke til fradrag i
standarderstatningen. Dette utgjør 424,09 euro og 1 154 NOK. Norwegian har ikke
kommentert utgiftene. I den grad utgiftene til forpleining ikke er dekket, mener nemnda
at dette kravet skal erstattes. 

Utgifter til klær og tapt arbeidsfortjeneste er erstatning på annet grunnlag og skal
komme til fratrekk i standarderstatningen etter forordningen artikkel 12.

Vedtak

Transportklagenemnda - fly anbefaler at Norwegian i tillegg til standarderstatningen
på 800 euro utbetaler til klager 424 euro og 1 154 NOK i refusjon for kostnader til
forpleining.