Vedtak i Transportklagenemnda - Fly

Sammendrag

Krav om erstatning for ødelagt mobiltelefon ved passering av sikkerhetskontrollen.

Dato
15.08.2019

Saksnummer
2018-02623

Tjenesteytere
Avinor

Klager har i det vesentlige anført

Klager skulle reise den 1. juli 2018 fra Gardermoen. I sikkerhetskontrollen la han blant
annet sin mobiltelefon i boksen for gjennomlysning, men vekteren klarte å miste
boksen slik at mobiltelefonen knuste. Mobilen hadde ingen riper eller skader før denne
hendelsen. 

Det ble skrevet skademelding sammen med vekteren, og klager fikk beskjed om å vente
på erstatning da dette var sikkerhetspersonalets feil. 

Klager krever erstatning for ødelagt mobiltelefon, kroner 5 490.

Tjenesteyterne har i det vesentlige anført
Avinor har i forbindelse med passering gjennom sikkerhetskontrollen valgt å informere
de reisende via monitorer, samt i tilgjengelige brosjyrer og på nettet om hvordan de skal
forholde seg til passering gjennom sikkerhetskontrollen. Her vises blant annet at løse
gjenstander som nøkler, mynter, lommebøker, belter, mobiler, briller, headsett osv, skal
plasseres i jakkelomme/håndveske før håndbagasjen sendes gjennom røntgenmaskinen.
Det er den reisendes ansvar å etterleve denne anbefalingen både for å hindre at
gjenstander blir skadet/borte, samt for å gjøre verdisaker mindre tilgjengelig.

For å ha krav på erstatning må det foreligge et økonomisk tap, det må foreligge
et ansvarsgrunnlag og det må være adekvat årsakssammenheng mellom
ansvarsgrunnlaget og tapet. Det aktuelle ansvarsgrunnlaget er uaktsomhet.
I skademeldingen sendt inn av vaktleder står det «boksen falt ned fra
røntgenmaskinbåndet som mobilen lå i», det framkommer ikke her at det var
sikkerhetskontrolløren som mistet boksen i gulvet. Videre burde ikke klagers telefon
ha ligget løst, slik Avinor skriver i oppfordringen over, da verdigjenstander kan påføres
skader.

På denne bakgrunn finner ikke Avinor at det foreligger grunnlag for å imøtekomme
klagers krav om erstatning.

Nemnda bemerker

Klager skulle reise den 1. juli 2018 fra Gardermoen. I sikkerhetskontrollen la han blant
annet mobiltelefonen i boksen for gjennomlysning. Klager hevder at vekteren mistet
boksen slik at mobiltelefonen knuste. Telefonen kostet kr 5 490 og hadde ingen skader
på forhånd. Vekteren hjalp klager å skrive skademelding.

Avinor mener at de ikke er ansvarlige for tapet ettersom det i skademeldingen sendt
inn av vaktleder bare står  «boksen falt ned fra røntgenmaskinbåndet som mobilen lå i»,
uten at det framkommer at det var sikkerhetskontrolløren som mistet boksen i gulvet.

Nemnda har et annet syn. Dersom klager selv hadde mistet boksen i gulvet må det
legges til grunn at vekteren ville ha skrevet dette. Når han ikke gjorde det, er det ingen
grunn til å trekke klagerens forklaring på hva som skjedde i tvil.

Etter dette er det nemndas syn at klager med tilstrekkelig grad av sannsynlighet har
godtgjort at vekteren opptrådte uaktsomt. Avinor plikter etter dette å betale erstatning
til klager for det økonomiske tapet han ble påført som følge av hendelsen. Avinors
generelle anbefaling om hvordan løse gjenstander bør plasseres, endrer ikke nemndas
syn.

Nemnda anbefaler at klager gis medhold, og at Avinor betaler til klager kr 5 490.

Vedtak

Transportklagenemnda - fly anbefaler at Avinor betaler til klager kr 5 490.