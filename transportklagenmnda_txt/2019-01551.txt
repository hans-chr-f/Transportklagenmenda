Vedtak i Pakkereisenemnda

Sammendrag

Krav om refusjon for oppgradering på hotellet.

Dato
20.06.2019

Saksnummer
2019-01551

Tjenesteytere
Senior Travel AS

Klager har i det vesentlige anført

Klager kjøpte en pakkereise for to personer med innkvartering i et superior rom på Hotel
Cap Negret, Altea, Alicante i perioden 10.03.2019 - 31.03.2019. Totalpris kr. 30.785.

Klager hadde bestilt og betalt for et oppgradert superior rom mot et tillegg på kr. 3.790.
Det skulle ligge øverst og være lyst og fint med delvis havutsikt. På nettet fremgikk det
at de var på ca. 30 kvm. Rommet skulle ha ekstra utstyr som kaffemaskin, vannkoker, te,
flatskjerm tv og ekstra utstyr til badet. 

Ved ankomst fikk klager tildelt et rom i en krok i første etasje på ca. 23 kvm. Rommet
hadde ikke flatskjerm tv, men en tv skjerm på størrelse med en pc skjerm. Det
var satt opp en glassvegg på verandaen slik at en ikke skulle kunne se direkte fra
resepsjonsområde og inn i rommet. De klagde med en gang og fikk beskjed om
at hotellet var fullt så de kunne ikke gjøre noe. Dette var midt på natten så klager
aksepterte å vente til neste dag. 

Rommet de fikk tildelt ved ankomst ble av hotellet definert som et vanlig rom og kostet
mindre enn det rommet de hadde bestilt og betalt for til Senior Travel. Klager hadde
forventet at Senior Travel skulle ta kontakt neste morgen, men de tok ikke kontakt.
Klager gikk selv til resepsjonen og la frem problemet. De fikk tilbud om et rom med bedre
beliggenhet mot et tillegg på 500 euro. Hotellet ba klager ta dette opp med Senior Travel
for å få beløpet for oppgraderingen refundert.

Klager krever refundert kr. 3.790.

Det vises for øvrig til korrespondanse fra klager.

Tjenesteyterne har i det vesentlige anført

Klager ankom hotellet ca. kl. 02:00 på natten og klaget umiddelbart på rommet.
Reiseleder ba henne vente til neste morgen, da det kun var en nattevakt som var på
jobb. Hun skulle få hjelp til å bytte rom neste morgen.

Under frokosten morgenen etter fortalte klageren til reiselederen at hun hadde
byttet rom. Klager var veldig fornøyd og hadde betalt 500 euro direkte til hotellet for
oppgraderingen.  Klager valgte selv å ikke vente til neste morgen som hun fikk beskjed
om av reiselederen den natten hun ankom hotellet. I Senior Travels reisebetingelser
fremkommer det tydelig at "alle klager rettes først til reiseleder". 

Ifølge klageren fikk hun et standard rom ved ankomst, noe hotellet avviser da hun
fikk rom nr. 138 som er et dobbelt superior rom. Klager fikk tilbud om å flytte til "De
lux front suite" som hun betalte 500 euro for direkte til hotellet. Hotellet tilbakeviser
klagers påstand om at de ba klager ta dette opp med Senior Travel for å få beløpet for
oppgraderingen refundert.

Senior Travel ser ikke noen grunn til å refundere kr. 3.790 da klager ved ankomst fikk et
superior rom bestilt. 

Det vises for øvrig til korrespondanse fra Senior Travel AS.

Nemnda bemerker

Arrangøren har ansvaret for at reisetjenestene som inngår i pakkereiseavtalen, leveres
etter avtalen, jfr. § 25.

Bestemmelsen spesifiserer ikke hva ansvaret omfatter ut over å vise til avtalen, men
innholdet utledes også av gitte opplysninger i dokumentasjonen i markedsføringen av
den avtalte tjenesten innhold, dvs. i kataloger, brosjyrer, nettsider, annonser i media,
med mer. 

Dersom det foreligger en mangel ved pakkereisen, kan den reisende kreve avhjelp,
alternative tjenester, prisavslag eller erstatning etter henholdsvis §§ 27, 28, 31 og 32.

Spørsmålet i saken er om det foreligger en mangel ved pakkereisen eller ikke.
Klageren hevder at hun fikk et rom under den kategorien hun hadde betalt for, mens
arrangøren hevder at hun fikk et superior rom som er det det er inngått avtale om.  Den
oppgraderingen som klageren foretok morgenen etter ankomst må derfor stå for hennes
regning.

Nemnda har gjennomgått de vedlagte dokumentene.  Av disse fremgår det etter
nemndas syn at klageren fikk et superior rom ved ankomst.  Nemnda finner ingen grunn
til å betvile at denne opplysningen er korrekt. Det fremgår videre at klageren fikk en god
pris på oppgraderingen fra dobbeltrom superior til dobbeltrom premiere. Prisen var så
lav at resepsjonen i ettertid har opplyst at rommet ble feilpriset.

Nemnda kan etter dette ikke se at klageren har krav på refusjon av mellomlegget mellom
et vanlig rom og et superior rom, ettersom det var et superior rom hun fikk ved ankomst.

Vedtak

Pakkereisenemnda kan ikke se at klageren kan gis medhold i sitt krav.