Vedtak i Transportklagenemnda
- Kollektivreiser

Sammendrag

Krav om frafall av ilagt gebyr som følge av feil billettkategori

Dato
15.03.2018

Saksnummer
2018-00378

Tjenesteytere
Ruter

Klager har i det vesentlige anført

Klager ble ilagt gebyr 1. februar 2018 fordi han hadde kjøpt ungdomsbillett etter å ha fylt
20 år. 

Klager viser til at han ikke var klar over at det ungdomsbilletten gjaldt for ungdom til
og med 19 år. Han var helt sikker på at det var så lenge man var 20 år. Klager mener
at Ruter burde informert om at det var frem til fylte 20 år. Da han kjøpte billetten hos
Narvesen var det heller ingen der som sa noe om aldersgrensen, de bare ga han en
billett da han spurte om månedsbillett. 

Klager viser videre til at han er japansk og har dårlig engelsk. Han har heller ikke penger
til å betale gebyret. 

Klager mener derfor at Ruter bør frafalle det ilagte gebyret.

Tjenesteyterne har i det vesentlige anført
Ruter viser til henvendelse fra klager angående gebyr han ble ilagt 1. februar 2018  fordi
han brukte 30-dagers billett for ungdom. Klager er født 30.03.97 og fylte 20 år i mars
2017.

I billetthistorikken til klager fremgår det at første billett blir kjøpt 14.10.17. Da kjøper
klager en 30-dagers billett for student, som utløper 13. november 2017. Den  21.
november 2017 kjøper klager en 30-dagers billett for ungdom, den utløp 21. desember
2017.  Neste billett, som ble kjøpt 17. januar 2018, er også en ungdomsbillett. Denne
billetten blir refundert dagen etter kontrollen, og en studentbillett blir kjøpt. Det at
han første gang kjøper seg studentbillett kan tyde på at han forstår at det er denne
billettypen han skal bruke.

Det er kunden som har ansvar for å sette seg inn i hvilke regler som gjelder. Ruter viser
til vedlagt informasjon av hva som fremgår av selskapets nettside. Der står det tydelig at
det er til og med 19 år som gjelder for ungdomsbillett.

Ruter ser også at klager ble stoppet i kontroll den 14.oktober 2017. Det var etter denne
kontrollen den første billetten ble kjøpt. Ruter kan ikke åpne for at man skal slippe
ansvar selv om man ikke behersker språket.

På grunnlag av overnevnte står Ruters tidligere avgjørelse i denne saken.

Nemnda bemerker

Klager ble ilagt gebyr ved kontroll på Stortinget T-banestasjon den 1. februar 2018 som
følge av at han viste månedskort for ungdom til tross for at han var fylt 20 år.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner. 

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig. 

Klager reiste på rabattert billett for ungdom. Dette var han ikke berettiget på grunn av
alder. Vilkårene for å ilegge gebyr var til stede.

Klager viser til at han trodde at ungdomskortet gjaldt fram til fylte 21 år og mener at han
burde ha fått informasjon om at det ikke var tilfelle. 

Nemnda bemerker at det er den reisendes ansvar å sette seg inn i billettsystemet.
Informasjon om dette finnes på Ruters nettside også på engelsk. Etter nemndas syn
kan det ikke forventes at det ved salg av billetter spørres om alder når det bes om
ungdomskort uten nærmere spørsmål. 

Nemnda har i sin praksis ikke funnet grunnlag for å anbefale frafall av gebyr på grunn av
språkvansker. Det legges for øvrig til grunn at klager har oppholdt seg i Norge i noen tid
da han ble kontrollert også i oktober 2017. Han har også tidligere kjøpt periodekort for
student og for ungdom.

Nemnda finner etter en samlet vurdering ikke grunnlag for å anbefale at gebyret
frafalles.

Vedtak

Transsportklagenemnda Kollektivtransport finner ikke å kunne anbefale at gebyret
frafalles.