Vedtak i Pakkereisenemnda

Sammendrag

Saken gjelder bortkommen koffert.

Dato
26.09.2012

Saksnummer
351/11

Tjenesteyter
Apollo Norge AS

Sakens dokumenter ble lagt frem.

Klager: X

Turarrangør: Apollo Norge AS

Antall reisende: 4

Reisens pris: 25.322,-

Saken gjelder:

Saken gjelder bortkommen koffert.

Klager anfører at ved ankomst hotellet i Chania var bare 3 av 4 kofferter med bussen.
Den siste er ikke senere kommet til rette. Saken ble anmeldt det lokale politi.
Transporten til hotellet er en del av reisen, og er derfor Apollos ansvar.

Klager krever reiseforsikringens egenandel, kr. 1000,-, samt ekstraomkostninger med kr.
4.309,42 - til sammen kr. 5.309,42.

Apollo har anført at reisearrangør ikke er ansvarlig for tyveri eller annet om bord
i transferbussen. Bare hvis deres underleverandør eller reiseleder har opptrådt
uansvarlig kan det være grunnlag for erstatning. Hvis noen hadde tatt feil koffert,
hadde den kommet til rette. Tyveri er en sak for reiseforsikringen.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for prisavslag hvis de ikke avhjelpes innen
rimelig tid. Reklamasjonsnemnda har tidligere lagt til grunn at det er en del av avtalen mellom
den reisende og turarrangøren at bagasjen kommer frem til reisemålet sammen med den
reisende. Gjør den ikke det, foreligger det en mangel i lovens forstand som gir grunnlag for
erstatning.

Nemnda finner det rimelig at turarrangør i et slikt tilfelle dekker reiseforsikringens egenandel.
Den finner det også rimelig at klagers ekstraomkostninger dekkes. Nemnda forstår det
slik at dette er omkostninger ut over det som forsikringen har dekket. Apollo har ikke hatt
kommentarer til beløpet.

Vedtak:

Reklamasjonsnemnda anbefaler at klager erstattes kr. 5.309,42.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Vigdis Fiske Amisol AS

Ellen Pytte, Star Tour AS.