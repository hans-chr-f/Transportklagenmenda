Vedtak i Pakkereisenemnda

Sammendrag

Reise til Egypt 26. januar - 4. februar 2011. Krav om prisavslag
grunnet avbrutt cruise som følge av urolighetene i Egypt.

Dato
..

Saksnummer
66/11

Tjenesteyter
Globalreiser

Klager: X

Turarrangør: Globalreiser

Antall reisende: 2

Reisens pris: kr 27.998

Saken gjelder:

Reise til Egypt 26. januar - 4. februar 2011. Krav om prisavslag grunnet avbrutt cruise som
følge av urolighetene i Egypt.

Klager har i det vesentlige anført:

Klagerne hadde kjøpt en 10 dagers rundreise i Egypt.

Turen startet bra til tross for at opptøyene brøt ut i Kairo 25. januar.

Da klagerne skulle reise på cruise til Nilen ble båtturen kansellert den 29. januar grunnet
opptøyene. Klagerne ble deretter evakuert til Hurghada og innplassert på et hotell og ble
anbefalt ikke å forlate hotellet.

Globalreiser har tilbudt en kompensasjon på 1.000 kroner per person.

Dette mener klagerne er for lite i forhold til at de etter den 29. januar mistet hele den
planlagte turen.

Globalreiser har i det vesentlige anført:

Reisen ble gjennomført som planlagt til og med 29. januar. Natt til den 30. januar begynte
cruisebåten å seile oppover Nilen mot Aswan som planlagt, men måtte returnere til Luxor i
frykt for snikskyttere og terror. I tillegg ble alle templer og severdigheter langs Nilen stengt.

Da det egyptiske politiet ikke lenger var til stede i Luxor og andre store byer langs

Nilen, fikk Globalreiser og alle andre reisebyråer beskjed om å evakuere alle turister som
oppholdt seg i Luxor til Hurghada hvor det var rolig og forble rolig under hele perioden.

Alle Globalreisers kunder ble innkvartert på et all Inclusive hotell slik at de ikke skulle bekymre
seg om å gå utenfor hotellområdet eller ha ekstra utlegg for mat og drikke.

Klagerne ønsket ikke å benytte eksisterende flybilletter hjem til Norge via flyplassen i Kairo.
På klagernes anmodning og ønske kjøpte Globalreiser nye flybilletter fra Hurghada til Oslo og
tilslutnings fly til Bergen samt overnatting på Gardermoen slik at de kunne komme seg hjem
uten mellomlanding på Kairo flyplass.

Globalreiser beklager det som skjedde. Ingen kunne forutse denne situasjonen og den ligger
helt utenfor Globalreisers kontroll. Globalreiser har tilbudt et prisavslag på kr 1.000 per
person.

Nemnda bemerker:

Forholdene i Egypt utviklet seg dramatisk etter klagernes ankomst.

Portforbud ble innført den 30. januar og UD frarådet reiser til hele Egypt.

I henhold til alminnelige vilkår for pakkereiser pkt 6.2 kan arrangøren kansellere en reise uten
erstatningsansvar, dersom han kan godtgjøre at den ikke kan gjennomføres som følge av
hindringer som ligger utenfor hans kontroll.

Slike hindringer kan etter omstendighetene være krig eller krigshandlinger, naturkatastrofer,
farlige smittsomme sykdommer eller andre begivenheter som må likestilles med det
forannevnte. Dersom reisen forkortes ved at arrangøren avbryter reisen pga slike forhold, vil
kunden likevel ha krav på et forholdsmessig prisavslag.

Det fremkommer videre av bestemmelsen at arrangøren plikter å frakte kunden tilbake til den
avtalte hjemkomststed uten kostnader og med minst mulig ulempe for kunden. Tidspunktet
for hjemreisen vil være avhengig av en vurdering av de faktiske forhold på stedet, herunder
den risiko og/eller de reelle ulempene et fortsatt opphold representer. Norske og lokale
myndigheters uttalelser skal vektlegges ved denne vurdering.

Det utviklet seg til en krigslignende situasjon på reisemålet.

Selv om formålet med pakkereisen av denne grunn ble forfeilet, har de reisende etter
nemndas vurdering ikke rett til refusjon av innbetalt beløp eller prisavslag for manglende
utbytte av reisen. De reisende har heller ikke rett til erstatning.

Klagerne fikk reisen avkortet med en dag. Dette gir rett til prisavslag, jf. vilkårene § 6.2.
Nemnda anbefaler at prisavslaget settes til kr 2.800. Til fradrag går kr 2.000 dersom det er
utbetalt.

Vedtak:

Reklamasjonsnemnda for pakkereiser anbefaler at klagerne gis et prisavslag på kr 2.800. Til
fradrag går kr 2.000 dersom det er utbetalt.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Pål M. Andersen, Forbrukerrådet

Mette Lindgren, Apollo Reiser As

Marianne Strømme, Solia AS