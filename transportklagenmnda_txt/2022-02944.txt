Vedtak i Transportklagenemnda - Fly

Sammendrag

Krav om standarderstatning, med tillegg av forsinkelsesrenter,
samt erstatning for arbeidsinnsats knyttet til kravet.

Dato
24.08.2023

Saksnummer
2022-02944

Tjenesteytere
Norwegian Air Shuttle

Klager har i det vesentlige anført

7 personer skulle reise tur-retur med Norwegian fra Oslo til London 2.- 10. juli 2022.
Avreise med DY1304 fra Oslo kl. 08:55 med ankomst London kl.10:25.

Klager mottok melding den 2. juli kl. 03:14 om kansellering av DY1304. Klager ble booket
om til ny reise den 3. juli via Stavanger med avgang fra Oslo kl.14:00, og ankomst London
kl. 20:35.

Klager krever standarderstatning, EUR250 per person, med tillegg av forsinkelsesrenter,
EUR26, samt NOK1500 for arbeidsinnsats som er knyttet til dette kravet.

Tjenesteyterne har i det vesentlige anført
Norwegian har ikke inngitt tilsvar til nemnda.

Til klager har selskapet opplyst at årsaken til kanselleringen skyldtes en mulig teknisk
feil som måtte undersøkes. Under inspeksjonen ble det ikke funnet feil. Denne
uregelmessigheten ble forårsaket av ekstraordinære omstendigheter som ikke kunne ha
vært unngått, selv om rimelige tiltak ble iverksatt.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang
til å uttale seg, kan nemnda likevel treffe vedtak på grunnlag av de opplysninger som
er fremkommet tidligere i saken, jf. transportklagenemndforskriften § 5-3, tredje ledd.
Norwegian har tross oppfordring unnlatt å svare nemnda og nemnda legger derfor
klagers anførsler til grunn.

Nemnda legger til grunn at DY1304 fra Oslo til London den 2. juli 2022 ble kansellert.

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5. Norwegian
har ikke inngitt tilsvar eller godtgjort at kanselleringen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Klager har dermed krav på standarderstatning med 250 EUR pr. person, til sammen 1750
EUR.

Klager har fremsatt krav om forsinkelsesrente. Nemnda anbefaler at Norwegian
utbetaler slik rente, regnet fra 30 dager etter at klager har krevd standarderstatning og til
betaling skjer.

Klager har i tillegg krevd en kompensasjon på 1 500 NOK for eget arbeid med klagesaken.
Nemnda kan ikke se at det er rettslig grunnlag for dette kravet.

Nemnda vil for øvrig bemerke at klager ikke fikk informasjon om sine rettigheter i
forbindelse med forsinkelsen, hvilket innebærer et brudd med forordningens artikkel 14.

Vedtak

Transportklagenemnda anbefaler at Norwegian utbetaler standarderstatning
med 250 EUR pr. person, totalt 1750 EUR, med tillegg av forsinkelsesrente etter
forsinkelsesrenteloven regnet fra 30 dager etter at klager fremmet krav om
standarderstatning og til betaling skjer. For øvrig anbefales ikke at klager gis medhold.