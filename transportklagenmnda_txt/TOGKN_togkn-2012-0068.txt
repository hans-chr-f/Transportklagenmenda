Vedtak i Transportklagenemnda
- Kollektivreiser

Sammendrag

Krav om sletting av gebyr for ugyldig billett.

Dato
14.02.2013

Saksnummer
68/12 J

Tjenesteyter
NSB

Krav om sletting av gebyr for ugyldig billett.

Klager har i det vesentlige anført:

Klager har vært togpendler mellom Drammen og Oslo i ca. 3 år og har månedskort. Den
12.09.12 skulle klager fornye sin månedsbillett på en billettautomat på Nasjonaltheatret
stasjon. Det var problemer med automaten og klager fikk ikke kjøpt en ny periodebillett. Det
var et par andre reisende der som heller ikke fikk brukt automaten.

For å rekke å hente barn på SFO, måtte klager løpe til toget. Han gikk inn på første og raskeste
dør på toget. Klager la ikke merke til at dette var en ubetjent vogn. Han satte seg ned og
sovnet. I Asker ble han vekket da det var kontroll. Klager fikk da gebyr for ugyldig billett. Klager
er innforstått med at man skal ta plass på betjent vogn og ta kontakt med konduktør ved
problemer med billett, men denne gangen glapp det for klager. Han krever gebyret slettet av
rimelighetsgrunner og ber NSB ta i betraktning at årsaken til at han ikke hadde gyldig billett
faktisk var at billettautomaten ikke virket.

NSB har i det vesentlige anført:

Som det fremgår av NSBs transportvilkår § 4 C vil passasjerer som ved kontroll ikke
har stemplet eller på annen måte gyldig kontrollert billett, bli ilagt gebyr fastsatt av
Samferdselsdepartementet. Passasjerene kan kjøpe billett i betjent vogn. En eventuell kontroll
i betjent vogn vil ikke gjennomføres før alle kunder har fått anledning til å kjøpe billett av
konduktøren når han/hun går gjennom vognen.

Det er både utvendig og innvendig i togsettene godt synlig merket at passasjerene må ha
gyldig billett for å oppholde seg i ubetjent vogn.

Klager sier han hadde planer om å fornye periodebilletten sin den aktuelle dagen, men at
han opplevde problemer med automaten. Kunden må da naturlig nok ta kontakt med NSBs
personale, og ikke sette seg på ubetjent vogn. Videre sier klager at han for å rekke toget løp
inn den første og raskeste dør på toget. Når en kunde oppholder seg i en ubetjent vogn er det
vanskelig å fastslå for NSB om kunden har til hensikt å «snike» eller ikke.

Klager ble påtruffet i en ubetjent vogn den 12.09.12 uten gyldig billett. Klager fikk altså gebyr
basert på det objektive kriteriet at han ikke hadde gyldig billett.

NSB finner ikke grunnlag for å ettergi gebyret klager ble ilagt.

Nemnda bemerker:

Det fremgår av NSBs transportvilkår § 4 C at passasjerer som ved kontroll ikke kan fremvise
gyldig billett vil bli ilagt et gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig.

Selv om grunnen til at klager ikke hadde gyldig billett skyldtes at han hadde ikke fikk kjøpt
billett på automaten da denne var i ustand, endrer dette ikke det faktum at klager ikke kunne
fremvise gyldig billett under billettkontrollen i en ubetjent vogn. NSBs kontrollører kunne
derfor ilegge ham et gebyr i henhold til transportvilkårene.

Det er passasjerens ansvar å ha gyldig billett. Nemnda mener det må være den reisende selv
som må lese skiltingen på vognene før man går på toget og tar plass i en betjent eller ubetjent
vogn. Skiltingen på dørene utenfor vognene og inne i togsettene er tydelig. Nemnda kan ikke
se at ileggelse av gebyr var feil i denne saken.

Nemnda har forståelse for at klager oppfatter det som en streng reaksjonsform å bli ilagt
gebyr i dette tilfellet. På den annen side burde klager etter nemndas vurdering ha gått til en
betjent vogn og snakket med en konduktør. Det må være opp til NSB eventuelt å vurdere om
man i et slikt tilfelle vil frafalle gebyret av rimelighetsgrunner. Gebyrets størrelse er godkjent
av Samferdselsdepartementet og nemnda finner ikke grunn til å vurdere dette.

Nemnda finner etter dette ikke grunnlag for å anbefale at klager gis medhold.

Vedtak:

Transportklagenemnda - jernbane finner ikke å kunne anbefale at klager gis medhold.

Vedtaket er enstemmig.