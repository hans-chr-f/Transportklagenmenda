Vedtak i Transportklagenemnda - Fly

Sammendrag

Krav om standarderstatning grunnet ruteendring.

Dato
05.06.2018

Saksnummer
2017-01589

Tjenesteytere
Travellink
KLM
Alitalia

Klager har i det vesentlige anført

Klager og hans reisefølge på 13 skulle reise fra Bergen til Roma via Amsterdam den
6. april 2017 kl 09.50. Da reisefølget ankom Bergen lufthavn stod de ikke oppført på
passasjerlisten. De hadde bestilt billettene hos nettreisebyrået Travellink. Opprinnelig
reiserute var med SAS og Alitalia via København, men grunnet en ruteendring fra Alitalia
ble reisefølget booket om til å fly via Amsterdam med KLM. Billettene ble bestilt i 2016,
og ruteendringen oppstod den 30. desember 2016. 

Klager har fremlagt sin klage til Travellink hvor han har gjengitt en skriftlig uttalelse
han har mottatt fra SAS. Flyselskapet forklarer her at Travellink ikke skrev om billettene
korrekt i forbindelse med ruteendringen, og at dette er årsaken til at klager og hans
reisefølge ikke fikk sjekket inn den 6. april. 

Klager og hans reisefølge ble booket om via Stockholm og Helsinki. Åtte personer ankom
Roma den 7. april, mens fem ikke ankom før den 8. april. Reisefølget hadde bestilt
leiebiler ved opprinnelig ankomst Roma, og de pådro seg merkostnader på tilsammen
kroner 2 200 euro for nye leiebiler. 

Klager krever standarderstatning 400 euro per person, samt refusjon av 2 200 euro for
utgifter til nye leiebiler. 

Det vises for øvrig til klagers brev.

Tjenesteyterne har i det vesentlige anført
* Alitalia har ikke avgitt uttalelse til klager eller til nemnda.

* Travellink er forespurt om kopi av bookinghistoriene for alle tre reservasjoner, men
selskapet har ikke svart innen fristen. 

* Travellink har i det vesentlige anført:

Travellink beklager at klager ble utsatt for en ruteendring fra Alitalia på avgangen mellom
København og Roma den 6. april. Reisefølget ble booket om til å fly via Amsterdam, og
Travellink informerte klager om ruteendringen og ombookingen den 30. desember 2016.

I henhold til Travellinks regler og vilkår, som klager krysset av for å ha lest ved bestilling
av reisen, er Travellink kun en formidler av flybilletter, og har ikke ansvar for selve
utførelsen av flyreisen. 

Billetter på AZ3769 (operert av KLM) fra Bergen til Amsterdam var bekreftet fra
flyselskapet den 6. april. 
Travellink kan ikke imøtekomme klagers krav.

* KLM har i det vesentlige anført:

KLM viser til fremlagt utskrift av klagers bookinghistorie som viser at det var reisebyrået
som kansellerte avgangen mellom Bergen og Amsterdam. Klager bes derfor henvende
seg til Travellink/Opodo.

Nemnda bemerker

Ruteendring forekommer hos de fleste flyselskap fra tid til annen. En ruteendring,
innebærer kansellering av en avtalt flygning, jf EU-forordning 261 / 2004 artikkel 2
bokstav l). Kansellering gir grunnlag for standarderstatning etter artiklene 5 og 7 med
mindre flyselskapet kan bevise at passasjeren har fått informasjon om endringen minst 2
uker før planlagt avgangstid. Dette gjelder enten flyreisen er kjøpt direkte fra flyselskapet
eller fra en formidler, jf EU-domstolens dom av 11.05.2017 (Krijgsman - SLM). 

Det er flyselskapene som er ansvarssubjekter etter forordningen. Formidlere av
flybilletter vil imidlertid kunne bli holdt ansvarlig på alminnelig erstatningsrettslig
grunnlag for tap en kunde lider som følge av mangelfull formidling av informasjon eller
annen klanderverdig adferd.

Opprinnelig reiserute var med SAS og Alitalia via København, men grunnet en
ruteendring fra Alitalia ble reisefølget booket om til å fly via Amsterdam med KLM.
Ruteendringen oppstod den 30. desember 2016. Da reisefølget ankom Bergen lufthavn
6. april stod de ikke oppført på passasjerlisten.  

Slik nemnda vurderer saken på bakgrunn av den informasjonen som foreligger, medførte
ruteendringen at reisefølget ble booket om, og i den forbindelse skrev ikke reisebyrået

Travellink/Opodo om billettene korrekt. Klager og hans reisefølge ble derfor avvist ved
innsjekk i Bergen. 

Travellink/Opodo hadde ansvaret for at billettene  ble skrevet om korrekt og må erstatte
det tap klager og hans reisefølge led som følge av den feilen selskapet begikk. 

Nemnda anbefaler at Travellilnk/Opodo betaler 400 euro per person. Nemnda finner at
leiebilutgiftene konsumeres av standarderstatningen.

Vedtak

Transportklagenemnda - fly anbefaler at klager gis medhold i kravet på
standarderstatning på 400 euro per person.