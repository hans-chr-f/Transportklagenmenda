Vedtak i Transportklagenemnda - Fly

Sammendrag

Krav om erstatning grunnet forsinkelse.

Dato
31.10.2016

Saksnummer
2016-00103

Tjenesteytere
Ryanair

Klager har i det vesentlige anført

Klager skulle reist fra Oslo, Rygge til London, Stansted den 12. september 2015 
kl. 07:10 med FR1393.  Avgangen ble forsinket til kl.12:20, noe som resulterte i at
flyvningen var over fem timer forsinket ved ankomst i Stansted.
Klager hadde forhåndsbestilte togbilletter fra London til Manchester, men måtte
kjøpe nye grunnet forsinkelsen. Videre mistet klager med reisefølge nesten hele første
omgangen av en planlagt fotballkamp. 
Klager krever standarderstatning 250 - 600 euro per person i henhold til EU-forordning
261/2004 samt erstattet utgifter til ny togbillett.

Tjenesteyterne har i det vesentlige anført
Ryanair har ikke svart klager. De har heller ikke avgitt uttalelse til nemnda. 

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3.

Klagen er forelagt Ryanair ved nemndas e-post av 8. april 2016 med frist til 25. mai
2016 for eventuelle bemerkninger. I e-posten opplyses det bl.a. om at flyselskapet har
bevisbyrden ved påberopelse av ekstraordinære omstendigheter som kan gi grunnlag
for fritak for ansvar. Det fremgår videre at nemnda vil legge passasjerens opplysninger
til grunn dersom disse ikke imøtegås av flyselskapet. Det blir også opplyst at saken vil bli
forelagt nemnda selv om flyselskapet ikke avgir uttalelse.     

Ryanair har ikke avgitt uttalelse til nemnda. Nemndas avgjørelse treffes på bakgrunn av
de foreliggende opplysninger.

Nemnda legger til grunn at flygningen ble forsinket med om lag fem timer. Forsinkelse
som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med
mindre flyselskapet godtgjør at forsinkelsen skyldes ekstraordinære omstendigheter
som ikke kunne vært unngått selv om alle rimelige tiltak var truffet. Nemnda viser til EU-
forordning 261/2004 artikkel 6 jf. artikkel 7, jf. artikkel 5, jf. EU- domstolens avgjørelser i
sak Sturgeon-Condor av 19. november 2009 og i sak Nelson m.fl. av 23. oktober 2012.  

Klager har etter dette rett til en standarderstatning på 250 euro per person
(reisestrekning under 1 500 kilometer). Nemnda anbefaler at Ryanair utbetaler
standarderstatningen. I erstatningen inngår økonomisk tap klager ble påført pga.
forsinkelsen, jf. forordningen artikkel 12.

Vedtak

Transportklagenemnda-fly anbefaler at Ryanair utbetaler en standarderstatning på 250
euro per person.