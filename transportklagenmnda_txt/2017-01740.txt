Vedtak i Pakkereisenemnda

Sammendrag

Krav om refusjon for tapt arbeidsfortjeneste ved forsinkelse.

Dato
30.10.2017

Saksnummer
2017-01740

Tjenesteytere
Apollo Reiser AS

Klager har i det vesentlige anført

Klager bestilte reise for to personer med innkvartering i et dobbeltrom på Alia Beach,
Hersonissos/Stalis, Kreta i perioden 18.06.2017 - 25.06.2017. Totalpris kr. 8.376.

Ved hjemreisen ble Novairs flyvning NVR278 forsinket.
AVREISE
Opprinnelig avgangstid: 25.06.2017 klokken 13:05
Faktisk avgangstid: 27.06.2017 klokken 20:25
ANKOMST
Opprinnelig ankomsttid: 25.06.2017 klokken 16:15
Faktisk ankomsttid: 27.06.2017 klokken 23:30

Klager krever 400 euro i kompensasjon og 120 euro som de selv måtte legge ut for mat
og drikke de ekstra døgnene. I tillegg krever klager å få dekket tapt arbeidsfortjeneste
i to dager. Klager krever også å få dekket taxituren som de måtte betale 40 euro for da
bussen ikke kom til hotellet ved avreisen.

Det vises for øvrig til korrespondanse fra klager.

Tjenesteyterne har i det vesentlige anført
Novairs flyvning NVR278 fra Heraklion til Oslo den 22.06.2017 ble 55 timer 15 min
forsinket. Da det ikke var mulig å skaffe nytt fly, ble kundene til slutt fløyet hjem med
Norwegian. 

Det er utbetalt erstatningen etter EU-forordning 261/04 med totalt kr. 7.611 som tilsvarer
400 euro per person. I dette beløpet inngår eventuell tapt arbeidsfortjeneste, som
er en del av de utgifter som dekkes av erstatningen etter EU 261/04. Overstiger tapt
arbeidsfortjeneste erstatning etter EU 261/04, vil dette bli utbetalt. Det er imidlertid
ikke spesifisert hva dette beløper seg til. I tillegg er det utbetalt kr. 1.140 pr. person,
totalt kr 2 280, til mat og drikke på reisemålet. Novair har dekket hotellopphold i
forsinkelsesperioden. Det er også refundert kr 570,- til taxiutgifter fra hotell til flyplass
som tidligere krevd.

Apollo Reiser kan ikke se at det er grunnlag for ytterligere kompensasjon.

Det vises for øvrig til korrespondanse fra Apollo Reiser AS.

Nemnda bemerker

EU-forordning 261/2004 fastsetter felles regler for erstatning og assistanse til passasjerer
ved nektet ombordstigning og ved innstilt eller vesentlig forsinket flygning.

Ved kansellering (innstilling) av en flygning har passasjeren rett til en standarderstatning
på 250, 400 eller 600 euro (avhengig av lengden på flygningen) med mindre selskapet
kan godtgjøre at innstillingen skyldes ekstraordinære omstendigheter som ikke kunne
vært unngått selv om alle rimelige tiltak var truffet, jf. forordningen artikkel 5. Tilsvarende
gjelder ved forsinkelser som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet, jf. EU-
domstolens avgjørelser i sak Sturgeon-Condor av 19. november 2009 og i sak Nelson
m.fl. av 23. oktober 2012.  

Rettstilstanden med tanke på hva som kan regnes for å være en teknisk feil har endret
seg etter at EU-domstolen avsa dom i sak C-257/14.  I dom av 17. september 2015 -
Corina van der Lans – KLM, har domstolen uttalt at "en teknisk feil, [..], som oppstår
plutselig, som ikke kan tilskrives manglende vedlikehold, og som heller ikke er blitt
oppdaget under vanlig vedlikehold, ikke er omfattet av begrepet "ekstraordinære
omstendigheter" [..].

Arrangøren og flyselskapet har tatt konsekvensen av dette.  

Forsinkelsen i den foreliggende sak var på 55 timer og 15 minutter.  Arrangøren vil
utbetale/har utbetalt 400 euro per person for forsinkelsen.  I tillegg er hotellutgifter
dekket og det er utbetalt 120 euro – kr. 1.140 - per person i forpleiningsutgifter.  Det er
også refundert kr. 570 til taxiutgifter som krevet av klager. 

Standarderstatningen på 400 euro er ment å dekke blant annet tapt arbeidsfortjeneste.
Kun i den grad tapet er høyere enn den utbetalte erstatningen kan det bli tale om
ytterligere erstatning.  Det er ikke fremlagt dokumentasjon som er egnet til å underbygge
et slikt krav.

Vedtak

Pakkereisenemnda kan ikke se at klageren har krav på kompensasjon/erstatning ut over
det som er tilbudt/utbetalt av arrangøren.