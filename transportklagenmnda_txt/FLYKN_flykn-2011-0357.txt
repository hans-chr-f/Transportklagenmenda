Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
22.02.2012

Saksnummer
357/11F

Tjenesteyter
Lufthansa German Airlines

Krav om standarderstatning grunnet forsinkelse.

Klager har i det vesentlige anført:

Klager og hans familie skulle reise fra Stavanger til Malaga via Frankfurt og Barcelona 29. juni
2011. Flyet fra Stavanger til Frankfurt var over to timer forsinket som gjorde at klagerne ikke
rakk sin videreforbindelse i Frankfurt.

Etter mye venting ble klagerne til slutt booket om til dagen etter, og innlosjert på et dårlig
hotell 30 minutter fra flyplassen.

Klagerne ankom Malaga 15 timer forsinket. Første dag tilbragte de med å vaske klær, da
koffertene deres hadde blitt utsatt for vann. Det ble en svært dårlig start på ferien for
familien, som de hadde sett frem til i flere måneder.

Klagerne krever standarderstatning i henhold til EU forordningen, samt erstatning for
forhåndsbetalt leiebil og hotell. Klager krever videre erstattet utgifter til drosje, drikke og
telefon.

Lufthansa har erstattet klagernes faktiske utgifter. Klagerne krever i tillegg standarderstatning
på 400 euro per person.

Lufthansa har i det vesentlige anført:

LH875 ble forsinket 1 time og 59 minutter grunnet sent innkommet fly til Stavanger, samt
værforholdene i Stavanger. Det vises til log. Hendelsen var ekstraordinær og utenfor
Lufthansas kontroll.

Lufthansa beklager at klager og hans familie måtte vente før han fikk hjelp til ombooking av
reisen. Lufthansa beklager også at klager var misfornøyd med hotellet.

Lufthansa har erstattet klagernes utgifter til drikke, drosje, hotell og leiebil med til sammen
170 euro, men kan dessverre ikke imøtekomme klagernes krav om standarderstatning.

Nemnda bemerker:

Nemnda legger på bakgrunn av de foreliggende opplysninger til grunn at klagerne kom frem
til sitt endelige bestemmelsessted om lag 15 timer forsinket.

Nemnda er delt i sitt syn på passasjerenes rettigheter ved lengre forsinkelser.

Nemndas flertall, lederen og forbrukernes representanter, er av den oppfatning
at forsinkelse som medfører at passasjerene kommer frem til det endelige
bestemmelsesstedet tre timer eller mer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Flertallet viser til EU forordning 261/2004 artikkel 6 jf artikkel 7, jf artikkel 5, jf EU
domstolens avgjørelse i sak Sturgeon-Condor av 19. november 2009 (C-402/07). Flertallet
er kjent med at enkelte flyselskap bestrider dommen, og at EU domstolen er bedt om
å ta stilling til spørsmålet på nytt. Dommens konklusjon er imidlertid klar, og flertallet
legger til grunn at dommen gir uttrykk for gjeldende rett.

Nemndas mindretall, flyselskapenes representanter, er av en annen oppfatning.
EC261/04 (EU forordning 261/2004) ikke gir noen anvisning på utbetaling av en
pengekompensasjon ved forsinkelse. Tilblivelse av «Sturgeon» dommen er uklar i
forhold til flere rettsprinsipper bla. ved at Generaladvokaten tok stilling til spørsmålet
om hvorvidt forsinkelse utløser rett til kompensasjon. Dette var et spørsmål som ikke
var stilt i Sturgeon saken. Generaladvokaten har også angitt en tidsgrense på at tre
timer forsinkelse utløserrett til kompensasjon, en tidsramme hvor opprinnelsen er
ukjent og som ikke samsvarer med noen andre artikler i forordningen.

At passasjerer ikke har krav på kompensasjon ved forsinkelse følger av forarbeidene til
EU261/04- (EU forordning 261/2004) det ble vurdert men avvist, og videre slått fast i dom
av ECJ Grand Chamber i «IATA». Artikkel 6 i forordningen gir klare og presise anvisninger
på rettigheter ved forsinkelse. I motsetning til innstilling som er beskrevet i artikkel 5,
og nektet ombordstigning (artikkel 4) gir ikke forsinkelse i artikkel 6 noen anvisning på
kompensasjon, med rette, da det er i strid med Montreal konvensjonens artikkel 29.

Forsinkelse gir Ikke rett til standarderstatning etter EC 261/04 slik forordningen er utformet,
tiltenkt, og støttet av «ECJ Grand Chamber», og i tilfelle Sturgeon dommen er gyldig, er det stilt
spørsmål om gyldigheten av artikkel 5-7 i forordningen. Flere domstoler har stilt spørsmål til
EU domstolen om gyldigheten av Sturgeon dommen i forhold til artikkel 5-7. Dette gjelder bla.
en britisk domstol. Inntil EU-domstolen har kommet med tilsvar, anser mindretallet Sturgeon-
dommen som uavklart. Etter mindretallets oppfatning gir følgelig ikke forsinkelse rett til
kompensasjon etter EU forordningen.

Lufthansa har imidlertid ikke påberopt seg fritak for erstatningsplikten på overnevnte
grunnlag, mindretallet følger derfor flertallets videre vurdering av saken.

Lufthansa har opplyst at flyet fra Stavanger til Frankfurt ble forsinket grunnet for sent
innkommet fly til Stavanger som følge av tekniske problemer og vanskelige værforhold i
Stavanger.

Opplysningene er ikke nærmere underbygget eller dokumentert. Lufthansa har følgelig etter
nemndas vurdering ikke godtgjort at forsinkelsen skyldtes en ekstraordinær omstendighet
som ikke kunne vært unngått selv om alle rimelige tiltak var truffet, og klagerne har rett til en
standarderstatning på 400 euro per person.

Anvendelsen av EU forordningen berører ikke en passasjers rett til ytterligere erstatning på
annet grunnlag. Klagerne har således fått utbetalt 170 euro til dekning av utgifter.

I henhold til EU forordningens artikkel 12 skal standarderstatning etter EU forordningen
trekkes fra erstatning på annet grunnlag. Passasjeren har således alltid krav på å få utbetalt
standarderstatningen dersom vilkårene er til stede for dette. Har passasjeren også rett til
erstatning på annet grunnlag, og denne erstatning er mindre enn standarderstatninger og er
utbetalt, kommer utbetalingen til fradrag. Det er tilfelle i denne saken.

Nemnda anbefaler etter dette at klagerne gis en standarderstatning på 400 euro per person.
Til fradrag går 170 euro som tidligere er utbetalt.

Vedtak:

Flyklagenemnda anbefaler at klagerne gis en standarderstatning på 400 euro per person. Til
fradrag går 170 euro som tidligere er utbetalt.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Janne Grethe Soløy, Widerøe's Flyveselskap AS

Olav Grøttland, SAS