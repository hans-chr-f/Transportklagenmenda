Vedtak i Transportklagenemnda - Fly

Sammendrag

Krav om erstatning grunnet forsinkelse.

Dato
04.09.2013

Saksnummer
398/12F

Tjenesteyter
SAS

Krav om erstatning grunnet forsinkelse.

Klager har i det vesentlige anført:

Klager skulle reise fra Oslo til New York med SAS 8. - 21. januar 2012. Klager hadde i tillegg
bestilt videreforbindelse med Continental Airlines t/r New York - San Diego.

SK907 fra Oslo til New York ble forsinket to timer slik at klager ikke rakk sin videreforbindelse.
Klager måtte ta inn på hotell og kjøpe nye billetter til dagen etter.

Ved innsjekk i San Diego den 21. januar fikk klagerne ikke sjekket inn på CO1109 til New
York da billettene var kansellerte. Flyet var i tillegg fullt. Klager fikk oppgitt at årsaken var no-
show på utreisen. Klager hadde ikke på noe tidspunkt fått beskjed om at returbilletten var
kansellert.

Continental booket klager om til New York på et senere fly via Houston. Da klager ankom New
York måtte de på nytt ta inn på hotell, og de måtte kjøpe nye billetter fra New York til Oslo.

Klager krever refusjon av utgifter til hotell i New York, flybilletter New York - San Diego, samt
flybilletter New York - Oslo, til sammen kroner 35 462.

Det vises for øvrig til klagers brev.

SAS har i det vesentlige anført:

SK907 ble to timer forsinket grunnet tekniske problemer, det vises til teknisk rapport.

Når man reiser med separate billetter er det svært viktig å være klar over risikoen dette
innebærer ved eventuelle uregelmessigheter. Hadde klager bestilt gjennomgående
billett fra Oslo til San Diego hadde det vært flyselskapenes ansvar å få klager frem til
bestemmelsesstedet.

Klager hadde kjøpt to separate billetter hos to forskjellige selskap. Hun hadde bestilt disse
med connection på 1 t 55 min i New York. Da SK907 ble forsinket rakk ikke klager flyet til San
Diego. SAS stiller seg undrende til hvilket beløp klager krever dekket av SAS. SAS oppfatter at
kravet gjelder refusjon av flybillettene på hjemreisen, 13 dager etter hendelsen på utreisen
den 8. januar. At klager ble nektet ombordstigning fra San Diego til New York den 21. januar
slik at de mistet SK908 til Oslo, kan SAS ikke stå ansvarlig for.

Klager krever å bli behandlet som om hun hadde kjøpt en gjennomgående billett, men
hun har ingen rett til ombooking eller forpleining når reisen er satt sammen av to separate
kontrakter.

SAS kan ikke imøtekomme klagers krav.

Det vises for øvrig til SAS brev.

Nemnda bemerker:

Nemnda legger på bakgrunn av de foreliggende opplysninger til grunn at avgangen fra
Oslo ble forsinket slik at klagerne kom frem til New York to timer etter planlagt ankomsttid.
Dette førte til at klager ikke rakk sin videreforbindelse for New York, noe som igjen førte til
problemer og ekstra utgifter.

SAS er i henhold til luftfartsloven § 10-20 ansvarlig for tap som følge av forsinkelse, med
mindre selskapet godtgjør at det har tatt alle forholdsregler som med rimelighet kan kreves
for å unngå tapet, eller dette ikke har vært mulig for dem.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå forsinkelsen.

Forsinkelsen skyldtes i dette tilfellet feil i flyets kontrollsystem.

Saken er forelagt Luftfartstilsynets tekniske avdeling som ikke har noen bemerkninger til
flyselskapets beskrivelse av den tekniske feilen eller den fremlagte dokumentasjonen.

Nemnda legger på bakgrunn av de foreliggende opplysninger til grunn at feilen oppsto uten
forvarsel til tross for at rutinemessig teknisk vedlikehold var gjennomført.

I den foreliggende situasjon var det etter nemndas vurdering ikke praktisk mulig å treffe
tiltak for å unngå feilen eller forsinkelsen. Forsinkelsen gir derfor ikke rett til erstatning etter
luftfartsloven.

Nemnda bemerker avslutningsvis at i og med at SAS ikke er erstatningsansvarlig for
forsinkelsen til New York, er SAS heller ikke erstatningsansvarlig for de problemene klagerne
fikk på returen fra San Diego til New York.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.