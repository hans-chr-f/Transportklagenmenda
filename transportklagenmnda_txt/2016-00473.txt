Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
30.01.2017

Saksnummer
2016-00473

Tjenesteytere
SAS

Klager har i det vesentlige anført

Klager skulle reist med SK347 fra Trondheim Værnes til Oslo Gardermoen den 3. mars
2016 kl. 10:20. 

Avreisedagen fikk klager SMS om at flyvningen var kansellert, men at billetten var
ombooket til SK355 som hadde avgangstid samme dag kl. 11:25. Grunnet noen mindre
forsinkelser landet ikke klager på Gardermoen før kl. 13:50, og var da 3,5 time etter
opprinnelig ankomsttid som var kl. 10:20.

Klager har forelagt e-post fra Avinor Trondheim Lufthavn som avkrefter at rullebanen på
Værnes var stengt grunnet snørydding.

Klager krever standarderstatning i henhold til EU-forordning 261/2004.

Tjenesteyterne har i det vesentlige anført
Klager skulle reist med SK347 fra Trondheim til Oslo den 3. mars 2016, med planlagt
avgang fra Trondheim kl. 09:20 og ankomst i Oslo kl. 10:20. 

Snøfall og fjerning av snø på rullebanen førte til restriksjoner i slottider på opptil 2 timer
på Gardermoen. Dette forårsaket flere kanselleringer og lange forsinkelser i flytrafikken
inn og ut fra Gardermoen. 

SK437 ble kansellert på grunn av de samme problemene. Se vedlagt dokumentasjon på
Traffic & Flight Information, og Daily operations Report. 

Klager ble ombooket til første ledige avgang SK355 med registreringsnummer LNRPJ,
med avgang fra Trondheim kl. 11:25. Samme fly individ (LNRPJ) opererte SK249/SK248
tur/retur Oslo Bergen tidligere på dagen og ankom Oslo først kl. 10:15, 50 minutter
forsinket. Dette grunnet værforhold og restriksjoner i slottider. Det vises til vedlagt
dokumentasjon på disse forsinkelsene. 

Vedrørende e-post fra Avinor Trondheim Lufthavn var det i denne saken værforholdene
på Oslo Lufthavn som forårsaket forsinkelsen av SK338/Sk355 den 3. mars. 

Værsituasjonen og ATC problemer i Oslo er ekstraordinære årsaker og er utenfor SAS
sin kontroll. SAS hadde derfor ingen mulighet til å forhindre kanselleringen av SK347 og
forsinkelsen av SK355. 

SAS kan på grunnlag av ovennevnte ikke imøtekomme klagers krav om
standarderstatning i henhold EU-forordning 261/2004.

Nemnda bemerker

Flyet som klageren skulle ta til Oslo fra Trondheim 03.03.2016 kl 1020, ble kansellert på
grunn av dårlig vær på Gardermoen flyplass. Klageren ble ombooket til en flygning kl
1125. Flymaskinen for denne flygningen kom forsinket til henting av passasjerene fra
Trondheim på grunn av dårlig vær på Gardermoen. Klageren kom 3,5 timer forsinket
frem til Oslo. Hun krever nå standarderstatning. 

Kansellering gir rett til erstatning med mindre flyselskapet godtgjør at innstillingen
skyldtes ekstraordinære omstendigheter som ikke kunne vært unngått selv om
alle rimelige tiltak var truffet, jf EU-forordning 261/2004 artikkel 5, jf 7. Værforhold
som påvirker flytrafikken ved at det ikke er mulig å lande / ta av, kan være en slik
ekstraordinær omstendighet som medfører at den reisende ikke har krav på erstatning.
Dette må vurderes konkret.  

Nemnda finner det godtgjort at kanselleringen skyldtes en ekstraordinær omstendighet
og at forsinkelsen ikke kunne vært unngått selv om alle rimelige tiltak var truffet: Det er
lagt frem dokumentasjon for at det var dårlig vær på Gardermoen denne aktuelle dagen
som medførte kanselleringer og forsinkelser.    

Kanselleringen gir da ikke rett til standarderstatning, og nemnda anbefaler ikke at klager
gis medhold.

Vedtak

Transportklagenemnda - fly anbefaler ikke at flyselskapet betaler standarderstatning.