Vedtak i Transportklagenemnda - Sjø

Sammendrag

Krav om refusjon på prisdifferanse.

Dato
28.10.2024

Saksnummer
2024-01812

Tjenesteytere
Color Line

Klager har i det vesentlige anført

Klager, fem personer, kjøpte tur retur reise med Color Line fra Larvik til Hirtshals den 8.
juli 2024 og retur den 13. juli 2024, billettype - økonomi. I bestillingen så skulle klager ha
med bil og reserverte og betalte for en større bil enn det som var den reelle størrelsen på
bilen. Dette ble gjort da klager ønsket en romsligere plassering om bord for å minimere
risiko for parkeringsbulk. 

Før avreise så tar klager kontakt med kundeservice hos Color Line. Det forklares at han
har kjøpt ekstra god plass til bilen og lurte på om det var anviste felt man skal kjøre om
bord på i forhold til hvor stor bil man har bestilt for. Det blir forklart at man blir henvist
plass ut ifra faktisk størrelse på kjøretøyet. 

Klager ønsker da å få refundert det som er betalt på billetten, som da er for en større
bil, til den faktiske pris på størrelsen på bilen. Det påpekes at det ikke fremgår at man
ikke vil få den plasseringen av bilen ut ifra reservasjonen noe klager synes er villedende.
Klager anser dette som et avtalebrudd og krever refusjon av det som er betalt og hva
som faktisk skulle vært betalt i henhold til lengden på bilen.

Tjenesteyterne har i det vesentlige anført
Color Line har svart nemnda at de viser til e-postdialog med klager av 6. juni 2024. 

I korrespondansen så fremgår det man blir plassert i forhold til bilens faktiske høyde og
lengde. Man skal ikke legge inn høyere eller lenger bil enn hva bilen er.

Dersom bilen er under to meter høy og inntil fem meter lang har man booket en for stor
bil. Kjøretøyets pris beregnes ut ifra høyde og lengde.

Klager har booket en økonomibillett og ved endringer til en mindre bil vil ikke
prisdifferansen refunderes og det vises til reisebetingelsene på deres nettsider. 

Kjøretøyene blir plassert i forhold til kjøretøyets faktiske høyde og lengde av personalet
på fergekaien. Av praktiske grunner er det ikke mulig å gjøre unntak i forhold til bilens
plassering.

Color Line gir ingen refusjon for endringer av reiser som er bestilt med
økonomibetingelser.

Nemnda bemerker

Klager krever refusjon av kr. 1890,-, som var prisdifferansen for kjøpt billett og den
plasseringen klager fikk for bilen. Klager hadde betalt billett for mellomstor bil, for inntil
6 meter, for å få større plass til bilen. Bilen klager benyttet var mindre enn dette, og fikk
anvist plass på fergen i henhold til bilens faktiske størrelse. 

Klager anfører at han ikke har fått det han har krav, og krever prisforskjellen erstattet. 

Color Line har til klager opplyst at man på fergen blir plassert i forhold til bilens faktiske
høyde og lengde, og at det ikke er praktisk mulig å gjøre unntak for dette på fergen. Ved
endring til mindre bil ikke gis refusjon for prisdifferansen. 

Nemnda finner ikke at klager har krav på kompensasjon. Ved billett for bil, bestilles det
plass til bilen, ikke en særskilt størrelse på parkeringsplassen. At klager valgte å benytte
seg av en mindre bil enn han hadde bestilt plass for, er klagers eget valg, og kan ikke gi
grunnlag for refusjon.

Vedtak

Transportklagenemnda sjø finner ikke å anbefale at klager gis medhold.