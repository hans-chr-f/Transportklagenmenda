Vedtak i Transportklagenemnda - Fly

Sammendrag

Krav om standarderstatning grunnet kansellering. Streik hos tredjepart

Dato
11.06.2023

Saksnummer
2022-03104

Tjenesteytere
Lufthansa German Airlines
Air Dolomiti

Klager har i det vesentlige anført

Klager (til sammen fire personer) hadde kjøpt reise med Lufthansa og Air Dolomiti fra
Oslo via Frankfurt til Pisa den 30. september 2022 og retur den 9. oktober 2022. I august
fikk klager beskjed om at flyet den 30. september ble kansellert og de ble så booket om
til 1. oktober. 

Flyvningen fra Frankfurt til Pisa ble kansellert og klager ble booket om til LH7400 den 2.
oktober.

Klager krever standarderstatning i henhold til EU-forordning 261/2004 for alle fire
passasjerene.

Tjenesteyterne har i det vesentlige anført
Lufthansa har anført at flyet som ble kansellert ble operert av Air Dolomiti (EN8872).
I henhold til EU- forordning 261/2004 er det Air Dolomiti som er ansvarlig for
uregelmessigheten. Lufthansa avviser at det er de som har ansvar i dette tilfellet. 

Air Dolomiti har anført at den 1. oktober 2022 var preget av National Handling strike
i Italia som førte til mange kanseleringer og påfølgende forsinkelser. Flyvning EN8872
hadde en uregelmessighet på grunn av denne årsaken. 

Situasjonen som oppsto har vært forårsaket av eksepsjonelle omstendigheter som
ikke kunne unngås, og heller ikke tatt alle nødvendige tiltak, kan Air Dolomiti ikke
akseptere passasjerenes krav om erstatning. Air Dolomiti viser til artikkel 5 paragraf 3 i
EU-forordning 261/2004.

Air Dolomiti viser til vedlagte rapporter som er innsendt som trafikkrapporten utstedt
01/10/2022 og streikebekreftelsen utstedt av MIT, det italienske departementet for
infrastruktur og transport.

Air Dolomiti kan ikke imøtekomme klagers krav.

Nemnda bemerker

Nemnda legger til grunn av LH7402 fra Frankfurt til Pisa den 1. oktober 2022 ble
kansellert.

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf. EU-forordning 261/2004 artikkel 5 og 7. 

Nemnda er av den oppfatning at streik hos tredjepart faller utenfor det flyselskapet er
ansvarlig for, og betraktes som en ekstraordinær omstendighet for flyselskapet. Nemnda
viser til EU-dom C-28/20
.

Det fremgår av dokumentet fra infrastruktur- og transportdepartementet at det var
en nasjonal strek blant bakkepersonalet i Italia den 1. oktober.  Nemnda mener at det
dermed må anses godtgjort at LH7402 (operert av Air Dolomiti, EN8872) ble kansellert
som følge av streik hos tredjepart, bakkemannskapet ved flyplassen i Italia den 1.
oktober 2022.

Nemnda mener at det følger av EU-domstolens avgjørelse i C-74/19 at et flyselskap
som påberoper seg en ekstraordinær omstendighet bare er fritatt fra plikten til å
betale standarderstatning der de har «adopted appropriate measures» for å unngå
konsekvensene av de ekstraordinære omstendighetene. Det følger av C-74/19 at det i
dette ligger en plikt til å forsøke å omrute passasjeren med eget eller andre flyselskaper.
Hvis flyselskapet ikke har forsøkt slik omruting, så har de heller ikke gjort de de kunne
for å overvinne konsekvensene av de ekstraordinære omstendighetene. Klager ble i dette
tilfellet omrutet til LH7400 den 2. oktober. Nemnda anser at flyselskapet har gjort det
som var mulig for å overvinne konsekvensene av de ekstraordinære omstendighetene og
klager har dermed ikke krav på standarderstatning.

Vedtak

Transportklagenemnda kan ikke anbefale at klager gis medhold.