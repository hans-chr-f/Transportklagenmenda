Vedtak i Transportklagenemnda - Fly

Sammendrag

Krav om erstatning for forsinkelse, samt utgifter som følge av avlyst cruisereise.

Dato
01.11.2022

Saksnummer
2022-01317

Tjenesteytere
KLM

Klager har i det vesentlige anført

Klager og hennes medreisende skulle på et 10 dagers cruise med Celebrity Cruises med
avgang fra Fort Lauderdale 25. februar 2022 kl 16.00. De hadde kjøpt billetter av KLM for
reisen tur/retur fra Bergen via Amsterdam og Atlanta til Fort Lauderdale. Avreisen skulle
være 24. februar kl. 14.10 fra Bergen og med ankomst Fort Lauderdale 25. februar kl.
00.45.

Flyvningen fra Bergen til Amsterdam ble forsinket på grunn av været og de rakk derfor
ikke sin videre forbindelse til Atlanta. De ble omrutet med avreise samme dag, men ville
da ankomme Fort Lauderdale med en forsinkelse på 17 timer og ikke rekke cruiset. De
valgte derfor å avbryte reisen og returnere til Bergen. KLM har refundert 2 x kr 5060,80
for billettene, totalt kr 10121,60, mens de betalte kr 6310 per billett, totalt kr 12620.

Klager krever full refusjon av billettene med KLM, samt erstatning for tapt cruisereise
med USD 2179,12, covid-19 test med kr 2180 og hotellovernatting ved Flesland i forkant
av avreisen fra Bergen med kr 990. Klager har fremsatt et krav på kr 33.000.

Tjenesteyterne har i det vesentlige anført
Det er beklagelig at klager og hennes reisefølge ikke rakk cruiset som følge av
forsinkelsen med KL1186 fra Bergen til Amsterdam den 24. februar 2022. Siden klager og
hennes medreisende mistet sin videre forbindelse booket KLM dem om til neste ledige
flyvninger frem til endelig destinasjon Fort Lauderdale. De valgte imidlertid å returnere til
Bergen i stedet. 

KLM bekrefter at billettene er fullt ut refundert tilbake til opprinnelig betalingsmiddel.
KLM kan ikke tilby refusjon av den tapte cruisereisen da dette ikke utgjør en del av
flyselskapets ansvar. KLM råder klager til å kontakte sitt reiseforsikringsselskap i den
forbindelse.

Nemnda bemerker

Nemnda legger til grunn at klagers flyvning fra Bergen til Amsterdam den 24. februar
2022 ble forsinket på grunn av været og at klager og hennes reisefølge dermed mistet
sin videre forbindelse til Atlanta og Fort Lauderdale. Passasjerene ble omrutet, men
forsinkelsen ville bli på 17 timer og dermed medført at de ikke ville rekke avgangen for
cruiseskipet fra Fort Lauderdale den 25. februar.

Forsinkelse som medfører at passasjerene kommer mer enn 3 timer senere enn
planlagt frem til det endelige bestemmelsesstedet, utløser plikt for flyselskapet til å
betale standarderstatning med mindre selskapet godtgjør at forsinkelsen skyldtes
ekstraordinære omstendigheter som ikke kunne vært unngått selv om alle rimelige
tiltak var blitt truffet, jf EU-forordning 261/2004 artiklene 5, 6 og 7, og EU-domstolens
avgjørelser i sak Sturgeon-Condor av 19.11.2009 (C-402/07) og Nelson med flere av
23.10.2012 (C-581/10).

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. KLM har
ikke dokumentert og forklart årsaken til forsinkelsen. Klager og hennes medreisende har
dermed krav på standarderstatning på 600 euro per person. 

Anvendelse av EU-forordningen berører ikke en passasjers rett til erstatning på annet
grunnlag. KLM er ansvarlig for tap som følge av forsinkelse etter luftfartsloven § 10-20/
Montrealkonvensjonen artikkel 19, med mindre selskapet godtgjør at det har tatt alle
forholdsregler som med rimelighet kan kreves for å unngå tapet, eller dette ikke har
vært mulig for dem. Med tap regnes så vel økonomisk som ikke-økonomisk tap, jf. EU-
domstolens dom av 6. mai 2010, Walz-Clickair (C-63/09).
Tapet må være en direkte eller indirekte følge av forsinkelsen, og må være påregnelig. 

Nemndas flertall - lederen og bransjerepresentantene - er av den oppfatning at det
ikke var påregnelig for KLM at en forsinkelse fra Bergen til Amsterdam med påfølgende
forsinkelse videre til Atlanta og Fort Lauderdale skulle medføre at klagerne gikk glipp
av et cruise. Nemnda viser til at cruiset var bestilt separat. Nemnda finner følgelig
ikke å kunne anbefale at klager gis medhold i kravet om erstatning for de ubenyttede
cruisebillettene.

Mindretallet – forbrukerrepresentantene – er av den oppfatning at det er en påregnelig
skadefølge av forsinkelsen at klagerne ikke rakk å komme med cruiseskipet.

Adekvans utgjør et selvstendig vilkår for erstatningsansvar, også for de objektive
ansvarsgrunnlagene. I vurderingen av om klagernes tap er en adekvat følge av
forsinkelsen, er det relevant hvor påregnelig og nært tapet er, samt om det er rimelig å
ilegge selskapet ansvar.

Mindretallet viser til at det generelt ligger i kjernen av et flyselskaps oppgaver å frakte
passasjerer til ulike destinasjoner, hvor mange skal rekke en form for videre forbindelse
med et annet transportmiddel. Spesifikt er det i vår sak tale om en gjennomgående reise
til Fort Lauderdale, som er en kjent for sine cruiseskiphavner. For å komme seg på cruise,
må passasjerer fra Norge typisk ta fly, for eksempel til Fort Lauderdale. Mindretallet
viser videre til at KLM på sine nettsider for bestilling av flyreiser til Fort Lauderdale
markedsfører at blant annet følgende er en populær attraksjon i Fort Lauderdale: «Port
Everglades: en nydelig havn, samt en av verdens beste cruisehavner.» Det er etter
mindretallets syn en typisk og nær skadefølge at passasjerer som blir vesentlig forsinket
til Fort Lauderdale, ikke vil rekke cruiset sitt.

Mindretallet kan for øvrig ikke se at det vil være urimelig for KLM som profesjonell part
å bli ilagt ansvar for en slik skadefølge. Mindretallet viser i denne forbindelse til at det
er inntatt en bestemmelse om begrensning i fraktførers ansvar i luftfartsloven § 10-22
første ledd, siste setning,  jf. forskrift om fraktførers ansvar for skade ved lufttransport av
passasjerer, reisegods og gods § 1.

Klagerne er på sin side forpliktet til å begrense tapet i rimelig utstrekning. Klagerne
valgte å avbryte reisen da de forsto at de ville bli såpass forsinket at de ville miste
cruiseavgangen. Det ligger en mulig tapsbegrensning i å forsøke å ta igjen cruiseskipet.
Hvorvidt det var en realistisk mulighet å ta igjen cruiseskipet i en annen havn, og om
kostnadene forbundet med det ville blitt mindre enn å avbryte reisen, er uvisst. Klagerne
beregnet over 15 timer i overgangstid. Etter mindretallets syn er det mer enn tilstrekkelig
tid for å ta høyde for mindre forsinkelser på en slik reise, så det er ikke grunnlag for å
konkludere med medvirkning til tapet i denne forbindelse.

Mindretallet viser til at flertallet i nemnda i FLYKN-2015-332 (dissens 3:1) også kom til at
det var påregnelig for KLM at klagerne skulle på cruise fra Fort Lauderdale.

Etter mindretallets syn har klager krav på å få dekket sitt tap etter luftfartsloven § 10-20
som følge av at forsinkelsen førte til at de ikke ville rekke cruiseskipets avgang. I henhold
til EU-forordningens artikkel 12 kan standarderstatningen trekkes fra erstatning på annet
grunnlag, og dette gjøres etter fast praksis i nemnda. Mindretallet går ikke nærmere inn
på utmålingen

Ved en forsinkelse på mer enn 5 timer kan passasjeren velge å avbryte reisen og få hele
billettprisen refundert, samt en returflyvning tilbake til det første avgangsstedet så snart
som mulig, jf forordningens artikkel 6 nr 1 c iii), jf artikkel 8 nr 1 a). Klager hadde betalt
kr 12620 for billettene og KLM har refundert kr 10121,60. Nemnda anbefaler at KLM
refunderer det resterende beløpet med kr kr 2498,40.

Nemndas vedtak er i tråd med flertallets oppfatning

Vedtak

Transportklagenemnda anbefaler at KLM utbetaler standarderstatning på 600 euro per
person, samt utbetaler ytterligere refusjon av billettene med kr 2498,40.