Vedtak i Transportklagenemnda - Sjø

Sammendrag

Krav om bortfall av ilagt gebyr.

Dato
25.06.2021

Saksnummer
2021-00534

Tjenesteytere
Torghatten Nord

Klager har i det vesentlige anført

Klager reiste med ferjen fra Sandvikvåg til Halhjem den 29. desember 2020. Klager la
ikke merke til riktig fil til riktig ferge da hun hadde sykt barn i bilen og følte på tidspress
angående fergetiden. Dermed kjørte hun om bord i feil fil. Hun mener det er dårlig skiltet
og synes størrelsen på gebyret er urimelig høyt. 

Klager krever refundert gebyret på kr. 2071.

Tjenesteyterne har i det vesentlige anført
Det er den reisende selv som er ansvarlig for å passere registreringspunktet korrekt og
ha gyldig elektronisk betalingsmedium (AutoPASS-brikke eller skiltgjenkjenning), etter
"Forskrift om transport med ferje".

Viser til LOV OM VEGTRAFIKK § 5
"Enhver skal være oppmerksom på offentlig trafikkskilt, signal og oppmerking og skal
rette seg etter de forbud og påbud som gis på denne måte."

Torghatten Nord opprettholder utstedt tilleggstakst.

Nemnda bemerker

Klager fikk gebyr på kr. 2071 da hun kjørte inn i feil fil uten å ha AutoPASS-registrering.

Det følger av AutoPASS regulativ ferge pkt. 10 at reisende som ved kontroll har unnlatt å
betale eller registrere med brikke kan avkreves en
tilleggstakst på kr. 2100 pr kjøretøy. Det er den reisende selv som har ansvar for å gyldig
betalingsmedium, og klager hadde ikke dette. Etter nemndas syn er det godt merket på
stedet hvor man skal kjøre, og AutoPASS-systemet er godt synlig. Det var således adgang
til å ilegge gebyr, og nemnda kan ikke se at det grunnlag for refusjon.

Vedtak

Transportklagenemnda Sjø finner ikke å anbefale at klager gis medhold.