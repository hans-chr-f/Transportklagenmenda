Vedtak i Pakkereisenemnda

Sammendrag

Krav om prisavslag fordi det ikke var solsenger på stranden.

Dato
09.10.2015

Saksnummer
35/15P

Tjenesteyter
OrkidéEkspressen

Saken gjelder:

Krav om prisavslag fordi det ikke var solsenger på stranden.

Klager har i det vesentlige anført:

Klager bestilte en to ukers reise for seg og sin kone til Hotel Avista, Kata Beach, Phuket i
perioden 21.12.14 - 06.01.15.

Klager og hans kone hadde tidligere feriert på Hotel Avista. De hadde aldri bestilt en reise til
Thailand dersom de hadde vært klar over at det ikke var solsenger på stranden slik det var
sist de bodde på hotellet. Klager mener OrkidéEkspressen burde informert klager om en slik
endring og at det ikke skulle være nødvendig for klager å gå inn på nettsidene og lese om
eventuelle forandringer siden sist de var på hotellet.

Klager er pensjonister og ikke lenger ungdommer som kan legge seg ned i sanden hvor
det måtte være. Rundt bassenget var det 16 solsenger og disse var opptatt da gjestene var
nede tidlig på morgenen og la ned håndkle for å vise at sengen var opptatt. Turen var totalt
mislykket.

Klager ble ikke oppmerksom på informasjonen på hjemmesiden til OrkidéEkspressen før de
hadde ankommet Phuket.

Klager krever et prisavslag på kr 10.000 per person, totalt kr 20.000.

Det vises for øvrig til klagers brev.

OrkidéEkspressen har i det vesentlige anført:

I den første mailen til klager hvor det ble gitt tilbud og informasjon til reisemålene, var
det vedlagt en lenke til OrkidéEkspressens nettsider hvor bl.a. følgende fremgikk under
informasjonen om Phuket: «Merk at fra sommeren 2014 har landets myndigheter forbudt
private aktører å leie ut solsenger på Phukets strender.» Informasjonen fremgikk også av
OrkidéEkspressens side på Facebook.

OrkidéEkspressen har ikke markedsført mulighetene for leie av solsenger i Phuket.

Myndighetene bestemte seg på sommeren 2014 for å rydde strendene i Thailand.
Strendene er offentlige og ingen privatpersoner har rettigheter til å leie ut stranden til lokale
virksomheter som f.eks. til utleie av parasoller og solsenger. Både VG og Dagens Næringsliv
hadde reportasjer om dette.

Det var fremdeles mulig å ferdes på strendene som tidligere og det var tillatt å ta med egne
parasoller og solstoler til stranden.

OrkidéEkspressen har tilbudt klager et reisegavekort på kr 500.

Det vises for øvrig til brev fra OrkidéEkspressen.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2.

Klagen gjelder det faktum at klageren ikke visste at det ikke lenger var mulig å leie solstoler og
parasoller på stranden i Phuket da han bestilte reisen. Han mener at dette er et så viktig punkt
at arrangøren burde ha opplyst om det.

Pakkereisenemnda legger til grunn at opplysninger om dette fremkommer på arrangørens
hjemmesider, og at det dessuten har vært omtalt både i VG og Dagens Næringsliv. Årsaken til
at stoler og parasoller ikke lenger kan leies er at myndighetene sentralt har forbudt dette for å
rydde opp på strendene.

Nemnda kan ikke se at reisen lider av mangler. Den reisende er selv ansvarlig for å holde seg
orientert om lokale forhold, spesielt når man enkelt kan gjøre det ved å gå inn på arrangørens
nettsider. Nemnda legger uansett til grunn at det må være mulig å få kjøpt rimelige parasoller
og solstoler, slik man kan ved offentlige strender i Italia og Frankrike.

Nemnda har merket seg at arrangøren har tilbudt et gavekort på kr 500.

Vedtak:

Pakkereisenemnda kan ikke anbefale at det blir gitt noe prisavslag i dette tilfellet.

Vedtaket er enstemmig.