Vedtak i Pakkereisenemnda

Sammendrag

Krav om standarderstatning ved forsinkelse.

Dato
24.01.2019

Saksnummer
2018-02780

Tjenesteytere
Corendon
Detur Norway AS

Klager har i det vesentlige anført

Klager kjøpte en pakkereise for to personer med innkvartering på Diamond Premium
Hotel & Spa, Side, Tyrkia i perioden 02.07.2017 - 09.07.2017.

Corendon Airlines flyvning CAI772 ble forsinket fra Oslo - Antalya. Opprinnelig ankomst
Antalya kl. 17.25. Faktisk ankomst kl. 21.00. Forsinkelse 3 timer og 35 minutter. 

Klage ble sendt 06.09.2018. Klager mottok svar fra flyselskapet datert 14.09.2018. 

Klagers representant krever standarderstatning etter EU 261/2004 på 400 euro per
person, totalt 800 euro.

Det vises for øvrig til korrespondanse fra klager.

Tjenesteyterne har i det vesentlige anført
Corendon Airlines CAI772 fra Oslo til Antalya 02.07.2017 ble 2 timer og 59 minutter
forsinket ved ankomst gaten på Antalya flyplass. Aktuell avgang kl. 15.20 istedenfor kl.
12.15.  Flyet ankom gaten på flyplassen kl. 20.24 lokal tid istedenfor kl. 17.25. 

Detur Norway/Corendon Airlines avviser kravet om standarderstatning etter EU
Forordning 261/2004 da forsinkelsen var på 2 timer og 59, altså under 3 timer.

Det vises for øvrig til korrespondanse fra Detur Norway AS/Corendon Airlines.

Nemnda bemerker

Nemnda bemerker innledningsvis at saken er gammel.  Det legges imidlertid etter det
opplyste til grunn at klageren sendte klage direkte til flyselskapet.  Flyselskapet avslo
kravet ved brev av 14, september 2017.  Avslaget ser ut til å være svært skjematisk,
idet flyselskapet har tatt feil av hvilken flyplass klageren fløy fra.  Selskapet har skrevet
Gøteborg, mens flyet gikk fra Gardermoen. Nemnda legger etter omstendighetene til
grunn at klagen er rettidig fremsatt.

Flyselskapet har, til tross for henvendelse fra nemndas sekretariat, ikke inngitt ytterligere
kommentar av betydning for klagebehandlingen. Det fremgår av det som er fremlagt av
flyselskapet at flyet "arrived at gate" 2 timer og 59 minutter forsinket. 

Ved kansellering (innstilling) av en flygning har passasjeren rett til en standarderstatning
på 250, 400 eller 600 euro (avhengig av lengden på flygningen) med mindre selskapet
kan godtgjøre at innstillingen skyldes ekstraordinære omstendigheter som ikke kunne
vært unngått selv om alle rimelige tiltak var truffet, jf. forordningen artikkel 5. Tilsvarende
gjelder ved forsinkelser som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet, jf. EU-
domstolens avgjørelser i sak Sturgeon-Condor av 19. november 2009 og i sak Nelson
m.fl. av 23. oktober 2012.   

I samsvar med EU-domstolens dom i sak C-452/13 "Germanwings", avsnitt 27, legger
nemnda til grunn at "time of arrival" er det tidspunktet hvor minst en av flydørene har
blitt åpnet, jfr. EU-forordning 261/2004 artikkel 2, 5 og 7, fordi det er først på dette
tidspunkt at passasjerene kan gjenoppta normale aktiviteter.

Det er flyselskapet som har bevisbyrden for det nøyaktige tidspunktet da flyet ble parkert
ved gaten og minst en dør i flyet var åpnet.   

Corendon Airlines har, til tross for purringer fra nemndas sekretariat, unnlatt å besvare
henvendelsene på en måte som er klargjørende for nemnda. Det er ikke fremlagt noen
offisielle dokumenter fra flyplassmyndighetene. 

Nemnda legger etter dette til grunn at flyselskapet ikke har oppfylt sin
bevisbyrde.  Selskapet kunne ha innsendt Movement Log eller en bekreftelse fra
flyplassmyndighetene på hvilket tidspunkt dørene ble åpnet.

Den danske Trafik-, Bygge- og Boligstyrelse som behandler flyklager i Danmark legger
som et utgangspunkt 5 minutter til den registrerte block-on tid, med mindre flyselskapet
kan dokumentere at "doors open" var før dette tidspunkt.  De norske flyklagenemndene
legger seg på samme linje. Det gjør også pakkereiseklagenemnda.  I denne saken
medfører det at forsinkelsen som legges til grunn er på 3 timer og 4 minutter, idet det,
som gjennomgått ovenfor, ikke kan sees at flyselskapet har dokumentert at dørene ble
åpnet før dette tidspunkt.

En slik forsinkelse gir rett til en kompensasjon etter EU-forordningen på 400 euro per
passasjer, jfr. artikkel 7 nr. 1 b).

Vedtak

Pakkereisenemnda anbefaler at det utbetales standarderstatning etter EU-forordning
261/2004 på 400 euro per passasjer, totalt 800 euro.