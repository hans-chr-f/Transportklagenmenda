Vedtak i Transportklagenemnda
- Kollektivreiser

Sammendrag

Krav om frafall av gebyr - glemt reisekort

Dato
20.09.2021

Saksnummer
2021-00792

Tjenesteytere
Skyss

Klager har i det vesentlige anført

Klager ble ilagt gebyr 27. januar 2021. Klager representant, hennes mor, forklarer at
datteren hadde glemt skysskortet sitt denne dagen. Representanten forklarer at hun
hadde en gyldig månedsbillett hjemme. Videre anfører representanten at datteren aldri
har glemt reisekortet sitt før og at hun alltid har billetten med seg. Representanten viser
til innsendt dokumentasjon i saken som viser blant annet kvittering for billettkjøp. 

Klager krever frafall av gebyret.

Tjenesteyterne har i det vesentlige anført
Skyss har, til tross for purring fra sekretariatet, ikke kommet med uttalelse i saken ut over
svaret til klager.

Nemnda bemerker

Klager ble ilagt gebyr 27. januar 2021 fordi hun ikke kunne fremvise gyldig billett under
billettkontrollen. 

Det fremgår av Skyss sine transportvilkår § 3 at den reisende skal løse billett før eller
ved påstigning, og er selv ansvarlig for å inneha gyldig billett under hele reisen. Videre
fremgår det av transportvilkårene § 4 at reisende som ved kontroll ikke kan vise gyldig
billett plikter å betale tilleggstakst. 

Klager kunne ikke fremvise gyldig billett under billettkontrollen, slik at vilkårene for å
ilegge gebyr var til stede.

Klagers representant har anført at klager hadde glemt reisekortet sitt og dette var
grunnen til at hun ikke kunne fremvise billett under billettkontrollen. Videre har
representanten anført at klager har gyldig reisekort hjemme.

Nemnda bemerker at den reisende selv har ansvar for å sørge for at billetten er med ved
bruk av offentlig transport. Periodebilletten er upersonlig, og således er det nødvendig at
den er med på reisen. 

Nemnda bemerker at det av hensyn til reiseforetakenes behov er det nødvendig med en
konsekvent praksis da det er ulike årsaker til at den reisende ikke kan vise gyldig billett.

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda finner ikke å kunne anbefale at klager gis medhold.