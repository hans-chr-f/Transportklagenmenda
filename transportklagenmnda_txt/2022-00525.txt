Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
26.06.2022

Saksnummer
2022-00525

Tjenesteytere
Turkish Airlines

Klager har i det vesentlige anført

Klager med reisefølge (totalt fire reisende) skulle reise med TK1752 fra Oslo til Dubai
via Instabul den 18. februar 2022. Flyvningen ble forsinket og klager ankom endelig
destinasjon ca. fem timer senere enn planlagt. 

Klager krever standarderstatning 600 EUR per passasjer.

Tjenesteyterne har i det vesentlige anført
Flymaskinen med registrert navn TC-LKA var satt opp til ruten TK0758 fra Istanbul til
Dubai med avgang 18. februar, men på grunn av store forsinkelser på flymaskinens
tidligere strekning IST - LHR - IST den 18. februar, fikk dette konsekvenser for avgangen
klager skulle reise med. 

Det vises her til vedlagt historikk for flymaskinen som bekrefter dårlig vær på LHR
flyplass. Fordi årsak til forsinkelsen var utenfor selskapets kontroll kan Turkish Airlines
ikke imøtekomme klagers krav om standarderstatning.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Turkish Airlines har opplyst at forsinkelsen kom som følge av dårlig vær på tidligere
strekning til flymaskinen som skulle operere klagers avgang den 18. februar. Flyselskapet
viser til utklipp fra mediaoppslag og metar-logg, samt nyhetsoppslag om at stormen
Eunice medførte kansellering av 436 flighter i UK denne dagen. 

Nemnda mener at Turkish Airlines i denne saken har godtgjort at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet. Nemnda har med dette kommet frem til at klager med reisefølge ikke har rett
på standarderstatning i henhold til EU-forordning 261/2004.

Vedtak

Transportklagenemnda anbefaler at klager ikke gis medhold.