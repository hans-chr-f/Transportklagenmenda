Vedtak i Transportklagenemnda
- Kollektivreiser

Sammendrag

Ilagt gebyr for manglende eller ufullstendig billett

Dato
12.09.2017

Saksnummer
2017-01255

Tjenesteytere
Ruter

Klager har i det vesentlige anført

25. april tok klager buss 21 i Oslo. Klager kjøpte billett på sin mobiltelefon rett før bussen
ankom og kunne konstatere at status på appen var "Påstigning tillatt". Til tross for
statusen i app-en ble klager likevel ilagt gebyr. Klager viser til sin lange betalingshistorikk,
og ber om at saken blir behandlet på de samme premissene, slik tilfellet var med Hadia
Tajik. 

Klager har allerede betalt gebyret på kr 1150, men krever pengene tilbake på grunn av
den åpenbare forskjellsbehandlingen Ruter utøver overfor kundene sine.

Tjenesteyterne har i det vesentlige anført
Viser til henvendelse fra klager angående gebyr hun ble ilagt på bussen 25.april. kl 16:46.
I følge notatet til kontrollør så blir billetten kjøpt for sent, klager opplyser til kontrollen
at hun gikk på bussen ved Sannergata.  Sanntidssystemet viser at bussen kjørte fra
Sannergata kl 16:38:05. Kontrollørene gikk på bussen ved Einars vei kl 16:45, noe som
stemmer med sanntiden på bussen. Billetten hennes er kjøpt 16:46:07

Klagers påstand om at nedtelling på billetten hadde startet før hun gikk om bord kan
derfor ikke stemme. Mobilbilletten må være kjøpt og bekreftet før påstigning.

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager tok den 25. april 2017 buss 21 fra Sannergata. Ved kontroll på bussen ved Sagene
ble de ilagt gebyr da billetten var kjøpt etter ombordstigning.  

Det fremgår av Ruters transportvilkår punkt 5 at den reisende plikter å ha gyldig billett
før ombordstigning eller før passering av kontrollsoner. 
Av samme bestemmelse går det fram at passasjerer som ved kontroll ikke kan vise gyldig
billett, vil bli ilagt gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig.

Nemnda bemerker at det er uenighet om faktum. Etter nemndas syn må opplysningene
i Ruters sanntidssystem tillegges stor vekt. Bussen gikk fra Sannergata der klager gikk på
kl. 16.38.05. Klagers billett er registrert kjøpt kl. 16.46.05, dvs, ca 8 minutter senere og
etter at billettkontroll startet kl. 16.45.

Nemnda legger til grunn at vilkårene for ileggelse av gebyr var til stede og finner ikke
grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold. 

Vedtaket er enstemmig.