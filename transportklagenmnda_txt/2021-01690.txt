Vedtak i Transportklagenemnda - Fly

Sammendrag

Krav om refusjon av utgifter til drosje.

Dato
17.02.2022

Saksnummer
2021-01690

Tjenesteytere
SAS

Klager har i det vesentlige anført

Klager reiste fra Malaga til Oslo den 28. oktober 2021 med SK4684. Ved ankomst Oslo
kom ikke bagasjen til klager og klager måtte registrere dette. Flyet landet 29. oktober kl.
00:20 og da klager var ferdig med registreringen var det siste flytoget og bussen gått.
Derfor måtte klager ta en drosje hjem. 

Klager krever taxi utgifter refundert på kr. 2024,17.

Tjenesteyterne har i det vesentlige anført
SAS har ikke avgitt uttalelse til nemnda. 

Til klager har selskapet i det vesentlige anført:
Det er beklagelig at bagasjen ble forsinket på reisen og SAS har forstår frustrasjonen og
skuffelsen.
SAS refunderer ikke noen form for transportutgifter i tilfeller med forsinket bagasje og
derfor kan SAS ikke imøtekomme forespørselen om refusjon.

Nemnda bemerker

Det fremgår av luftfartsloven § 10-20 at fraktføreren er ansvarlig for tap som følge av
forsinkelse med mindre det godtgjøres at alle forholdsregler som med rimelighet kan
kreves for å unngå tapet, er tatt, eller at dette ikke har vært mulig.

Nemnda har delt seg i et flertall og et mindretall. 

Flertallet, lederen og forbrukerrepresentantene, mener at årsaken til at klager ikke
rakk siste tog eller buss, var at klager ikke mottok sin bagasje og måtte bruke tid på
å registrere dette hos flyselskapet. Flyselskapet har ikke godtgjort at de har tatt alle
forholdsregler som med rimelighet kan kreves for å unngå tapet. 

Mindretallet, bransjerepresentantene, mener at klager har beregnet for lite tid
fra ankomsttidspunkt til siste transport, og at manglende bagasje derfor ikke var
avgjørende. 

I tråd med flertallets syn anbefaler nemnda at SAS erstatter klagers utgifter til taxi,
fratrukket påregnelige utgifter til flytogtransport fra flyplassen til Oslo sentrum, kr. 204
for en voksenbillett. Beløpet utgjør 2024,17 kroner - 204 kroner = 1820,17 kroner.

Vedtaket er fattet med dissensen som fremgår over.

Vedtak

Transportklagenemnda anbefaler at SAS erstatter klagers drosjeutgifter med fratrekk av
hva flytoget koster.