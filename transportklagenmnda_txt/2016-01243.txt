Vedtak i Transportklagenemnda - Fly

Sammendrag

Krav om refusjon av utgifter grunnet nektet ombordstigning.

Dato
27.10.2017

Saksnummer
2016-01243

Tjenesteytere
SAS

Klager har i det vesentlige anført

Klagers kone skulle reise fra Stavanger til Basra i Irak via København og Doha den
13. august med retur 5. september 2016. Ved innsjekk i Stavanger ble hun nektet
ombordstigning da hun ikke hadde visum. Klagers kone er norsk statsborger, men er
født i Irak. Familien har flere ganger reist fra Norge til Irak uten å ordne visum på forhånd
da de får dette på flyplassen ved ankomst. Klager viser til nettsiden Regjeringen.no hvor
følgende kommer frem: "Irakiske myndigheter anser norske statsborgere av irakisk
opprinnelse som irakiske borgere."

Klagers kone tapte 24 dagers ferie, hun tapte flybilletten til kroner 7 652, og hun pådro
seg advokatutgifter til kroner 3 828. 

Klager krever ovennevnte utgifter refundert, samt kompensasjon for tapt ferie.

Det vises for øvrig til klagers brev.

Tjenesteyterne har i det vesentlige anført
Klager ble stoppet ved innsjekk av bagasje da hun ikke kunne fremlegge gyldig
reisedokument for innreise til Irak. Ved sjekk av reisedokumenter bruker flyselskapene
Timatic som administreres av IATA (International Air Transport Association), det vises
til fremlagt utskrift av informasjon om innreise til Irak for norske statsborgere. Her
presiseres det at norske statsborgere som er født i Irak må kunne fremlegge et originalt
og offisielt irakisk dokument hvor navnet er identisk med passet, dersom de ikke har
visum. I dette tilfellet hadde klager verken visum eller dette offisielle dokumentet. 

Klager viser til Regjeringen.no hvor det står at norske statsborgere født i Irak er å anse
som irakiske borgere. Dette er ingen garanti for at passasjerer i denne kategorien får
utstedt visum ved ankomst Irak. Det står også på samme nettside at "Nordmenn må ha
visum for opphold i Irak". 

Det er passasjerens ansvar å påse at alle reisedokumenter er i orden før avreise.
Passasjerer uten korrekte reisedokumenter vil bli avvist på flyplassen ved avreise,
da flyselskapene risikerer bøter dersom de frakter passasjerer uten korrekt
dokumentasjon. 

SAS kan ikke imøtekomme klagers krav.

Nemnda bemerker

En passasjer som mangler nødvendige reisedokumenter til et land, kan bli nektet
innreise. Det er passasjerens ansvar å sørge for å ha gyldige reisedokumenter. Det er
flyselskapets ansvar å kontrollere at passasjeren har slike dokumenter. Hvis selskapet
tar med en passasjer som ikke har papirene i orden, kan selskapet bli ilagt bot av det
aktuelle landet. Selskapet må også besørge retur av passasjeren.

En passasjer som blir berettiget avvist for ugyldige reisedokumenter, har ikke rett til
erstatning eller andre ytelser fra flyselskapet. En passasjer som derimot blir uberettiget
avvist, har rett til standarderstatning, refusjon / omruting og forpleining fra flyselskapet
etter EU-forordning 261 / 2004 artikkel 4 nr 3, jf artiklene 7, 8 og 9.

Slik nemnda ser det ble klagerens ektefelle berettiget avvist:

Flyselskapenes verktøy for å kontrollere reisedokumenter - Timatic - er utviklet av
International Air Transport Association (IATA), og inneholder oppdatert informasjon
om pass- og visumbestemmelser i hele verden. Verktøyet brukes av flyselskaper
over hele verden ettersom det ikke er mulig å kontakte ambassader, konsulater og
myndigheter (som har svært begrenset telefontid) hver gang det oppstår spørsmål om
innreisebestemmelser.

Det fremgår av Timatic at det er påkrevd med visum for alle som reiser til Basra med
unntak for passasjerer som har pass som viser at de er født i Irak. Passasjerer som har
slike pass, må på den andre siden legge frem et originalt og offisielt irakisk dokument
med samme navn som i passet hvis de ikke har visum. 

Det følger av regjeringen.no at alle nordmenn må ha visum for innreise til Irak og at
irakiske myndigheter anser norske statsborgere av irakisk opprinnelse som irakiske
borgere. Det følger ikke klart at kravet til visum ikke gjelder norske statsborgere med
irakisk opprinnelse. 

Både Timatic og regjeringen.no gir således informasjon om at irakiske myndigheter anser
passasjerer av irakisk opprinnelse, som irakiske borgere. Mens slike passasjerer i følge

Timatic kan ha et originalt og offisielt irakisk dokument med samme navn som i passet i
stedet for visum, kan det i følge regjeringen.no se ut til at de må ha visum.

Klageren hadde verken visum eller et originalt og offisielt irakisk dokument med samme
navn som i passet, og kunne derfor avvises.

Vedtak

Transportklagenemnda - fly anbefaler ikke at klageren gis medhold.