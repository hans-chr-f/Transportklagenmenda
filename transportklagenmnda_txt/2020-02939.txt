Vedtak i Transportklagenemnda - Fly

Sammendrag

Krav om refusjon av utgifter til ny billett med annet selskap.
Klager har anført at det ikke ble gitt beskjed om kansellering.

Dato
11.05.2021

Saksnummer
2020-02939

Tjenesteytere
Norwegian Air Shuttle
eSkyTravel.no

Klager har i det vesentlige anført

Klager hadde bestilt en reise med DY310 fra Oslo til Kirkenes den 5. august 2020 og
retur med DY311 fra Kirkenes til Oslo den 11. august 2020. Reisen var kjøpt gjennom
reisebyrået eSky, og han betalte 2 465 kroner til reisebyrået.

Da klager møtte opp på flyplassen i forbindelse med avgangen fra Oslo, som opprinnelig
var satt opp kl. 09.20, fikk han beskjed om at flyvningen var blitt kansellert. Ny avgang
var satt opp kl. 17.30. Siden klager var reiseleder for en gruppe som skulle transporteres
ut på Finnmarksvidda, hadde han ikke anledning til å vente. Han kjøpte derfor ny billett
med SAS for en avgang kl. 08.55 samme dag. Denne billetten kom på 3 374 kroner.

Klager krever refusjon av den nye billetten med SAS.

Tjenesteyterne har i det vesentlige anført
eSky har på tross av oppfordring ikke inngitt tilsvar i saken.

Norwegian har anført følgende:

Klager ble informert om ruteendringen tre ganger, den 6. juli og den 20. juli 2020. Det
vises til fremlagt dokumentasjon på dette.

I henhold til Norwegians generelle befordringsvilkår artikkel 6.2.1, som alle passasjerer
må akseptere ved bestilling av flyvninger på Norwegians nettsider, kreves det at det
oppgis en e-postadresse og et mobilnummer ved bestilling. Disse opplysningene må
være korrekte, da dette er den eneste muligheten for selskapet å komme i kontakt med
passasjeren på. Følgelig har Norwegian sendt e-poster til e-postadressen som ble oppgitt
i bestillingen.

Det vises også til artikkel 11.1.2 i de samme befordringsvilkårene, hvor Norwegian
forbeholder seg retten til å gjøre endringer i avgangstiden for flyvningen etter at
bestillingen er utført.

I henhold til artikkel 5 nummer 1 bokstav c første punkt i EU-forordning 261/2004 har
passasjerene rett til standarderstatning fra fraktføreren i samsvar med artikkel 7, så
fremt de ikke er blitt informert om kanselleringen minst to uker før opprinnelig planlagt
avgangstid. Da passasjerene i dette tilfellet ble informert mer enn to uker i forveien, har
klager ikke rett på standarderstatning for ruteendringen.

Klager har fått refusjon for den ubrukte Norwegian-billetten.

Nemnda bemerker

Nemnda legger til grunn at DY310 fra Oslo til Kirkenes den 5. august 2020 ble kansellert,
og at det ble satt opp ny avgang samme dag. Klager har anført at han aldri mottok
beskjed om dette.

En ruteendring innebærer kansellering av en avtalt flyvning. Kansellering gir rett til
standarderstatning etter EU-forordning 261/2004 artikkel 5, jf. artikkel 7, med mindre
flyselskapet har informert om endringen minst to uker før planlagt avgangstid. I dette
tilfellet har Norwegian forklart og fremlagt dokumentasjon på at de sendte varsel om
ruteendringen til e-postadressen som var oppgitt i bestillingen. Da bestillingen var utført
av et reisebyrå, var det reisebyråets e-postadresse som ble brukt.

Reisebyrået har ikke svart på sekretariatets anmodninger om tilsvar i saken. Det er
således uklart hvorfor varselet om kanselleringen ikke er blitt videreformidlet fra
reisebyrået til klager. Det er imidlertid flyselskapet som er ansvarssubjekt etter EU-
forordning 261/2004, og dermed flyselskapet som har ansvar for å informere kunden om
blant annet endringer. I tilfeller der det er grunnlag for det, kan selskapet kreve regress
fra reisebyrået.

Selv om det følger av Norwegians generelle befordringsvilkår at det oppgis en e-
postadresse og et mobilnummer ved bestilling, kan klager ikke lastes for at løsningen
åpner for at det ved bestilling gjennom reisebyrå er dettes e-postadresse og
mobilnummer som fylles inn. Når flyselskapene er ansvarssubjekt etter EU-forordningen
må de også sørge for at det er sluttkundens kontaktinformasjon som oppføres dersom
dette skal kunne frita for følgene av manglende informasjon til kunden. Nemnda
mener på denne bakgrunn at Norwegian i henhold til EU-forordning 261/2004 må bære
ansvaret for at klager ikke fikk beskjed om kanselleringen mer enn to uker før avreise.

Overfor klager har Norwegian oppgitt at kanselleringen skyldtes covid-19-pandemien.
Dette kan være en ekstraordinær omstendighet som fritar for standarderstatning.
Kanselleringsårsaken er imidlertid ikke dokumentere nærmere. Det er heller ikke
dokumentert overfor nemnda. Nemnda mener således at flyselskapet ikke har godtgjort
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet. Klager har derfor som utgangspunkt rett på 250
euro i standarderstatning for kanselleringen i henhold til EU-forordning 261/2004 artikkel
5 og 7. Etter artikkel 5 nummer 1 bokstav c iii, har den reisende likevel ikke krav på
standarderstatning dersom han tilbys omruting slik at han kan reise høyst en time før
planlagt avgangstid og ankomme det endelige bestemmelsessted senest to timer etter
planlagt ankomsttid. 

Etter forordningen artikkel 8 har den reisende rett på refusjon eller omruting snarest
mulig eller på et senere tidspunkt etter eget valg. Omrutingsplikten begrenser seg ikke til
flyvninger med samme selskap. Den kansellerte flyvningen hadde opprinnelig avgang kl.
09.20, og klager ble tilbudt omruting med ny avgang kl. 17.30. Når klager hadde møtt opp
i tide til å rekke det, mener nemnda at omruting "snarest mulig" også omfatter tidligere
avganger. Dette følger også indirekte av artikkel 5 nummer 1 bokstav c iii. Norwegian
skulle dermed tilbudt klager omruting med den SAS-avgangen han selv kjøpte billett til.
Når de ikke gjorde dette, må selskapet pålegges å erstatte mellomlegget. 

Billetten med SAS kom på 3 374 kroner. Norwegian har opplyst at de har refundert den
opprinnelige billetten. Det er uklart for nemnda hvilket beløp klager eventuelt har fått
refundert. Nemnda mener derfor at Norwegian må refunder kr 3 374 med fratrekk for
det som allerede er refundert.

Nemnda har kommet til at klager skulle vært omrutet med SAS-avgangen som han selv
sørget for billetter til, og at Norwegian må erstatte klagers utgifter til dette. Nemndas
flertall, nemndas leder og bransjerepresentantene, er av den oppfatning at klager
dermed i realiteten får omruting med denne avgangen, og har dermed ikke krav på
standarderstatning, jf. artikkel 5 nummer 1 bokstav c iii.

Mindretallet, forbrukerrepresentantene, er av den oppfatning at unntaket fra å utbetale
standarderstatning i artikkel 5 nummer 1 bokstav c iii), kun kommer til anvendelse hvor
selskapet selv har tilbudt den omrutingen som innebærer at klager kunne «reise høyst
en time før planlagt avgangstid og ankomme til det endelige bestemmelsessted senest to
timer etter planlagt ankomsttid». Det er ikke tilfellet i vår sak, og mindretallet er derfor av
den oppfatning at klager også har krav på standarderstatning.

Vedtaket er fattet med den dissens som fremkommer ovenfor.

Vedtak

Transportklagenemnda anbefaler at Norwegian utbetaler kr 3 374 til klager, med fratrekk
av det som allerede er refundert.