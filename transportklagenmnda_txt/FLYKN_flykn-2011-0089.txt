Vedtak i Transportklagenemnda - Fly

Sammendrag

Krav om erstatning som følge av kansellering.

Dato
06.10.2011

Saksnummer
089/11F

Tjenesteyter
Widerøe's Flyveselskap AS

Krav om erstatning som følge av kansellering.

Klager har i det vesentlige anført:

Klager skulle reise fra Førde til Oslo med WF128 kl. 20:14 den 26. desember 2010.

På vei til Førde Lufthavn fikk klager melding om at flyet var innstilt, og at hun var booket om til
neste dag kl. 08:00.

Klager sjekket internett og fant ut at flyet likevel gikk som normalt. Klager tok kontakt med
Widerøe og fikk bekreftet at flyselskapet prioriterte å ta med passasjerer som skulle ha vært
med et kansellert fly tidligere på dagen, WF125.

WF128 ble kansellert som følge av teknisk feil, men det var ingen teknisk feil med klagers fly,
WF128.

Klager krever standard erstatning EUR 250.

Widerøe har i det vesentlige anført:

Widerøe beklager de konsekvenser som fulgte i forbindelse med at WF128 ble kansellert.

Kanselleringen er dessverre ikke kompensasjonsberettiget i henhold til EU regulativet, da
hendelsen var ekstraordinær og utenfor Widerøes kontroll.

I dette tilfellet teknisk problem på flyet.

Passasjerene kan ved kanselleringer enten velge full refusjon av billetten, eller forpleining og
ombooking til neste flyavgang.

Widerøe kan dessverre ikke imøtekomme klagers krav.

Nemnda bemerker:

Nemnda legger på bakgrunn av de foreliggende opplysninger at klagers flygning WF128 ble
kansellert.

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU forordning 261/2004 artikkel 5.

Det fremgår av Widerøes dokumentasjon at WF128 ble kansellert pga «late arrival of aircraft
from another flight is extraordinary reason tech». Det er ikke opplyst hvilket teknisk problem
som har oppstått, når det oppstod eller hvorfor dette førte til at klagers fly ble kansellert.
Widerøe har følgelig ikke godtgjort at WF128 ble innstilt som følge av en ekstraordinær
omstendighet som ikke kunne vært unngått selv om alle rimelige tiltak var truffet. Klager har
etter dette rett til en standardkompensasjon på 250 euro.

Vedtak:

Flyklagenemnda anbefaler at klager gis en erstatning på 250 euro.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines