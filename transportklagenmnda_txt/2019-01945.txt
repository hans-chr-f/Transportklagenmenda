Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
10.03.2020

Saksnummer
2019-01945

Tjenesteytere
SAS

Klager har i det vesentlige anført

Klager med reisefølge (tilsammen to personer) skulle reise fra Trondheim til Seoul
via København og Beijing den 5. april 2019 kl 10.25 med ankomst kl 11.35 den 6.
april. SK2889 fra Trondheim til København ble forsinket slik at klager mistet sin
videreforbindelse. Hun og reisefølget ble booket om via Shanghai og ankom endelig
bestemmelsessted kl 16.45, mer enn fem timer forsinket.

Klager krever standarderstatning 600 euro per person i henhold til EU-forordning
261/2004.

Tjenesteyterne har i det vesentlige anført
SK2889 ble forsinket ca 1 time grunnet så vel radarproblemer på foregående flyvning
som av akutt sykdom blant en av passasjerene like før avgang fra Trondheim.
Passasjerens bagasje måtte lastes av flyet. Det vises til fremlagt dokumentasjon. Klager
og hennes reisefølge ble booket om til neste ledige avgang via Shanghai samme dag.

Hendelsen er ikke kompensasjonsberettiget i henhold til EU-forordning 261/2004 da
årsaken var ekstraordinære omstendigheter utenfor SAS' kontroll. 

SAS kan ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Nemnda finner at flyselskapet SAS har dokumentert at forsinkelsen skyldtes en
ekstraordinær omstendighet som ikke kunne vært unngått selv om alle rimelige tiltak var
truffet. Flyselskapet har lagt frem dokumentasjon som viser at det var radarproblemer
på foregående flyvning fra Stavanger til Trondheim og videre at en passasjer ble akutt
syk etter ombordstigning på SK2889. Dette førte til at passasjeren og hans bagasje måtte
taes av flyet. Nemnda mener derfor det ikke er grunnlag for standarderstatning.

Vedtak

Transportklagenemnda - fly anbefaler ikke at klager gis medhold.