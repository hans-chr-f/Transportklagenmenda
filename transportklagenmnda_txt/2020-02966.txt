Vedtak i Pakkereisenemnda

Sammendrag

Krav om refusjon for tapt ferie ved tidligere hjemreise grunnet Covid-19.

Dato
01.12.2020

Saksnummer
2020-02966

Tjenesteytere
Peer Gynt Tours AS

Klager har i det vesentlige anført

Klagen gjelder en pakkereise for to personer til Malaga i perioden 07.03.2020 -
28.03.2020. Totalpris 33 830 kroner.

Det ble gitt beskjed om kansellering den 15.03.2020 klokken 08:00. Årsaken til
kansellering var UD sitt råd om at alle måtte hjem.

Klager har sitert Peer Gynt Tours tilsvar: "Det var naturlig nok en del av våre gjester som
ønsket en ny og tidligere hjemreise som følge av dette, mens andre ikke ønsket det. Flere
fikk tilbud allerede den 14. mars om hjemreise med ulike rutefly påfølgende uke. Den 15.
mars kunne vi så gi et godt tilbud til alle reisende om hjemreise med chartret fly direkte
fra Spania til Norge (chartret av en annen norsk arrangør). Det tilbudet aksepterte da de
resterende gjestene, inkludert klager."

Klager har følgende kommentar til ovennevnte: "Den 13. mars kom tilbud i fra Peer Gynt
til reisende om å kunne dra hjem tidligere, oss bekjent var det to par som tok imot det.
Vi spurte selv reiseleder om hun skulle hjem, nei da, hun hadde ingen planer om å reise
hjem. Vår respons til henne var at da blir vi og. 15 mars klokken 08.00 ble vi oppringt av
representant i fra Peer Gynt om at ALLE skulle hjem. Vi måtte være klar innen klokken
12.00. Det var ikke ett ønske i fra oss eller ett forslag. Ordrett i fra reiseoperatør var at
alle skulle hjem."

Klager har søkt forsikringsselskap om dekning/erstatning. Klager har blitt tilkjent
dekning/erstatning. Utfall: Dekket hjemreise.

Klagers krav: Tilbakebetaling av de siste 2 resterende uker.

Det vises for øvrig til korrespondanse fra klager.

Tjenesteyterne har i det vesentlige anført
Den 14. mars kom UD med et reiseråd hvor man frarådet reiser som ikke var strengt
nødvendige til alle land. Da hadde klager allerede vært ca. en uke i Spania.

Selv om pakkereiseloven gir den reisende et sterkt vern, spesielt gjennom retten til fri
avbestilling i pakkereiselovens § 22, så gjelder denne kun før avreise. Reisende som
allerede var på destinasjonen da UD utstedte sitt reiseråd, er imidlertid ikke beskyttet av
pakkereiselovens avbestillingsregler. Heller ikke har de krav på refusjon av den delen av
pakkereisen som ikke ønskes benyttet dersom de "avbestiller" deler av pakkereisen etter
at reisen er påbegynt. Arrangøren av pakkereisen har en plikt iht. pakkereiseloven § 36
til å bistå reisende "i vanskeligheter" med å finne en ny hjemreise, men dette er ikke en
økonomisk forpliktelse for arrangøren. Tradisjonelt kommer reiseforsikringen inn i bildet
i slike tilfeller, dvs. der reisende er i vanskeligheter eller det inntreffer uunngåelige.

Peer Gynt Tours kan ikke se at det foreligger grunnlag for prisavslag.

Det vises for øvrig til korrespondanse fra Peer Gynt Tours AS.

Nemnda bemerker

Klagen gjelder en pakkereise for to personer til Malaga i perioden 07.03.2020 -
28.03.2020. Totalpris 33 830 kroner.

Det ble gitt beskjed om kansellering den 15.03.2020 klokken 08:00. Årsaken til
kansellering var UD sitt råd om at alle måtte hjem.

Utenriksdepartementet anbefalte den 14. mars alle nordmenn å returnere til Norge, i
samråd med sitt reisebyrå. Reiserådet ble iverksatt mens klager var på reise. Tjenesteyter
hjalp sine kunder hjem med eget chartret fly basert på UDs reiseråd og brukte da
hjemmelen i § 36 om bistandsplikt. I henhold til alminnelige vilkår punkt 6.2 kan
arrangøren kansellere en reise uten erstatningsansvar, dersom pakkereisen ikke kan
gjennomføres på grunn av uunngåelige og ekstraordinære omstendigheter og den
reisende underrettes om avlysningen uten grunnet opphold. Det er åpenbart at korona
situasjonen som kom rundt 14.03.2020 og er av en slik type hindring. Av samme punkt
fremkommer det at arrangøren heller ikke har erstatningsansvar dersom pakkereisen
må avbrytes som følge av at slike hindringer inntrer etter at pakkereisen er påbegynt.
Dersom reisen forkortes ved at arrangøren eller kunden avbryter den pga. slike forhold,
vil kunden likevel ha krav på et forholdsmessig prisavslag.

Korona situasjonen er klart en hindring utenfor arrangørens kontroll og forholdet
medfører ikke erstatningsansvar etter pakkereiseloven § 32. Etter nemndas vurdering
bør arrangøren utbetale et forholdsmessig prisavslag for den ulempe klager opplevde.

Nemnda anbefaler at tjenesteyter utbetaler et prisavslag skjønnsmessig fastsatt til 8 000
kroner.

Når det gjelder utgifter til hotell, anbefaler nemnda at klager fremsetter kravet på
nytt ovenfor sitt forsikringsselskap da tjenesteyter ikke er ansvarlig for utgifter utover
ankomst til avtalt flyplass.

Vedtak

Pakkereisenemnda anbefaler at klager gis delvis medhold.