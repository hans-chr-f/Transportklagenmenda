Vedtak i Transportklagenemnda - Fly

Sammendrag

Krav om refusjon av flybilletter og hotellovernatting. Anført
feil fra flyselskapets side i forbindelse med endring av reise.

Dato
26.04.2021

Saksnummer
2020-03272

Tjenesteytere
Norwegian Air Shuttle

Klager har i det vesentlige anført

Klager hadde kjøpt en billett med Norwegian for en reise mellom Bergen og Harstad,
med mellomlanding i Oslo på utreisen den 29. juni 2020. Klager betalte 2 515 kroner for
disse billettene. Klager anfører at hun den 15. mai 2020 fikk en e-post fra Norwegian
om at flyavgangen fra Bergen til Oslo den 29. juni var endret, slik at hun ikke ville rekke
flyet videre fra Oslo til Harstad samme dag. Hun tok derfor kontakt med Norwegian og
kansellerte flyvningen mellom Bergen og Oslo, men oppga at flyvningen mellom Oslo og
Harstad og returen fra Harstad til Bergen skulle beholdes. Klager mottok billetter som
bekreftet dette.

Den 3. juni 2020 fikk klager tilbake 1 846 kroner fra Norwegian. Klager kontaktet da
Norwegian for å sjekke om dette innebar at billettene hennes var blitt kansellert. Hun
fikk da oppgitt at flyvningen fra Oslo til Harstad også var kansellert. Returreisen fra
Harstad til Bergen var dog fremdeles gyldig, og det var derfor klager ikke hadde fått
tilbakebetalt hele summen på 2 515 kroner. Kundeservicerepresentanten oppga at de
ville ordne opp i feilen og at klager kunne kjøpe ny billett fra Oslo for å sikre seg plass,
men at denne kunne kanselleres og alle pengene tilbakebetales så snart Norwegian
hadde ordnet opp i feilen. På bakgrunn av denne beskjeden kjøpte klager ny billett fra
Oslo til Harstad pålydende 3 009 kroner. Samtidig fikk klager beskjed om at returen fra
Harstad til Bergen fremdeles var aktiv. Klager valgte å sitte på med bekjente for å komme
seg fra Bergen til Oslo, og overnattet i Oslo for å rekke morgenflyet fra Oslo til Harstad
den 29. juni.

Klager fikk aldri beskjed om at den nevnte feilen var korrigert fra Norwegians side,
og hun reiste derfor til Harstad på de nye billettene. Norwegian sendte samtidig ut
en e-post med billettene som klager hadde fått oppgitt at ikke var gyldige lenger. På
grunn av dette valgte klager å ringe Norwegian på nytt for å sjekke om den opprinnelige
returreisen faktisk var gyldig. Klager fikk da oppgitt at returreisen var blitt kansellert av
Norwegian. Klager hadde ikke mottatt beskjed om dette eller refusjon av disse pengene.
Klager måtte derfor kjøpe en ny billett Harstad-Bergen pålydende 1 609 kroner.

Klager krever refusjon av den nye billetten fra Harstad til Bergen på 1 609 kroner,
mellomlegget på de opprinnelige billettene som ikke ble refundert (669 kroner) og den
nye billetten til Harstad pålydende 3 009 kroner, i tillegg til refusjon av 349,50 kroner for
hotellovernatting i Oslo.

Tjenesteyterne har i det vesentlige anført
Norwegian har ikke inngitt tilsvar i saken på tross av oppfordring og utsatt svarfrist.

Nemnda bemerker

Flyselskapet har tross oppfordring ikke avgitt uttalelse til nemnda. Nemnda treffer
da vedtak basert på opplysningene som er fremkommet tidligere i saken, jf.
transportklagenemndforskriften § 5-3 tredje ledd.

På bakgrunn av sakens opplysninger legger nemnda til grunn at klager hadde bestilt
en tur-returreise mellom Bergen og Harstad, med mellomlanding i Oslo på utreisen.
Flyvningen DY601 fra Bergen til Oslo på utreisen ble endret, slik at klager ikke ville rekke
videreforbindelsen DY360 fra Oslo til Harstad. Hun ønsket derfor å kansellere flyvningen
Bergen-Oslo, men beholde resten av bestillingen. Nemnda er av den oppfatning at også
flyvningen Oslo-Harstad ble kansellert, på tross av klagers ønske om å beholde denne.
Det er uklart for nemnda hva som ble sagt mellom klager og Norwegian på telefon i
den forbindelse. Nemnda er av den forståelse at det også skjedde en ruteendring på
flyvningen fra Oslo til Harstad, noe som kan ha bidratt til en misforståelse mellom klager
og Norwegian.

Nemnda er videre av den forståelse at det også skjedde en ruteendring på returreisen
fra Harstad og Bergen. Det er uklart for nemnda om dette ble kommunisert som en
kansellering eller kun en ruteendring til klager. Norwegian har ikke svart nemnda, og
nemnda legger derfor klagers forklaring til grunn. Norwegian har etter dette kansellert
klagers ulike flyvninger, og hun hadde da krav på omruting etter EU-forordning 261/2004
artikkel 5 og artikkel 8. Slik omruting ble ikke tilbudt, og klager har da krav på erstatning
for kostnadene hun har hatt ved å foreta omrutingen selv. Etter det opplyste utgjør
kostnadene til nye billetter kr 4 618, i tillegg kommer hotellovernatting på kr 349,50, til
sammen kr 4 967,50. Klager har allerede fått refundert kr 1 846, slik at det gjenstående
er kr 3 121,50.

Vedtak

Transportklagenemnda anbefaler at Norwegian dekker klagers utgifter til omruting med
ytterligere kr 3 121,50.