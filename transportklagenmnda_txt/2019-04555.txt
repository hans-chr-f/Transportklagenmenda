Vedtak i Transportklagenemnda - Fly

Sammendrag

Krav om erstatning for utgifter som følge av forsinkelse.

Dato
05.06.2020

Saksnummer
2019-04555

Tjenesteytere
SAS

Klager har i det vesentlige anført

Klager og hans reisefølge, totalt 6 personer, skulle reise fra Bergen via København til
London den 4. september 2019. De skulle reise videre fra Heathrow med Flybee til
Newquay i Cornwall samme kveld der de skulle på fem dagers ferie. Avgangen med
SK1517 fra København ble forsinket og de ankom London  tre timer og 5 minutter
forsinket. De rakk derfor ikke sin videre forbindelse til Newquay. 

SK 1517 skulle etter ruten landet på Heathrow kl 1730. Ut fra rutetid var det vel tre
timer mellom ankomst til og avreise fra Heathrow. Ankomst og avreise gikk fra samme
terminal. De forlot SK1517 på Heathrow ca. kl 20.35. Flyet videre til Cornwall hadde
avgang kl. 20.40. Forsinkelsen medførte at de måtte overnatte i London og kjøpe nye
flybilletter dagen etter.

Klager fremsatte krav om erstatning for utgifter til overnatting og nye flybilletter til
SAS. Det er flere forhold klager reagerer på i sin klagekorrespondanse med SAS, der de
tilsynelatende kunne hjelpe dem med utgiftene i sitt første svar og deretter avslo kravet
om erstatning i sitt neste svar med henvisning til at forsinkelsen skyldtes ekstraordinære
omstendigheter - såkalte "air traffic restrictions (ATR)" uten nærmere forklaring på hva
dette representerer. SAS viser til forsinket SLOT-tid og et forsinket fly inn til Dublin. Fra
cockpit fikk passasjerene i klagers fly beskjed om at flyets besetning var forsinket inn
til - og dermed fra - Dublin. Klager har heller ikke klart å tyde alle kodene i et vedlegg til
svaret fra SAS. SAS har refundert deres utgifter til mat på Kastrup. Klager stiller spørsmål
om hvor langt tilbake i tid en slik kjedereaksjon, som førte til deres forsinkelse, kan
trekkes for at det skal være en ekstraordinær omstendighet? 

Under ventetiden på Kastrup forsøkte klager og hans reisefølge å få plass på et annet fly,
men alt var fullt. De fikk ingen informasjon om sine rettigheter og heller ikke tilbud om
mat i ventetiden på ny avgangstid. Klager påpeker at de savner en skikkelig begrunnelse
for avslaget og at det kan virke som at hvis man ikke velger samme operatør, har man
ingen rettigheter. I denne sammenheng var det ikke mulig å velge en samme operatør
fra Bergen til Newquay på dette tidspunktet og sånn sett oppfatter klager det som
urimelig dersom dette har betydning. Det at SAS i sitt tilsvar til nemnda viser til sterk
vind som årsak til forsinkelsene finner klager påfallende, all den tid han har etterspurt
årsaken til det SAS har omtalt som en ekstraordinær hendelse i sin korrespondanse med
klager. Klager mener SAS ikke har dokumentert eksistensen av og forbindelsen mellom
de ekstraordinære omstendighetene og den aktuelle forsinkelsen. SAS har heller ikke
dokumentert om noe ble gjort for å minimere følgene av forsinkelsen.

Klager fastholder sitt krav om dekning av deres utgifter, totalt NOK 19856, samt
standarderstatning for 6 personer i henhold til EU-forordning 261/2004.

Tjenesteyterne har i det vesentlige anført
Klager med reisefølge hadde billetter for reise den 4. september 2019 med SK 2875 og
SK1517 fra Bergen til London/Heathrow via København. I følge klager
hadde reisefølget separate billetter for reise fra Heathrow til Newquay med BE2188
kl.20.40.

Dessverre ble SK1517 med planlagt avgang kl. 16.30 og planlagt ankomst kl. 17.30,
forsinket på grunn av restriksjoner i luftrommet og på flyplassen i Dublin på foregående
avgang. Ny avgangstid var kl.19.07, og dette førte til at SK1517 ankom Heathrow kl.
20.17, 2 timer og 47 minutter forsinket. 

Foregående flyvning SK538 ankom København 148 minutter forsinket på grunn av
restriksjoner ved flyplassen i Dublin forårsaket av sterk vind. SK1517 ble ytterligere 15
minutter forsinket på grunn av sterk vind som førte til restriksjoner i luftrommet over
London Heathrow. SAS viser til trafikklogger og metarrapporter denne dagen.

Forsinkelsen av SK1517 var forårsaket av værforholdene i Dublin og London og dette må
ansees som en ekstraordinær hendelse. Reisefølget hadde ikke gjennomgående billetter.
Deres kontrakt med SAS ble avsluttet ved ankomst Heathrow. SAS kan ikke svare for at
reisefølget ikke rakk sin forbindelse
videre til Newquay og de kostnadene dette påførte reisefølget. Dersom reisefølget hadde
hatt gjennomgående billetter ville de fått omrutet billettene kostnadsfritt.
SAS har utbetalt NOK 2 269 til dekning av utgifter til forpleining på Kastrup.

Reisefølget ankom sin destinasjon under tre timer forsinket. Dette fritar flyselskapet for
å utbetale kompensasjon i henhold til forordningen. Med bakgrunn i ovennevnte kan SAS
ikke imøtekomme klagers krav.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

I dette tilfellet fremgår det av dokumentasjon fra SAS at SK1517 landet i London kl. 20.17.
SAS har anført at dette var den faktiske ankomsttiden. Det er imidlertid tidspunktet for
når dørene åpnes som er relevant når tidspunktet for faktisk ankomsttid skal beregnes.
Det vises i den forbindelse til EU-dom C-452/13 (Germanwings) og EU-kommisjonens
tolkningsveiledning punkt 3.3.3. Dersom det legges til fem minutter slik praksis er i norsk
og dansk nemnd når flyselskapet ikke har dokumentert på hvilket tidspunkt dørene ble
åpnet, er forsinkelsen i dette tilfellet på totalt to timer og 52 minutter. Som følge av dette
har ikke klager og hans reisefølge krav på standarderstatning etter EU-forordningen.

Klager har fremsatt krav om refusjon av sine utgifter til hotell og nye flybilletter etter
forsinket ankomst til London. Det følger av luftfartsloven § 10-20 at fraktfører er
ansvarlig for tap som følge av forsinkelse ved lufttransport, med mindre han godtgjør
at «han selv og hans folk har tatt alle forholdsregler som med rimelighet kan kreves
for å unngå tapet, eller at dette ikke har vært mulig for dem. Etter nemndas syn er
det ikke upåregnelig for SAS at passasjerene har planlagte videre forbindelser på
separate billetter. Flyselskapet vil derfor kunne være ansvarlig for utgifter til hotell og nye
flybilletter som følge av en flyforsinkelse. 

Værforhold som påvirker flytrafikken, kan være en ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 

SAS har fremlagt dokumentasjon som viser at dårlig vær i form av sterk vind i Dublin
medførte trafikkrestriksjoner på flyplassen der. Klagers fly fikk av den grunn en
forsinket ankomst på innkommende flyving fra Dublin til København, som igjen
medførte en følgeforsinkelse for avgangen for klagers fly til London. Videre er det
fremlagt dokumentasjon for at den forsinkede ankomsten til Heathrow også skyldtes
vindforholdene der. Forsinkelser som følge av sterk vind og trafikkrestriksjoner ved
flyplassen har ikke flyselskapet kontroll over.

Nemnda legger på bakgrunn av dette til grunn at forsinkelsen ikke kunne vært unngått
selv om alle rimelige tiltak var truffet. Forsinkelsen gir etter dette ikke rett til erstatning,
og nemnda anbefaler ikke at klager gis medhold i sitt krav om dekning av utgiftene til
hotellovernatting og nye flybilletter etter forsinket ankomst til London. 

Nemnda viser avslutningsvis til klagers anførsler om manglende og utydelige svar på
årsaken til forsinkelsen i sin klagekorrespondanse med flyselskapet, og vil bemerke at

SAS i sin korrespondanse med klager burde kunne fremlagt og dokumentert tydeligere
både årsaken til forsinkelsen og forsinkelsens lengde ved ankomst London.

Vedtak

Transportklagenemnda finner ikke å kunne anbefale at klager gis medhold.