Vedtak i Transportklagenemnda
- Kollektivreiser

Sammendrag

Krav om refusjon av utgifter til drosje som følge av innstilt buss.

Dato
16.06.2022

Saksnummer
2022-00331

Tjenesteytere
Skyss

Klager har i det vesentlige anført

Klager skulle ta buss 202 fra Askelandskrysset kl. 06.34 den 2. februar 2022. Klager
anfører at bussen ikke kom. Klager anfører at han ringte til Skyss for mer informasjon,
siden det ikke sto noe på skyss.no eller i Skyss-appen om eventuelle avvik. Klager anfører
at han fikk beskjed fra Skyss at dersom bussen var minst 20 minutter forsinket, ville han
få refundert utgifter til alternativ transport. Klager anfører at da det hadde gått mer enn
20 minutter, bestilte han en drosje.

Klager krever refusjon av drosjeutgiftene pålydende 750 kroner.

Tjenesteyterne har i det vesentlige anført
Skyss har ikke inngitt tilsvar i saken, på tross av anmodning og purring.

Overfor klager har Skyss blant annet anført at det var svært glatte veier den morgenen,
noe som medførte at det ikke var forsvarlig å kjøre. Ruten ble startet, men deretter
avbrutt på grunn av det dårlige føret. Videre har Skyss anført at i slike tilfeller gjelder ikke
reisegarantien.

Nemnda bemerker

Klager har fremsatt krav om refusjon av 750 kroner i drosjeutgifter siden buss 202 ble
innstilt om morgenen den 2. februar 2022.

I henhold til Skyss' reisegaranti kan passasjeren på visse vilkår ha rett på refusjon av
dokumenterte utlegg til alternativ transport ved forsinkelser på minst 20 minutter. Det
fremgår imidlertid at garantien ikke gjelder ved ekstraordinære værforhold, som kraftig
snøfall, ras, flom og eksepsjonelt glatt veibane.

Nemnda bemerker at det er uheldig at Skyss ikke har inngitt tilsvar til nemnda. Skyss har
imidlertid forklart overfor klager at det var såpass glatte veier den morgenen at det ikke
var forsvarlig å kjøre. Ruten ble startet, men stoppet på grunn av føret. Nemnda finner
at selskapets/sjåførens vurdering må legges til grunn, slik at unntaket i reisegarantien
kommer til anvendelse i dette tilfellet.

Til klagers anførsel om at Skyss ikke hadde informert om avviket, bemerker nemnda at
det må antas at det er svært enkelt for selskapet å legge inn informasjon på nettsidene
sine. Videre bemerker nemnda at det er svært viktig at trafikkinformasjon legges ut
umiddelbart. Det foreligger imidlertid ikke tilstrekkelige opplysninger til å vurdere om
Skyss i dette tilfellet kan bebreides for manglende informasjon.

Nemnda kan ikke se at det er grunnlag for å anbefale refusjon av drosjeutgiftene i dette
tilfellet.

Vedtak

Transportklagenemnda kan ikke anbefale at klager gis medhold.