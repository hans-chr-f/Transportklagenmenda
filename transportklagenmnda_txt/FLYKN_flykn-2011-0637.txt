Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
08.06.2012

Saksnummer
637/11F

Tjenesteyter
KLM

Krav om standarderstatning grunnet kansellering.

Klager har i det vesentlige anført:

Klager skulle reise fra Bergen til Warszawa via Amsterdam den 18. desember 2010 kl. 06:25.
KL1184 fra Bergen til Amsterdam ble kansellert grunnet værforhold.

Klager krever standarderstatning i henhold til EU forordning 261/2004.

KLM har i det vesentlige anført:

KL1184 ble kansellert som følge av værforhold, det vises til værrapport. KLM endret klagers
billett til Lufthansa dagen etter via Frankfurt uten ekstra kostnad.

Værforholdene var utenfor KLMs kontroll. I henhold til EU forordning 261/2004 er en
kansellering ikke kompensasjonsberettiget dersom årsaken er ekstraordinær og utenfor
flyselskapets kontroll.

KLM ønsker å refundere klagers utgifter til mat og drikke i ventetiden mot originale
kvitteringer, men kan dessverre ikke imøtekomme klagers krav utover dette.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda finner på bakgrunn av de foreliggende opplysninger sannsynliggjort at innstillingen
skyldtes vanskelige værforhold, og at innstillingen ikke var til å unngå selv om alle rimelige
tiltak var truffet. Innstillingen gir følgelig ikke rett til standarderstatning.

Klager ble omrutet med Lufthansa. Dersom det oppstod uregelmessigheter med denne
flygningen, må krav rettes mot Lufthansa.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Janne G. Soløy, Widerøes Flyveselskap AS

Olav Grøttland, SAS