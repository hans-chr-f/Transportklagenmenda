Vedtak i Pakkereisenemnda

Sammendrag

Saken gjelder behandling av passasjerer etter omdirigering av fly fra Torp til Rygge.

Dato
26.09.2012

Saksnummer
337/11

Tjenesteyter
Ving Norge AS

Sakens dokumenter ble lagt frem.

Klager: X

Turarrangør: Ving Norge AS

Antall reisende: 4

Reisens pris: 110.000,-

Saken gjelder:

Saken gjelder behandling av passasjerer etter omdirigering av fly fra Torp til Rygge.

Klager anfører at etter at flyet forgjeves hadde forsøkt å lande på Torp, ble det
omdirigert til Rygge. Der ble de sittende lenge uten å få komme ut av flyet og uten
skikkelig informasjon. De fikk ikke kontakt med Ving og ingen fra Ving møtte dem da
de omsider kom ut av flyet. Etter flere timer kom det busser og kjørte dem til Torp hvor
de ankom nesten 10 t forsinket. Klager krever kr.2.000,. per person i kompensasjon og
dekning av ekstra utlegg til parkering og mat.

Ving har anført at flyet ble omdirigert p g a tåke over Torp. I alt ble fire fly omdirigert
omtrent samtidig. Passasjerene ble værende om bord etter landing dels fordi man
håpet på bedre forhold slik at de kunne gå til Torp og dels fordi terminalen på Rygge var
full p g a alle omdirigeringene. Snacks og forfriskninger ble servert om bord.

Ving har selv ingen egne representanter på flyplassen, men deres Duty Office har nær kontakt
med handling agenten på plassen. Så snart det var klart at flyet ikke kunne gå til Torp, ble
busser bestilt. Det ble noen ventetid på buss fordi det denne dagen var «buss for tog» på de
aktuelle jernbanestrekningene og derfor problemer med å skaffe busser raskt. Det ble servert
snacks og forfriskninger i ventetiden.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen, jf. lov
om pakkereiser § 6-1. Mangler kan gi rett til prisavslag hvis de ikke avhjelpes innen rimelig tid.
En forsinkelse av noen varighet kan være en slik mangel, men etter § 6-1 siste setning regnes
avvik ikke som en mangel hvis det skyldes naturgitte forhold som turarrangøren ikke hadde
herredømme over. Jf. også § 6-4 annet ledd. Etter reklamasjonsnemndas oppfatning forelå det
i denne saken en slik situasjon som gjør at det ikke er grunnlag for prisavslag eller erstatning.

Luftfartsloven § 10-20 pålegger flyselskapet - og derigjennom også turarrangør - ansvar for
forsinkelser med mindre det godtgjøres at det er tatt alle forholdsregler som med rimelighet
kan kreves eller dette har vært umulig.

I dette tilfelle valgte flyselskapet å avvente om forholdene på Torp bedret seg slik at de kunne
gå dit og dermed begrense ulempene for passasjerene.

Dette var etter nemndas mening en forsvarlig vurdering i situasjonen selv om det altså etter
hvert viste seg ikke å være gjennomførbart.

Nemnda ser det slik at heller ikke luftfartslovens bestemmelse gir grunnlag for erstatning.

At det i den oppståtte situasjon tok tid å skaffe tilstrekkelig busstransport, var naturlig og kan
ikke gi grunnlag for et erstatningskrav.

Vedtak:

Reklamasjonsnemnda kan ikke anbefale at det gis noen kompensasjon.

Vedtaket var enstemmig..

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Mette Lindgren, Apollo Reiser AS

Ellen Pytte, Star Tour AS.