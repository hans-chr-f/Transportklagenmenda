Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
06.10.2023

Saksnummer
2023-00970

Tjenesteytere
SAS

Klager har i det vesentlige anført

Klager (to personer) skulle reise fra Tromsø til Paris via Oslo den 12. februar 2023 med
SAS. SK4431 fra Tromsø til Oslo med avgang kl 19.30 ble kansellert. Klager ble booket om
via Oslo og Frankfurt påfølgende dag med avgang kl 13,50, og ankomst Paris kl 22.45. 

Klager krever standarderstatning EUR 400 per person i henhold til EU-forordning
261/2004. Klager har mottatt refusjon for sine utgifter i ventetiden med EUR 361.

Tjenesteyterne har i det vesentlige anført
Sk4431 ble kansellert som følge av værforhold, sidevind. Flyplassen har kun én rullebane,
som er på grad 188. For at det skal være såkalt sidevind, som betyr at vindene krysser
hverandre, bør kryssvinden være 90 grader høyere eller lavere enn graden på rullebanen.
I målerapporten fra 12. februar 2023 kommer det frem at vinden var mellom 250 og 270
grader i tidsintervallet flyet ville tatt av, med knop i et område mellom 29 og 48 knop. 188
+ 90 = 278. Det betyr at det nesten er for 100 prosent sidevind.

SK4431 er av en modell som kan ta av med en maksimal sidevind på 38 knop. I
værrapporten (TAF) ble det ikke meldt at knopene skulle senkes i løpet av de neste
timene, og derfor ble SAS tvunget til å kansellere flyvningen.

Hendelsen er ikke kompensasjonsberettiget da årsaken var ekstraordinære
omstendigheter utenfor SAS kontroll.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf EU-forordning 261/2004 artikkel 5 og 7.

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. 

SAS har uttalt at kanselleringen skyldes værforholdene ved Tromsø lufthavn. Uttalelsen
er grundig forklart og underbygget med dokumentasjon. Nemnda mener at SAS har
godtgjort at kanselleringen skyldtes været, og at det var av en slik ekstraordinær
omstendighet som ikke kunne vært unngått, og at alle rimelig tiltak ble truffet for å
unngå kanselleringen. Dette medfører at klager ikke har krav på erstatning i dette
tilfellet.

Vedtak

Transportklagenemnda kan ikke anbefale at klager gis medhold.