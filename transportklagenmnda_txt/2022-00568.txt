Vedtak i Transportklagenemnda - Fly

Sammendrag

Krav om refusjon av billettprisen gjennom Norwegians avbestillingsbeskyttelse.

Dato
18.08.2022

Saksnummer
2022-00568

Tjenesteytere
Norwegian Air Shuttle

Klager har i det vesentlige anført

Klager hadde billetter for seg og sin sønn med Norwegian for en reise fra Oslo til Berlin
den 25. februar og med retur den 28. februar 2022. Ved bestilling av billettene hos
Norwegian hadde klager også kjøpt en avbestillingsbeskyttelse til kr 200. Da det viste seg
at de ikke kunne reise, kansellerte klager billettene dagen før avreise og via sine sider
på flyselskapets nettsider, altså mer enn 30 minutter før avgang slik vilkårene krever. I
tillegg sendte hun inn en legeerklæring per e-post som bekreftet at hun som mor heller
ikke kunne reise uten sin sønn. 

Norwegian avslo kravet og begrunnet det med at hun ikke hadde avbestilt sin reise.
Dette må gjøres enten via klagers konto eller ved å ringe Norwegians kundeservice. Det
at hun hadde sendt en mail ble ikke regnet som en avbestilling.  

Klager viser til at vilkårene for avbestillingsbeskyttelsen ikke sier noe om dette, men kun
at "Du må avbestille billetten (senest 30 minutter før opprinnelig avgangstid)." Klager
fastholder at hun avbestilte via sin egne sider og bekreftet kansellering av billettene.
Klager påpeker at det er merkelig at det da kom opp en melding om at billettene ikke
var refunderbare og viser til utskrift av meldingen hun fikk etter å ha kansellert. Klager
har ikke avbestilt ved å sende en mail, men kun ettersendt legeerklæringen. Klager kan
imidlertid ikke finne mailen i sin e-postkonto. 

Klager krever full refusjon av de avbestilte billettene.

Tjenesteyterne har i det vesentlige anført
Klager krever refusjon av flybillettene da hun hadde bestilt avbestillingsbeskyttelse.

Av Norwegians nettsider fremgår det hva avbestillingsbeskyttelsen dekker, og
hva som kreves av dokumentasjon for å få refusjon av billetten. Av informasjonen
fremgår det klart at passasjerer som ønsker refusjon basert på at de har bestilt
avbestillingsbeskyttelse, må gjøre flere ting. Først og fremst må de kansellere reisen sin
senest 30 minutter før avgang, og umiddelbart etter at hindringen har inntruffet.

I denne saken så har ikke passasjeren kansellert sin reise. Det vises til utskrift av klagers
bestilling som viser alt som har skjedd i bookingen. Her fremgår det kun at reisen ble
booket 14.02.2022, og ikke kansellert. Det er ikke registrert noen kansellering/avbestilling
av reisen.

Vedrørende e-post som ble sendt til Norwegian den 24. februar 2022, så var dette
legeerklæringen som ble lagt frem. At klager ikke finner denne e-posten kan skyldes
at hun har kontaktet Norwegian via nettsiden og ikke direkte sendt en mail fra sin e-
postkonto. Da klager ikke har kansellert reisen innen 30 minutter før avgang, og dermed
ikke oppfylt kriteriene som fremgår av vilkårene for avbestillingsbeskyttelse, så kan
Norwegian dessverre ikke imøtekomme kravet om refusjon.

Nemnda bemerker

Klager og hennes sønn skulle reise med Norwegian 25. februar 2022. Hun hadde kjøpt
avbestillingsforsikring.

Klager har opplyst at hun kansellerte billettene kvelden før avreise ved å gå inn på
sin bestilling via Norwegians nettsider og trykke på knappen for bekreft kansellering
der. Hun fikk da opp en melding om at billettene hun var i ferd med å kansellere ikke
er refunderbare. Denne meldingen er fremlagt i saken. I tillegg sendte klager inn en
legeerklæring og personopplysninger fra Folkeregisteret på e-post til Norwegian samme
kveld. 

Norwegian har avvist klagers krav med den begrunnelse at hun ikke har kansellert
billettene. I sitt svar til klager ble det anført at kansellering av billettene må skje via egen
konto på nettsidene til Norwegian eller ved å ringe kundeservice. Norwegian har i sitt
tilsvar til nemnda fremlagt en utskrift fra sitt bookingsystem, og har påpekt at det ikke
vises i denne at klager har kansellert sin reise.

Nemnda kan ikke se at det er et krav om å avbestille reisen via egne bestillingssider eller
ved å ringe kundeservice. Nemnda viser til at følgende fremgår under informasjonen om
avbestillingsbeskyttelse på Norwegians nettsider:

«Krev refusjon
For å kreve refusjon må du:

-Reisen må avbestilles umiddelbart etter at hindringen har inntruffet og før reisens start.
Dokumenter må sendes innen en måned etter kansellering av                              billetten.
-send oss original legeerklæring fra legen din som beskriver sykdommen for den
gjeldende reiseperioden

-sende oss dokumentasjon på familieforhold (hvis relevant)»

Under linken for å kreve refusjon står det følgende:

«Send inn din søknad om refusjon
For at vi skal kunne behandle ditt krav må du:
-Ha avbestilt billetten deres minst 30 minutter før avgang. Du kan gjøre dette selv via My
travels.
-Sende oss den originale legeerklæringen for reisende, eller legeerklæringen til et
medlem av din nærmeste familie* samt dokumentasjon på familieforholdet.»

Nemnda finner på grunnlag av klagers redegjørelse om fullført kansellering på nett,
fremlagt skjermbilde fra prosessen, samt etterfølgende e-post med presisering av at
kanselleringen gjaldt begge de reisende og med vedlagt legeerklæring, og som også ble
sendt kvelden før reisen, at klager i denne saken har sannsynliggjort at kansellering ble
foretatt i rett tid. 

Avbestillingsbeskyttelsen gir dermed klager rett til refusjon av hele billettprisen. 

Forbrukerrepresentantene mener at klager i dette tilfellet har krav på forsinkelsesrente
iht forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at Norwegian gir klager full refusjon for de ubenyttede
flybillettene.