Vedtak i Pakkereisenemnda

Sammendrag

Kompensasjon for skadet bagasje.

Dato
30.08.2023

Saksnummer
2023-01577

Tjenesteytere
Carpe Diem Singelreiser AS

Klager har i det vesentlige anført

Klagen gjelder en pakkereise for en person på gruppereise med Carpe Diem til Japan,
27.03.2023 - 09.04.2023. Totalpris ca. 65 000 kroner.

Klager opplyser om at følgende har skjedd med bagasjen:
- Bagasjen er ødelagt

Bagasjen ble sendt fra Kyoto til Tokyo, og underveis ble kofferten ødelagt. 

Klagers krav: Å få dekket tapet av kofferten.

Klager har ikke søkt om dekning/erstatning fra andre.

Det vises for øvrig til korrespondanse fra klager.

Tjenesteyterne har i det vesentlige anført
Klager deltok på Carpe Diem-tur til Japan 27.03.-09.04.2023.

På denne turen er det en separat bagasjetransport mellom Tokyo og Osaka med en
ekstern leverandør som opereres av JR (Japan Railways). Gjestene reiser med Shinkansen
Bullet Train og der tillates ikke bagasje da det rent logistikkmessig ikke er mulig for
grupper å ha med store kofferter på dette toget. Kofferten ble skadet på denne
transporten og Carpe Diems reiseleder meddelte dette per telefon og e-post til deres
agent i Japan. Hun fikk beskjed om at skader på kofferter ikke var deres ansvar. Det var
imidlertid usikkerhet om skaden var påført på denne transfer eller under selve flyreisen
med KLM til Japan. Reiselederen oppfordret klager til å ta kontakt med flyselskapet eller
sitt forsikringsselskap.

Etter hjemkomst mottok Carpe Diem e-post fra klager den 13.04.2023 der hun krever at
Carpe Diem skal dekke reparasjon av koffert eller evt. kjøp av ny koffert. 

Reiselederen har i en e-post til klager den 14.04.2023 skrevet: "Jeg så jo som jeg sa til deg
en sprekk i hjørnet øverst på kofferten din før vi dro fra Kyoto. Det kan ha skjedd etter
flytransporten fra Europa til Japan. Du kan eventuelt kontakte KLM og melde skade hos
dem. Det kan du gjøre her:
https://www.klm.no/information/refund-compensation/baggage-compensation"

Carpe Diem svarte følgende 25.04.2023: "Vi viser til vårt ansvar som pakkereisearrangør
der vi ikke ser at skade på bagasje er en del av vårt ansvar i forhold til mangel ved
reisen. En mangel ved pakkereisen handler om forhold som har med mangler i selve
pakkereisen å gjøre, som er selve produktet vårt, ikke våre gjesters personlige eiendeler.
I alle tilfeller vi har hatt hvor det har blitt skade på koffert under transport, er det enten
flyselskap eller gjesters personlige forsikringsselskap som har dekket dette. Vi synes det
er uvanlig at ditt forsikringsselskap sier de ikke dekker slikt. VI har ingen forsikring som
dekker skade på kofferter til våre gjester, da dette er et personlig henseende." Carpe
Diem viser også til sine reisevilkår: https://www.carpe-diem.no/reisevilkar/

Carpe Diem mener at det ikke er deres ansvar å dekke utlegg i forbindelse med skadet
bagasje under transport. Carpe Diem avviser klagen og kravet om å få dekket kostnader
for reparasjon eller ny koffert da de mener dette er en forsikringssak.

Det vises for øvrig til korrespondanse fra Carpe Diem Singelreiser AS.

Nemnda bemerker

Klager opplyser om at bagasjen ble ødelagt på reisen fra Kyoto til Tokyo. Det oppstod
skader på kofferten til klager og klager krever å få dekket kostnader til ny koffert. 

Nemnda har tidligere lagt til grunn at det er en del av turarrangørens plikt etter
pakkereiseloven å få kundens bagasje frem til bestemmelsesstedet både på utreise og
hjemreise. Hvis bagasje blir borte eller skadet på grunn av uforsvarlig behandling, kan
det etter omstendighetene medføre ansvar for turarrangøren. Luftfartsloven § 10-18
fastsetter at flyselskapet er ansvarlig for skadet eller ødelagt bagasje med mindre skaden
skyldes reisegodsets egen beskaffenhet eller feil eller mangler ved reisegodset. Ved
pakkereiser blir turarrangør ansvarlig etter denne bestemmelsen.

Så vidt nemnda kan forstå, er det enighet om at kofferten ble skadet under transport
mellom Kyoto og Tokyo. Klageren har da krav på å få erstattet den ødelagte kofferten, og
hun kan forholde seg til Carpe Diem Singelreiser AS som reisearrangør for å gjøre kravet
gjeldende.

Klager har ikke fremlagt kvittering på kjøp av kofferten, men har vært innom Bagorama,
Sandvika Storsenter, og fått bekreftet at en tilsvarende koffert koster 3 199 kroner. I et
slikt tilfellet hvor klager ikke har fremmet krav ovenfor flyselskapet er det naturlig at
tjenesteyter utbetaler et rimelig prisavslag og at det i ettertid fremmes regresskrav mot
flyselskapet. Nemnda anbefaler at klager får utbetalt 3 199 kroner. Pakkereisenemnda
anbefaler at klager gis delvis medhold.

Vedtak

Pakkereisenemnda anbefaler at klager gis delvis medhold.