Vedtak i Transportklagenemnda
- Kollektivreiser

Sammendrag

Frafall av ilagt gebyr grunnet for sent kjøp av billett

Dato
12.10.2018

Saksnummer
2018-02054

Tjenesteytere
Ruter

Klager har i det vesentlige anført

Klager reiste den 23. juni 2018 med buss fra Brugata til Alexander Kiellands plass. 

Klagers representant viser til at hendelsesforløpet var som følger:

1. Klagers venninne gikk på buss 34 ved Jernbanetorget. Venninnen har månedskort, har
hatt det i mange år, og har aldri sneket.
2. Venninnen møter klager, som er på besøk fra Porsgrunn, på Brugata og kjøper billett
til ham med én gang. Han har ikke Ruter Appen, da han ikke bor i Oslo.
3. Klokken 21.04 kommer det en kontrollør. Billettene fremlegges, men kontrolløren
godkjenner den ikke, av uklar årsak.

Klagers representant ber Transportklagenemnda forholde seg til de faktiske
dokumenterte forhold, og ikke til Ruters kontrollørens tro, når saken vurderes.

Den faktiske vurderingen ligger i om Ruter kan pålegge gebyr fordi venninnen kjøpte
billett til klager mens bussen stod på Brugata, og hun
selv var i bussen, i stedet for å gå av bussen å kjøpe billett til klager utenfor bussen.

Alle som har kjøpt billett gjennom Ruters App, vet at det noen ganger går relativt
raskt, og andre ganger tar lang tid, men det er ikke mulig å kjøpe en billett på under 3
sekunder. Dersom de 3 sekundene forsinkelse som er dokumentert blir utslagsgivende,
ønsker klagers representant at Ruter fremlegger loggen for klokke synkronisering av
klokken i Appen og klokken i bussen. Det såkalte «sanntids-systemet" hos Ruter er ikke
kjent for å være særlig nøyaktig.

Klagers representant krever at Ruter frafaller gebyret på 1 150 kroner.

Tjenesteyterne har i det vesentlige anført
Klager ble ilagt gebyr på busslinje 34 den 23. juni 2018 fordi billetten ble kjøpt for sent. 

Kontrollørene gikk på bussen ved Brugata holdeplass. De har notert at klager da
allerede befant seg om bord. Det ble også opplyst at de kom på ved Jernbanetorget
holdeplass. Nå i ettertid hevder klager at han kom på bussen ved samme holdeplass som
kontrollørene. Dette stemmer ikke med kontrollørenes observasjon. 

Sanntiden på bussen viser at den forlot Jernbanetorget kl. 21.00.18. Bussen ankom
Brugata kl. 21.01.53, og kjørte derfra kl. 21.02.19.

Billetten til klager er kjøpt kl.21.02.24. Billetten må være kjøpt og bekreftet før man går
ombord. 

Ruter fastholder sitt standpunkt i denne saken, og mener billetten er kjøpt for sent.

Nemnda bemerker

Klager ble ilagt gebyr på buss nr 34 den 23. juni 2018 på det grunnlag at billetten var
kjøpt for sent.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner. For elektroniske
billetter innebærer dette at billetten må være kjøpt og aktivert før ombordstigning. 

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Nemnda legger til grunn opplysningene i Ruters sanntidssystem som viser at bussen
gikk fra Jernbanetorget kl. 21.00.18 og ankom Brugata, som er holdeplassen etter, kl.
21.01.53, og gikk derfra kl. 21.02.19. Kontrollørene kom på bussen på Brugata og startet
kontrollen umiddelbart etter avgang Brugata.

Klagers billett ble registrert bestilt kl. 21.02.22 og kjøp gjennomført kl. 21.02.24, via
venninnens mobilapp.

I gebyrrapporten er notert at klager satt/var på bussen og at han opplyste at han var gått
på bussen på Jernbanetorget. 

Klager hevder at dette ikke er riktig og at han først kom på bussen på Brugata.

Nemnda legger til grunn at billetten ble kjøpt omtrent samtidig med at bussen gikk fra
Brugata og kontrollen startet. Nemnda finner det sannsynliggjort at klager ikke hadde
gyldig billett da han gikk på bussen; også om det legges til grunn at han kom ombord på
Brugata. 

Vilkårene for å ilegge gebyr var således til stede. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.