Vedtak i Transportklagenemnda
- Kollektivreiser

Sammendrag

Krav om frafall av gebyr - feil billettkategori

Dato
12.04.2021

Saksnummer
2021-00326

Tjenesteytere
Vy

Klager har i det vesentlige anført

Klager ble ilagt gebyr 11. desember 2020. Det fremgår av dialogen klager har hatt med Vy
at han hadde kjøpt en seniorbillett da han skulle reise med toget. Han forklarer videre at
han hadde lest at denne billetten var for pensjonister og studenter, dersom man hadde
bevis på at man var en student. Videre anfører klager at han ved en tidligere anledning
hadde spurt billettselgeren om hva denne seniorbilletten betydde og fikk til svar at den
gjaldt for pensjonister og studenter. Klager mener at dette viser at selgeren ikke visste
hva han snakket om. Klager legger til at hans seniorbillett hadde blitt godkjent på toget
mange ganger tidligere. Klager stiller seg undrende til hvorfor han ikke ble advart mot at
denne billetten ikke gjaldt for han. Klager mener det er ekstremt dårlig beskrevet, å kalle
en billett for senior blir altfor upresist. 

Klager legger til at det ikke hadde noe med betjent vogn å gjøre, fordi han ikke var ute
etter å kjøpe billett. Klager anfører at billetten hans var gyldig og at problemet i dette
tilfellet var feilinformasjonen fra billettselgeren. Klager presiserer at han var i god tro
om at denne billetten gjaldt for han basert på informasjon fra billettselger og at samme
billett hadde blitt godkjent ved alle andre anledninger. 

Klager mener det er ekstremt urettferdig å bli ilagt gebyr i dette tilfellet. Han legger til at
han ikke kunne finne noen informasjon om seniorbilletten. 

Klager krever frafall av gebyret.

Tjenesteyterne har i det vesentlige anført
Klager ble ilagt gebyr 11. desember 2020 fordi han ikke kunne fremvise gyldig billett for
reisen han benyttet seg av etter avgang fra Lillestrøm. De ubetjente vognene er tydelig
merket på toget både ut- og innvendig med "kun gyldig billett" som gjør den reisende
oppmerksom på å ha billett i orden. 

Vy var kun transportør i dette tilfellet og hadde ingenting med kjøpet av billetten å
gjøre. Billetten som klager viser til, er solgt i Ruter sin app. Dette er en Ruter enkeltbillett
for 3 soner. Denne er solgt med honnørrabatt, og den reisende må kunne fremvise
dokumentasjon på at man oppfyller vilkårene for rabatten, noe klager ikke kunne ved
kontrollen eller i ettertid. 

En enkeltbillett for voksen eller student koster kr. 86 for 2 soner. Klager har valgt en
honnørbillett som koster kr. 43. Vilkårene for rabatten er lett tilgjengelig i Ruter sine
kanaler, og klager må selv forsikre seg om at han oppfyller disse. 

Vy opprettholder krav om betaling.

Nemnda bemerker

Klager ble ilagt gebyr på toget den 11. desember 2020 fordi han ikke kunne fremvise
gyldig billett for reisen han benyttet seg av, da han fremviste honnørbillett. 

Det fremgår av Vys transportvilkår § 4 at passasjerer som ved kontroll ikke kan vise gyldig
billett, vil bli ilagt et gebyr. Bestemmelsen er objektiv og gebyr kan således ilegges selv
om passasjeren ikke har opptrådt klanderverdig. 

Klager kunne ikke fremvise dokumentasjon på at han hadde rett til rabattert billett, og
således hadde han ikke gyldig billett. Vilkårene for å ilegge gebyr var dermed til stede. 

Klager anfører at han fikk feil informasjon fra billettselgeren og at han heller ikke kunne
finne noen informasjon om billettkategorien. Honnørbilletten til Ruter er kalt 'Senior
ticket' på engelsk. På Ruter sine nettsider fremkommer det informasjon om hvem
honnørrabatten gjelder for, både på norsk og engelsk. Nemnda viser til at den reisende
selv har ansvaret for å kjøpe riktig billettkategori og for riktig sone.

Vedtak

Transportklagenemnda for kollektivtransport finner ikke å kunne anbefale at klager gis
medhold.