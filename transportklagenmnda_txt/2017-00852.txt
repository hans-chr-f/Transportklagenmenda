Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
13.03.2018

Saksnummer
2017-00852

Tjenesteytere
Aeroflot

Klager har i det vesentlige anført

Klager skulle reise fra Oslo til Delhi via Moskva den 8. desember 2016 kl 13.05. Flight
SU2175 fra Oslo til Moskva ble forsinket slik at han mistet sin videreforbindelse. Klager
skulle ha ankommet Delhi den 9. desember kl 04.20, men ankom først kl 09.25, fem
timer forsinket. 

Klager krever standarderstatning 600 euro per person.

Tjenesteyterne har i det vesentlige anført
Aeroflot har ikke avgitt uttalelse til nemnda. Til klager har selskapet i det vesentlige
anført:

SU2175 ble forsinket 1 time og 50 minutter grunnet sent innkommet fly som følge av
uforutsett teknisk feil, og flybytte var nødvendig. Klager mistet sin videreforbindelse og
ble booket om til neste ledige fly, SU234, påfølgende dag. Klager ble innlosjert på hotell,
ble transportert til og fra hotellet, og mottok måltider.  

Hendelsen er ikke kompensasjonsberettiget i henhold til EU-forordning 261/2004 artikkel
3, da hendelsen oppstod på en flyavgang fra et tredjeland til Norge. Da verken Norge,
Russland eller India er medlem av EU, kommer ikke forordningen til anvendelse.  

Aeroflot har oppfylt sine transportvilkår, og kan ikke imøtekomme klagers krav.

Nemnda bemerker

Klageren kom om lag fem timer forsinket frem til sitt endelige bestemmelsessted Delhi.
Forsinkelsen oppsto på flygningen mellom Oslo og Moskva grunnet teknisk feil. 

Forsinkelse som medfører at passasjerene kommer mer enn 3 timer senere enn
planlagt frem til det endelige bestemmelsesstedet, utløser plikt for flyselskapet til å
betale standarderstatning med mindre selskapet godtgjør at forsinkelsen skyldtes
ekstraordinære omstendigheter som ikke kunne vært unngått selv om alle rimelige
tiltak var blitt truffet, jf EU-forordning 261 / 2004 artiklene 5, 6 og 7, og EU-domstolens
avgjørelser i sak Sturgeon-Condor av 19.11.2009 (C-402/07) og Nelson med flere av
23.10.2012 (C-581/10). 

Teknisk feil er som regel ikke en ekstraordinær omstendighet som fritar flyselskapet fra
plikten til å betale standarderstatning, jf EU-domstolens avgjørelse av 17.09.2015 Corina
van der Lans - KLM (C-257/14) og Kommisjonens veileder av 15.06.2016 punkt 5.2. 

Slik nemnda ser det har ikke flyselskapet Aeroflot godtgjort at den tekniske svikten
skyldtes en ekstraordinær omstendighet i dette tilfellet: 

Flyselskapet har ikke fremlagt dokumentasjon fra flyprodusenten eller kompetente
myndigheter for at den tekniske svikten skyldtes fabrikasjonsfeil. Det er heller ingen
holdepunkter for sabotasje eller terrorhandlinger. Forsinkelsen gir da klageren rett til en
standarderstatning på 600 euro per person.

Vedtak

Transportklagenemnda - fly anbefaler at Aeroflot betaler standarderstatning til klageren
med 600 euro per person.