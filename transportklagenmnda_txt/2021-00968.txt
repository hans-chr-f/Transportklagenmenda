Vedtak i Transportklagenemnda
- Kollektivreiser

Sammendrag

Krav om frafall av gebyr - problemer med mobil - Vipps

Dato
10.11.2021

Saksnummer
2021-00968

Tjenesteytere
AtB AS

Klager har i det vesentlige anført

Klager ble ilagt gebyr 10. juni 2021. Klager anfører at hun kjøpte billett før
ombordstigning. Videre anfører hun at hun fikk opp en fungerende billett i appen, med
validitetsmerke som rørte på seg. Klager forklarer at når hun gikk av bussen fikk hun kun
opp feilmeldinger i appen. Appen krasjet og da klager gikk inn i appen igjen var billetten
borte. 

Klager prøvde å gå inn på mobilbank for å vise kvittering, men da viste det seg at kjøpet
ikke hadde gått igjennom. 

Klager fikk svar fra AtB om at de ikke kan stå ansvarlig for trøbbel med Vipps som klager
betalte igjennom. Klager forstår dette, og dersom kjøpet hadde feilet hadde hun forsøkt
å kjøpe ny billett. Klager anfører at hun fikk opp en billett i appen og reiste i god tro om
at hun hadde billett. Klager mener dette er en feil i appen og synes det er urimelig å
måtte betale for et gebyr når appen viste gyldig billett uten at klager visste at hun ikke
hadde fått betalt for den. 

Klager krever frafall av gebyret.

Tjenesteyterne har i det vesentlige anført
Klager ble ilagt gebyr 10. juni 2021 fordi hun ikke kunne fremvise gyldig billett under
billettkontrollen. Dersom man ikke kan fremvise gyldig billett ved kontroll ilegges
tilleggsgebyr. 

Det fremgår av bruksvilkårene for Mobillett og SMS-billett at denne skal kjøpes før
man går om bord i bussen. Dette betyr at den reisende må påse at det foreligger
en gyldig billett under «mine billetter» før man går om bord. Noen ganger kan man
erfare problemer med enkelte betalingsalternativ, enten på grunn av problemer med
nettforbindelsen eller andre tekniske årsaker. Det er likevel den reisendes ansvar å påse
at man til enhver tid har gyldig billett før man går om bord og kan fremvise denne ved en
eventuell billettkontroll.

AtB vil ikke gi ut gebyr dersom det kan påvises at det er svikt i AtBs systemer. 

Systemet til AtB er bygd opp slik at det ikke vil utstedes billett før betalingen har gått
gjennom. AtB har ved behandling av klagen undersøkt Mobillettsystemet for problemer,
men finner ingen interne avvik i det aktuelle tidspunktet. AtB kan ikke ta ansvar for
eventuelle problemer som oppstår internt på klagers telefon eller hos eksempelvis Vipps.
Dersom man får problemer med å benytte et av betalingsalternativene for Mobillett, må
man benytte et annet. I tillegg til Vipps, er det mulig å kjøpe billett i vår app AtB Mobillett
via Mobillettkonto, telefonregning og bankkort. Alternativt kan man også bestille via SMS
ved å sende kodeord VOKSEN til 2027.

Alle bestillinger på Mobillett blir logget i administratorgrensesnittet til AtB, også
bestillinger som feiler/ikke går gjennom. AtB har også undersøkt klagers Mobillettbruker.
I våre systemer fremkommer det at klager utførte én bestillinger via Vipps, henholdsvis
kl. 13:01, som feilet. Årsaken til at transaksjonene feiler kan skyldes så mangt,
eksempelvis manglende dekning på konto, at man avbryter bestillingen, mister
nettdekningen, tidsavbrudd eller tekniske problemer hos Vipps. AtB kan ikke holdes
ansvarlig for et system vi ikke har ansvar for, herunder Vipps.

På grunn av ovennevnte informasjon finner AtB ikke grunnlag for å ettergi
tilleggsgebyret.

Nemnda bemerker

Klager ble ilagt gebyr 10. juni 2021 fordi hun ikke kunne fremvise gyldig billett under
billettkontrollen. 

Det følger av AtBs transportvedtekter pkt. 3 a og b at det er den reisendes ansvar å ha
gyldig betalingsmiddel og å ha gyldig billett ved påstigning.

Av transportvedtektenes pkt. 6.2 følger det at det skal ilegges tilleggsavgift dersom den
reisende ikke kan vise gyldig billett. Bestemmelsen er objektiv. Gebyr kan således ilegges
selv om passasjeren ikke har opptrådt klanderverdig. 

Klager kunne ikke fremvise gyldig billett under billettkontrollen, så vilkårene for å ilegge
gebyr var dermed til stede. 

Klager har anført at hun kjøpte billett før ombordstigning. Videre har hun anført at hun
fikk opp en fungerende billett i appen, med validitetsmerke som rørte på seg. Klager har
forklart at appen krasjet og da klager gikk inn i appen igjen var billetten borte. Klager
prøvde å gå inn på mobilbank for å vise kvittering, men da viste det seg at kjøpet ikke
hadde gått igjennom. Klager har anført at hun reiste i god tro om at hun hadde billett.
Klager mener det var en feil i appen. 

Nemnda viser til AtBs opplysning om at det ikke er registrert noen feil i deres app det
aktuelle tidspunktet. Videre fremgår det av gebyrrapporten at det er notert at betalingen
i klagers mobil app ikke hadde gått igjennom. Nemnda holder det for sannsynlig at
kjøpsprosessen via Vipps ikke ble fullført med nedlastning av billetten da AtB i sine
systemer har registrert at klager forsøkte å kjøpe en billett, men at dette kjøpet feilet.
Billetten vil ikke lastes ned dersom betalingen ikke går igjennom. 

AtB har lagt til rette for at både Vipps, Mobillettkonto, telefonregning og bankkort kan
benyttes som betalingsmiddel, men har ikke ansvar for at betalingsmiddelet fungerer.
Det kan være hensiktsmessig å legge flere betalingsmidler i appen for å sikre seg dersom
et betalingsmiddel svikter.

Nemnda bemerker at det ved kjøp av billetter via app er den reisendes ansvar å sørge for
at billetten blir lastet ned og deretter også aktivert. Det er den reisendes ansvar å sørge
for gyldig billett ved reise med kollektiv transport.

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda finner ikke å kunne anbefale at klager gis medhold.