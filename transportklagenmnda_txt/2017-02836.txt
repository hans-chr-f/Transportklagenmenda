Vedtak i Pakkereisenemnda

Sammendrag

Klage på et alt for lite danselokale med dårlig ventilasjon på seniordans.

Dato
18.01.2018

Saksnummer
2017-02836

Tjenesteytere
Peer Gynt Tours

Klager har i det vesentlige anført

Klager bestilte seniordansetur for to personer med innkvartering i dobbeltrom på hotell i
Benalmadena, Malaga i perioden 19.09.2017 - 03.10.2017. Totalpris kr. 25.100.

Klager traff reiselederen på flyplassen før avreise. I løpet av samtalen på flyplassen ble
det på spørsmål fra klager, med erfaring fra 2016 hvor det også var tilløp til misnøye
med danselokalet: "Er danselokalet på stedet vi skal behørig undersøkt, ventilasjon,
størrelse i forhold til antall påmeldte osv." Reiselederen svarte at hun ikke hadde vært i
danselokalet. 

Klager stiller spørsmål om Peer Gynt Tours har vært i danselokalet og om de har
gjort nødvendige undersøkelser om danselokalene. Lokalet lå under bakkenivå, med
kjellerlukt, dårlig ventilasjon, alt for varmt og ubehagelig og med et for lite dansegulv til
60 eldre deltakere. Klager mener at reiselederen og danseinstruktøren burde tenkt over
dette og foretatt en annen organisering. Lengden av hver dansedag var tre timer. Klager
finner det høyst beklagelig at et anerkjent reisebyrå sender eldre mennesker på dans i
to uker, for å oppholde seg der tre timer hver annen dag. Klager har i sitt tidligere skriv,
nevnt tre dager på rad med dans, pga. at hotellet hadde leid ut lokalet til annen aktivitet.

Klager anfører at det var flere dansere som måtte forlate lokalet flere ganger for å få frisk
luft fordi de følte kvalme og andre ubehag.

Klager forutsetter at Peer Gynt Tours sjekker reisesteder, lokaler, og andre forhold dit de
skal sende eldre folk som ønsker å delta på aktiviteter. Etter klagerens syn ble forholdene
lagt dårlig til rette for de eldre. 

Klager krever at Peer Gynt Tours i fremtiden ikke benytter tilsvarende danselokaler på
seniordans.

Det vises for øvrig til korrespondanse fra klager.

Tjenesteyterne har i det vesentlige anført
Først i klagen til Pakkereisenemnda fremgår det at klager ønsker «økonomisk
kompensasjon pga. danselokalets tilstand». Klager har ikke tidligere fremsatt noe krav og
det har ikke fremgått av klagers to tidligere brev hva de ønsket å oppnå. 

Peer Gynt Tours kan ikke se at det er noe misforhold mellom leveranse og det som var
markedsført i forkant av reisen. Peer Gynt Tours benyttet en lokal agent som tok på seg
oppgaven og sammen med hotellet sørget for at det ble lagt et såkalt «flytende gulv»
som tilfredsstilte kravene de har.

Klager har ikke klaget på forholdene han hevder er så graverende under oppholdet.
Peer Gynt Tours viser til sine reisevilkår, punkt om «Retting av mangler og prisavslag», at
«Kunden må så vidt mulig reklamere til Peer Gynt Tours eller selskapets representant på
stedet så snart som mulig.» Våre vilkår:
https://www.peergynt.com/peer-gynt-tours-vilkar

Hverken Peer Gynt Tours, reiseleder eller danseleder har mottatt klager fra andre
reisende. Derimot har de mottatt flere hyggelig telefoner etter reisen av kunder som
opplevde danseforholdene bedre i 2017 enn tidligere år på andre hoteller i Spania.
Reiseleder og danseleder har oppgitt at de forholdene klager har beskrevet ikke
stemmer.

Peer Gynt Tours kan ikke se at det foreligger grunnlag for prisavslag.

Det vises for øvrig til korrespondanse fra Peer Gynt Tours AS.

Nemnda bemerker

Saken gjelder klage over danselokaler i forbindelse med en seniortur.  Det er ikke
fremsatt noe krav om økonomisk kompensasjon i forbindelse med saken.

Pakkereisenemnda behandler tvister som faller inn under nemndas saksområde.
Nemnda kan ikke se at den foreliggende sak gjør det. Det er som nevnt ovenfor ikke
fremsatt noe krav.  Nemnda har ikke mandat til å gi generelle uttalelser om kvalitet etc.
på arrangementer. 

Nemnda finner at saken bør avvises.

Vedtak

Saken avvises.