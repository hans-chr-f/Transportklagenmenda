Vedtak i Pakkereisenemnda

Sammendrag

Krav om refusjon av reisens pris ved avbestilt reise til
Sharm el Sheikh grunnet krigen mellom Israel og Palestina.

Dato
14.03.2024

Saksnummer
2023-03815

Tjenesteytere
Amisol Travel AS

Klager har i det vesentlige anført

Klagen gjelder en avbestilt pakkereise for to voksne og tre barn med innkvartering i et
familierom med All Inclusive på Hotel Albatros Aqua Park, Hadba, Sharm el Sheikh, Egypt
i perioden 28.10.2023 - 04.11.2023. Totalpris 40 175 kroner.

Klager avbestilte reisen på avreisedagen den 28.10.2023 og krever full refusjon av reisens
pris.

Den 28.10.2023 kl. 06:35 sendte klager følgende e-post til Amisol Travel:
"På grunn av den reelle trusselen knyttet til krigen i Israel og spesielt etter at rakettene
ble sluppet ned på Taba og et annet feriestedet i Nuwajbi i går, 150 km unna vårt
reisemål, er vi nødt til å avlyse reisen vår til Sharm el Sheikh. Vi tør ikke å risikere livet til
barna våre."

Den 29.10.2023 kl. 15:28 sendte Amisol Travel følgende e-post til klager:
"Ok jeres rejse er annulleret – desværre ingen refusion jvf pakkerejsereglerne"

Klager skriver at de var nødt til å ta en veldig vanskelig avgjørelse på kort tid og avbestilte
reisen etter at det var 2 eksplosjoner (rakett og droneangrep) på feriesteder nær klagers
reisemål. Dette skjedde bare 24 timer før planlagt avgang. Faren i regionen hadde
plutselig økt og flere utenlandske reisebyråer stanset umiddelbart reiser til Sharm el
Sheikh frem til jul. Klager forsøkte å kontakte Amisol, men det var utenom kontortid og
telefonen ble ikke besvart kl. 04:47. Klager måtte reise til flyplassen kl. 06:00 for å rekke
flyavgang med SK 7523 fra Oslo Lufthavn Gardermoen kl. 09:15. Klager skriver de bare
hadde 1 time for å ta avgjørelsen som handlet om sikkerheten til sine barn. 

Reisevilkårene som de hadde mottatt fra Amisol, beskrev vilkår for avbestilling ved
ekstraordinære omstendigheter, noe klager mener gjaldt i dette tilfellet. Klager viser til e-
post fra Forbrukerrådet 15.11.2023 kl. 10:17: 
"Du har rett til å avbestille en pakkereise helt frem til avreise. Du behøver ikke å oppgi
noen grunn for å avbestille reisen. Vær imidlertid oppmerksom på at du kan bli belastet
et avbestillingsgebyr for å avbestille. Det kan bli dyrere å avbestille jo tettere opp til
avreise du kommer. Du har likevel anledning til å avbestille reisen uten gebyr dersom
"det inntreffer uunngåelige og ekstraordinære omstendigheter på bestemmelsesstedet
eller i umiddelbar nærhet av dette som i vesentlig grad vil påvirke gjennomføringen av
pakkereisen, eller transporten av personer til bestemmelsesstedet", se pakkereiseloven
§ 22. Dette vil trolig være tilfellet i denne saken, men må vurderes konkret hvis dere ikke
blir enige."

Klager viser til reisevilkårene som hun mottok fra Amisol Travel:
«5.1. Avbestilling ved ekstraordinære omstendigheter
Kunden har rett til å avbestille pakkereisen, og få refundert de innbetalte beløp
for pakke-reisen, dersom det på reisemålet eller i umiddelbar nærhet av dette før
pakkereisen skal ta til, konstateres uunngåelige eller ekstraordinære omstendigheter
som krigshandlinger, naturkatastrofer, farlige smittsomme syk-dommer eller andre
begivenheter som må likestilles med de nevnte og som vil påvirke gjennomføringen av
pakkereisen eller transporten av kunden til reisemålet.»

Kommentar fra Tjenesteyter: «Egypt - reiseinformasjon Reiseinformasjon | Sist
oppdatert: 28.10.2023
Sikkerhetssituasjonen i regionen er spent og uforutsigbar. Dette påvirker også Egypt.
Situasjonen kan endre seg raskt. Reisende oppfordres til å følge nøye med på utviklingen
og utvise aktsomhet.»
Klagers svar på Amisol Travels kommentar: Ja, som Tjenesteyter skrev, Regjeringen.no
reagerte på det som skjedde i Egypt. Etter min mening ser det slett ikke oppmuntrende
ut om regjeringen skriver at situasjonen er spent, uforutsigbar og at situasjonen kan
endre seg raskt. Uansett hvordan man tolker de samme rådene, var disse reiserådene
utilgjengelige for oss fordi de ble publisert for sent. Eksplosjoner fant sted fredag
27.10.2023 og Regjeringen rakk ikke å oppdatere reiseråd før lørdag 28.10.2023. Vi skulle
dra hjemmefra kl. 06.00 for å rekke flyet 09.15. Det vil si at reiserådene fra Regjeringen
angående Egypt ikke var tilgjengelige enda. Jeg prøvde å kontakte reisebyrået på telefon,
men de tok ikke telefonen fordi det var for tidlig på morgenen. Vi kunne bare basere
på nyhetene og informasjon tilgjengelig på Internett. Jeg kommer fra Polen, så det er
naturlig for meg å sjekke informasjon både på norsk og polsk. Tjenesteyter refererer
ikke bare til norske, men også til det danske og svenske myndigheter, derfor synes jeg
at det å referere til beslutningene som er tatt i Polen også faller innenfor. ITAKA, et av
de største reisebyråene i Polen kansellerer alle reiser til Sharm el Sheikh frem til 27.
desember. Et annet byrå, Nekera, kansellerte alle reiser ikke bare til regionen, men
til Egypt generelt. Igjen vil jeg understreke at alt skjedde same døgn da vi skulle ut på
reisen."

Klagers krav: Refusjon av reisens pris eller voucher/reisegavekort på reisens pris.

Klager har ikke søkt om dekning/erstatning fra andre.

Det vises for øvrig til korrespondanse fra klager.

Tjenesteyterne har i det vesentlige anført
Klager avbestilte reisen 28.10.2023 kl. 06:36. Flyet gikk som planlagt den 28.10.2023 kl
09:15. I henhold til Amisol Travels reisevilkår tapes 100 % av innbetalt beløp dersom
reisen avbestilles 0-20 dager før avreise.

Amisol Travel har anført at uroen i Israel ikke påvirket Sharm el Sheikh, derfor frarådet
heller ikke danske, svenske eller norske myndigheter reiser til Sharm el Sheikh. 
Følgelig opprettholdt Amisol sitt program med reiser til Sharm el Sheikh. 

På https://www.regjeringen.no/no/tema/utenrikssaker/reiseinformation /select-country/
reiseinfo_egypt/id2415880/?expand=all-in-group-2415880
fremgikk følgende: 
"Egypt - reiseinformasjon
Reiseinformasjon | Sist oppdatert: 28.10.2023
Sikkerhetssituasjonen i regionen er spent og uforutsigbar. Dette påvirker også Egypt.
Situasjonen kan endre seg raskt. Reisende oppfordres til å følge utviklingen nøye og
utvise forsiktighet. REISERÅDENE ER SISTE OPPDATERT: 05.08.2022 - FORTSATT GYLDIG
Egypt - reiseråd
Utenriksdepartementet fraråder alle reiser til Nord-Sinai og hvilken som helst reise
innenfor en avstand på 50 km fra grensen til Libya."

Amisol Travel har anført at de alltid følger norske myndigheters reiseretningslinjer. Det
har vært uro mellom Israel og Gaza siden 1948, da staten Israel ble opprettet. Amisol
skriver at reiser til den nordlige delen av Sinai-halvøya har blitt frarådet siden, da dette
området ligger nær Israel og Gaza. Verken danske, norske eller svenske myndigheter
frarådet reiser til turistdestinasjonene som ligger på den sørlige delen av Sinai-halvøya,
der Sharm el Sheikh ligger. 

Amisol viser til sine vilkår:
2) Kansellering
2a) Kunden har rett til å kansellere reisen under vilkårene nedenfor, med mindre
reisebyrået senest ved avtalens inngåelse har opplyst at kansellering på grunn av
underleverandørens forhold (f.eks. flyselskap og cruiserederier) forhold ikke kan skje
uten at hele reisens pris går tapt.

Dersom kunden har rett til å kansellere reisen, kan reisearrangøren kreve et rimelig
standardisert avbestillingsgebyr, som fastsettes under hensyn til tidspunktet for
kanselleringen og pakkereisens karakter.

Kunden skal informeres om slike vilkår både før og ved inngåelse av reiseavtalen."

Følgende gjelder for kunder som ønsker å kansellere pakkereisen til Sharm el Sheikh:
"0-20 dager før avreise: avbestillingsforsikring, depositum og 100% av restbeløp + evt.
forsikringer er tapt.
21-60 dager før avreise: avbestillingsforsikring, depositum og 50% av restbeløp + evt.
forsikringer er tapt.
61-365 dager før avreise: avbestillingsforsikring og depositum + evt. forsikringer er tapt."

"2b)
Den reisende kan også avbestille en reise før reisens start dersom det oppstår
uunngåelige og ekstraordinære omstendigheter på destinasjonen, eller i umiddelbar
nærhet av denne, som i vesentlig grad påvirker leveringen av pakkereisen eller
transporten av passasjerer til destinasjonen.

Ved avbestilling har den reisende krav på refusjon av alle innbetalte beløp i henhold til
avtalen.

Refusjon skal skje uten ugrunnet opphold og senest 14 dager etter den reisendes
kansellering av reisen.

Dersom Utenriksdepartementet, Helsedirektoratet eller annen tilsvarende kompetent
myndighet fraråder reise til det aktuelle området i inneværende ferieperiode, vil
vilkårene for avbestilling normalt anses oppfylt. I tillegg vil vilkårene for kundens
angrerett som hovedregel anses oppfylt dersom den aktuelle hendelsen ellers er
tilstrekkelig dokumentert på en tilstrekkelig objektiv måte.

Avbestillingsretten kan ikke påberopes dersom kunden var kjent med den aktuelle
begivenheten da avtalen ble inngått eller begivenheten var allment kjent.

Ved kundens avbestilling på grunn av de oppførte hendelsene har kunden krav på
tilbakebetaling av alle innbetalte beløp, i henhold til avtalen."

Fakta er at det ikke har oppstått uunngåelige/ekstraordinære omstendigheter på
reisemålet, eller i umiddelbar nærhet av det, som i vesentlig grad påvirker leveringen
av pakkereisen eller transporten av passasjerer til reisemålet. Turen til Sharm el Sheikh
kunne derfor gjennomføres og refunderes derfor ikke.

Amisol Travel kan ikke se at det foreligger grunnlag for prisavslag da norske myndigheter
ikke har frarådet reiser til Sharm el Sheikh. 

Det vises for øvrig til korrespondanse fra Amisol Travel AS.

Nemnda bemerker

Klagen gjelder en avbestilt pakkereise for to voksne og tre barn med innkvartering i et
familierom med All Inclusive på Hotel Albatros Aqua Park, Hadba, Sharm el Sheikh, Egypt
i perioden 28.10.2023 - 04.11.2023. Totalpris 40 175 kroner.

Klager avbestilte reisen på avreisedagen den 28.10.2023 og krever full refusjon av
reisens pris. Årsaken til avbestillingen var krigen i Gaza/Israel. Spørsmålet for nemnda er
hvorvidt klager hadde adgang til å avbestille etter pakkereiseloven § 22 dvs. gebyrfritt. I
dette tilfellet mener nemnda at det ikke foreligger slike ekstraordinære omstendigheter
i Egypt selv om det var krig i nabolandet. Det vises blant annet til UD sine reiseråd
som var gjeldende på avreisetidspunktet. Reisen gikk etter det opplyste som planlagt.
Nemnda mener derfor at klager ikke hadde hjemmel til å avlyse reisen kostnadsfritt etter
pakkereiseloven § 22, men kunne avlyse reisen mot gebyr etter pakkereiseloven § 21.
Pakkereisenemnda anbefaler at klager ikke gis medhold.

Vedtak

Klager gis ikke medhold.