Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
21.11.2017

Saksnummer
2017-00249

Tjenesteytere
Norwegian

Klager har i det vesentlige anført

Klager skulle reise med Norwegians flyvning D82805 fra Oslo lufthavn (OSL) til London -
Gatwick (LGW) 23. januar 2017 kl. 13.20. Flyvningen ble forsinket med cirka fire timer. 

Klager har på ovennevnte bakgrunn fremsatt krav om standardkompensasjon i henhold
til EU-forordning 261/2004 på 250 euro pr. person, totalt 500 euro for to passasjerer.

Tjenesteyterne har i det vesentlige anført
Norwegians flyvning D82805, operert av flymaskin EI-FHE, ble forsinket med tre timer
og 54 minutter som følge av tåke og dårlig sikt på London - Gatwick denne dagen. Tåken
medførte landingsrestriksjoner, og påvirket så godt som alle flyvninger inn og ut av
London - Gatwick denne dagen. 

Norwegian anfører at tåke og dårlig sikt er en slik ekstraordinær omstendighet som fritar
flyselskapene for sitt erstatningsansvar etter EU-forordning 261/2004, og at forsinkelsen
ikke kunne vært unngått selv om alle rimelige tiltak ble truffet. Selskapet avviser på
denne bakgrunn klagers krav om standardkompensasjon.

Nemnda bemerker

D82805 fra Oslo lufthavn (OSL) til London - Gatwick (LGW) 23. januar 2017 kl. 13.20 ble
forsinket med tre timer og 54 minutter.

Forsinkelse som medfører at passasjerene kommer frem til det endelige
bestemmelsesstedet tre timer eller mer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7, jf. artikkel 5 nr. 3, jf. EU-
domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

Værforhold som påvirker flytrafikken ved at det ikke er mulig å lande/ta av, kan være
en slik ekstraordinær omstendighet som medfører at den reisende ikke har krav på
erstatning. Dette må vurderes konkret. 

Nemnda legger på bakgrunn av fremlagt dokumentasjon til grunn at det var vanskelige
værforhold i London den aktuelle dagen med tett tåke. Dette førte til ATC (Air Traffic
Control) - restriksjoner gjennom dagen, med endrede landingstider og tilhørende
følgeforsinkelser. Nemnda mener at værforholdene i dette tilfellet må anses som
ekstraordinære forhold i forordningens forstand. 

Spørsmålet er videre om Norwegian har truffet alle rimelige tiltak for å unngå
forsinkelsen. Klager har påpekt at den forutgående flyvningen kom inn en time og 42
minutter etter skjema, og at klager ble fortalt av personalet i gaten at flymannskapet
ble omdisponert til en annen flyvning. Klager opplyste at de måtte vente på nytt
mannskap i to timer før flyet gikk. Norwegian har ikke kommentert dette nærmere. Det
er derfor uklart for nemnda om det skjedde en omdisponering av mannskap som skapte
ytterligere forsinkelse.

Nemnda mener på denne bakgrunn at Norwegian ikke har godtgjort at forsinkelsen ikke
kunne vært unngått til tross for at alle rimelige tiltak var truffet. Klager har derfor krav på
standarderstatning etter forordningen med 250 euro pr. person, totalt 500 euro.

Vedtak

Transportklagenemnda - fly anbefaler at Norwegian utbetaler til klager og hans
reisefølge standarderstatning med 500 euro.