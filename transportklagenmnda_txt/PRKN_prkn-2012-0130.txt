Vedtak i Pakkereisenemnda

Sammendrag

Saken gjelder flyforsinkelse på hjemreise fra Mallorca.

Dato
06.02.2013

Saksnummer
130/12

Tjenesteyter
Ving Norge AS

Sakens dokumenter ble lagt frem.

Klager: X

Turarrangør: Ving Norge AS

Antall reisende: 6

Reisens pris: kr 45.420

Saken gjelder:

Saken gjelder flyforsinkelse på hjemreise fra Mallorca.

Klager anfører at flyet var over 5 t forsinket og at han derfor har krav på 400 euro i
erstatning og få dekket togbillett videre med kr.398,-. At forsinkelsen skyldtes teknisk
problem med en oljepumpe fritar ikke turarrangør/flyselskap for ansvaret.

Ving har vist til at forsinkelsen skyldtes tekniske problemer og var uforutsett da alle
rutinemessige kontroller var fulgt. Det er derfor ikke grunnlag for noen erstatning.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for prisavslag.

Forsinkelse av en viss varighet kan utgjøre en slik mangel.

For forsinkelser på hjemreisen har Reklamasjonsnemnda lagt til grunn de samme regler som
gjelder for utreise i henhold til Alminnelige vilkår for pakkereiser.

En forsinkelse på 5 t og 12 min gir ikke grunnlag for prisavslag etter disse regler.

EU-forordning 261/204 og EU-domstolens avgjørelse av 19. november 2009 kan gi rett til
erstatning ved forsinkelse på mer enn 3 t med mindre det godtgjøres at forsinkelsen skyldes
ekstraordinære omstendigheter som ikke kunne ha vært unngått selv om alle rimelige tiltak
hadde vært truffet. I utgangspunktet er det flyselskapet som har ansvaret også ved teknisk
svikt da det er flyselskapet som har størst mulighet for å påvirke og forhindre at teknisk svikt
oppstår.

En teknisk svikt kan likevel komme så uventet at flyselskapet ikke har reelle muligheter for
å forhindre feilen eller følgene av den uten at det går ut over passasjerene. I slike tilfeller
bortfaller ansvaret etter de nevnte EU-regler.

I dette tilfelle ble det flyet som skulle utføre transporten fra Mallorca forsinket ved avgang
Arlanda på grunn av en defekt oljepumpe. Feilen ble oppdaget ved en planlagt utskifting av et
filter da det ble funnet metallpartikler i filteret.

Etter reklamasjonsnemndas syn har flyselskap/turarrangør her godtgjort at det forelå slike
ekstraordinære og uforutsette omstendigheter at ansvaret etter EU-forordningen bortfaller.

Vedtak:

Reklamasjonsnemnda for pakkereiser kan ikke anbefale at det gis noen erstatning.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Helga Hermansen, Star Tour AS

Vigdis Fiske, Amisol AS