Vedtak i Pakkereisenemnda

Sammendrag

Krav om refusjon av reisens pris da skirennet som var
hovedformål ved reisen ble avlyst grunnet Covid-19.

Dato
17.09.2020

Saksnummer
2020-01121

Tjenesteytere
SponsorLink AS

Klager har i det vesentlige anført

Klagen gjelder pakkereise for en person på reisen "Engadin Skimarathon 2020" med fly
fra Trondheim - Gardermoen - Zürich tur/retur med innkvartering på Hotel Reine Victoria
i St. Moritz, Sveits i perioden 06.03.2020 - 10.03.2020. Totalpris 15 790 kroner.

Klager anfører at reisens hovedformål var å delta på skirennet Engadin Skimarathon.
Skirennet blir avlyst grunnet koronasituasjonen, men reisen med fly og hotell ble
gjennomført av arrangøren SponsorLink. 

Klager valgte å avbestille reisen onsdag 4. mars kl. 09:50 fordi pakkereisen ville hatt en
vesentlig mangel da skirennet var avlyst. Reisen ble avbestilt med fullt gebyr.

Klager mener det ikke relevant at det ikke var reiseforbud til reisemålet på
avreisetidspunktet. 

Klager har ikke søkt om dekning/erstatning fra forsikringsselskapet.

Klagers krav: Reisens pris på 15 790 kroner.

Det vises for øvrig til korrespondanse fra klager.

Tjenesteyterne har i det vesentlige anført
SponsorLink anfører at den bestilte turen ble gjennomført. De fleste som hadde bestilt
reisen valgte å delta på turen til St. Moritz.  

Den 27. mars sendte SponsorLink følgende e-post til klager: 

"Som mange har fått med seg har dessverre arrangørene av Engadin Skimarathon sett
seg nødt til å avlyse årets arrangement grunnet corona-viruset. Grisons regionen har
lagt ned forbud om å avholde større arrangementer til og med 8. mars, noe som da
gjør at vi ikke vil få mulighet til å gå årets løp. Dette gjelder kun for løpene; alle hoteller,
restauranter, transportalternativer, skibakker- og løyper etc. er åpne."

SponsorLink kan ikke se at det er grunnlag for erstatning da de stort sett leverte den
samme reisen som klager hadde bestilt. SponsorLink anfører at endringene på reisen
skyldtes forhold som SponsorLink ikke kan holdes ansvarlig for. 

SponsorLink kan ikke se at det foreligger grunnlag for refusjon.

Det vises for øvrig til korrespondanse fra SponsorLink AS.

Nemnda bemerker

Klagen gjelder pakkereise for en person på reisen "Engadin Skimarathon 2020" med fly
fra Trondheim - Gardermoen - Zürich tur/retur med innkvartering på Hotel Reine Victoria
i St. Moritz, Sveits i perioden 06.03.2020 - 10.03.2020. Totalpris 15 790 kroner.

Skirennet ble avlyst fra italiensk arrangør den 27. februar 2020. på Bakgrunn av dette
avbestilte klager hele reisen den 4. mars 2020. Reisen ble gjennomført med fly og hotell
levert av tjenesteyter.

Tjenesteyter avlyste en del av reisen henholdsvis skirennet med hjemmel i
pakkereiseloven § 23 annet ledd. Covid-19 gir grunnlag for en slik avbestilling særlig
hva gjelder større forsamlinger av mennesker, men hjemmelen gir ikke grunnlag
for avbestilling av en del av pakkereisen jf. ordlyden. Slik nemnda vurderer det
innebærer dette at reisen, på bakgrunn av avlysning av skirennet, hadde en mangel
som bør kompenseres i et prisavslag etter pakkereiseloven § 31. Nemnda anbefaler at
prisavslaget settes til 25 % av reisens totale kostnader.   

Klager valgte å avbestille den øvrige delen av reisen. Etter nemndas vurdering kommer
ikke pakkereiseloven § 22 inn på klagers avbestillingstidspunkt. Som opplyst ble flyreisen
gjennomført og hotellet var åpent. Det var på dette tidspunktet ingen reiseråd utstedt
fra UD angående reiser til Sveits, selv om dette på et senere tidspunkt ble aktualisert.
Klager kan da avbestille reisen med hjemmel i pakkereiseloven § 21 hvor han i så fall skal
belastes et rimelig avbestillingsgebyr eller tjenesteyters kostnader ved avbestillingen.
Tjenesteyter må i så fall synliggjøre sitt tap ved denne avbestillingen. 

Basert på ovenstående anbefales at tjenesteyter utbetaler et prisavslag på 25 % av
reisens kostnad. 

Vedtak

Pakkereisenemnda anbefaler at klager gis delvis medhold.