Tjenesteyter følger ikke vedtaket i saken (08.02.2023)
Kommentar fra tjenesteyter:

Royal Jordanian vil ikke utbetale mer enn 70 USD per voksen og 35 USD per barn, da dette er i
henhold til selskapets retningslinjer når passasjeren ikke kan fremlegge kvitteringer.

Vedtak i Transportklagenemnda - Fly

Sammendrag

Krav om erstatning for forsinket bagasje.

Dato
26.01.2023

Saksnummer
2022-01939

Tjenesteytere
Royal Jordanian

Klager har i det vesentlige anført

Klager og tre medpassasjerer hadde bestilt tur-returbilletter med Royal Jordanian for
å reise fra Bergen til Bagdad via København og Amman, med ankomst i Bagdad tidlig
om morgenen den 6. juli 2022 og retur den 31. juli 2022. Første flyvning på utreisen,
fra Bergen til København, ble utført av SAS, mens flyvningene videre fra København ble
utført av Royal Jordanian.

Ved ankomst i Bagdad den 6. juli oppdaget klager at ingen av de fire koffertene de hadde
med seg fra Bergen var kommet med flyet til Bagdad. Det ble opprettet PIR-rapport for
de fire koffertene. Klager anfører at bagasjen sto igjen på København lufthavn, og at
Royal Jordanian i Bagdad ikke kunne hjelpe dem. Klager sendte flere klager til selskapet,
men fikk ikke noe svar.

Klager anfører at to av koffertene først ankom Bagdad den 18. juli, mens de to siste
ankom henholdsvis fem dager etter dette og dagen før de skulle tilbake til Bergen den
31. juli 2022. Klager anfører at de måtte betale 500 kroner for å få fraktet bagasjen fra
flyplassen i Bagdad til der de oppholdt seg. Videre anfører klager at de måtte kjøpe klær
og toalettartikler til over 10 000 kroner, men at de ikke har kvitteringer på dette.

Klager krever erstatning fra Royal Jordanian for utleggene de hadde som følge av de
forsinkede koffertene.

Tjenesteyterne har i det vesentlige anført

Royal Jordanian har overfor nemnda anført at bagasjerelaterte krav kun kan håndteres
av hovedkontoret i Amman.

Overfor klager har selskapet, etter at saken ble sendt inn til nemnda, anført at klagen ble
sendt inn mer enn syv dager etter ankomst og derfor for sent.

Nemnda bemerker

Før saken behandles i nemnda skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3 tredje ledd. Royal
Jordanian er blitt oppfordret flere ganger om å inngi tilsvar i saken, men har kun vist til at
klager må kontakte hovedkontoret i Amman.

I henhold til Montrealkonvensjonen artikkel 19 er fraktfører ansvarlig for tap som følge
av forsinket bagasje, med mindre flyselskapet kan godtgjøre at de og deres folk har tatt
alle forholdsregler som med rimelighet kan kreves for å unngå tapet, eller at dette ikke
har vært mulig for dem.

Klager har forklart at de fire koffertene de hadde med seg, ikke dukket opp ved ankomst
i Bagdad den 6. juli 2022, og nemnda er av den forståelse at de først mottok to av
koffertene den 18. juli, mens de to siste dukket opp etter dette igjen. Nemnda er videre
av den forståelse at klager måtte betale for frakten av bagasjen fra flyplassen selv. Klager
har oppgitt at de ikke har kvitteringer på utleggene til klær og toalettartikler, da dette
ikke utstedes i Irak. Klager er blitt oppfordret til å sende inn en oversikt over utgiftene de
hadde for å sannsynliggjøre tapene de hadde, men klager har ikke gjort dette.

Royal Jordanian har som nevnt ikke inngitt tilsvar til nemnda og har kun henvist klager
videre, på tross av at klager har fremlagt dokumentasjon som viser at det er blitt sendt
klage til selskapet flere ganger. Overfor klager har ikke selskapet imøtegått at bagasjen
ble forsinket og at klager har rett på refusjon av påløpte utgifter, men i stedet anført at
klager sendte inn klagen sin for sent, siden det var gått mer enn syv dager.

I henhold til Montrealkonvensjonen artikkel 31 gjelder det en syvdagersregel for skadet
reisegods. Det fremgår imidlertid at for forsinkelse av bagasje gjelder det en frist på
21 dager etter at reisegodset ble stilt til rådighet for passasjeren. Basert på innsendt
dokumentasjon i saken legger nemnda til grunn at klager sendte inn flere klager, blant
annet den 18. juli og den 21. juli, noe som var innenfor 21-dagersfristen. Nemnda er
således av den oppfatning at klagen ble sendt inn rettidig til selskapet. Selskapet kan
dermed ikke høres med at klagen er blitt sendt inn for sent.

Nemnda finner det sannsynlig at klager hadde et tap som følge av de forsinkede
koffertene. Klager har imidlertid ikke fremlagt kvitteringer eller bankutskrifter knyttet til
dette, og har ikke sannsynliggjort at tapet var på over 10 000 kroner. Klager har, tross
oppfordring, heller ikke fremlagt en liste over hva som er kjøpt. Det skal uansett gjøres
fradrag for den berikelsen klager har som følge av innkjøp av nye ting. Nemnda fastsetter
derfor erstatningen skjønnsmessig til 4000 kroner, hvilket tilsvarer 1000 kroner per
person.

Bransjerepresentant Maglasang fikk uventet forfall, og de øvrige medlemmene
fant det forsvarlig å behandle saken med bare én bransjerepresentant, jf.
transportklagenemndforskriften § 5-5 femte ledd.

Vedtak

Transportklagenemnda anbefaler at Royal Jordanian utbetaler 4000 kroner til klager for
de forsinkede koffertene.