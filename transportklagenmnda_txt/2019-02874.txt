Vedtak i Transportklagenemnda - Fly

Sammendrag

Krav om refusjon av mellomlegg. Forsinket håndbagasje.

Dato
11.02.2020

Saksnummer
2019-02874

Tjenesteytere
Norwegian Air Shuttle

Klager har i det vesentlige anført

Klager hadde bestilt reise med Norwegian fra Genève (GVA) via Oslo lufthavn (OSL)
til Bergen (BGO) 14. mars 2019 med Norwegians flyvninger DY1603 og DY624. Under
ombordstigning i Genève ble en av passasjerene nektet å ta med håndbagasjen om
bord, og denne måtte sendes i lasterommet. Da klager ankom Oslo ble ikke bagasje
videreformidlet til Bergen, og klager måtte vente på flyplassen i Bergen til kl. 22.55 på
bagasjen som kom med neste fly. 

Videre har klager forklart at da han bestilte billettene på internett, viste flytiden fire timer
og 45 minutter. Etter at billetten var betalt, viste det seg at reisen i realiteten var seks
timer og 50 minutter. Klager har vist til at han hadde valgt en annen rute dersom han
visste at reisetiden ville være så lang, har på denne bakgrunn fremsatt krav om refusjon
av mellomlegg mellom kjøpte billetter og billettene han i praksis fikk. Kravet beløper seg
til kroner 3 160.

Tjenesteyterne har i det vesentlige anført
Klager har fremsatt krav om standardkompensasjon for forsinkelse på DY624 fra Oslo til
Bergen 14. mars 2019. Flyvningen ble forsinket med to timer og 14 minutter ved ankomst
til Bergen. 

Det følger av EU-domstolens avgjørelse i C-402/07 (Sturgeon) at flyselskapene ikke plikter
å utbetale kompensasjon dersom forsinkelsen ikke overstiger tre timer. Da forsinkelsen i
dette tilfellet var under tre timer, har selskapet avvist klagers kompensasjonskrav. 

Klager bestilte sin reise med DY1603 fra Genève til Oslo og videre med DY624 til Bergen.
Samtlige billetter er LowFare, og derfor ikke refunderbare. Billettene er benyttet
og kostet kroner 7 960. Klager har etter Norwegians syn ikke godtgjort hva som er
grunnlaget for krav om refusjon eller fremlagt kvitteringer som viser utgifter i forbindelse
med forsinket bagasje. Norwegian har på dette grunnlag avvist alle klagers krav.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet tre timer eller mer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7, jf artikkel 5 nr. 3, jf. EU-
domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

I dette tilfellet ble klagers flyvning forsinket med to timer og 14 minutter. Klager har
derfor ikke krav på standarderstatning. Venting på forsinket bagasje gir ikke rett til
standarderstatning. Det er heller ikke grunnlag for kravet om erstatning i form av et
"mellomlegg" slik klager her har fremmet.

Når det gjelder klagers anførsel om at reisetiden var lenger enn det som ble vist på
nettsiden, kan nemnda ikke se at det gir grunnlag for erstatning. Klager har selv ansvar
for å sjekke at bestillingen er riktig, og har mulighet til å avbestille innen fire timer etter
at bestilling er gjort.

Vedtak

Transportklagenemnda - fly anbefaler ikke at klager gis medhold.