Vedtak i Pakkereisenemnda

Sammendrag

Saken gjelder brann på hotell, Side, Tyrkia.

Dato
..

Saksnummer
166/13P

Tjenesteyter
Ving Norge AS

Sakens dokumenter ble lagt frem.

Klager: X

Turarrangør: Ving Norge AS

Antall reisende: 3

Reisens pris: 45.240 nok

Saken gjelder:

Saken gjelder brann på hotell, Side, Tyrkia.

Klager anfører innledningsvis at de opplevde språkproblemer på hotellet fordi ingen
snakket engelsk, bare tysk, og tyske gjester ble prioritert og all underholdning foregikk
på tysk. Torsdagen etter ankomst gikk strømmen om natten og de begynte å kjenne
røyklukt. Fra verandaen så de at røyk kom ut av hotellet, men de forsto ikke alvoret
fordi alarmen ikke gikk. I lobbyen veltet det røyk mot dem og hundrevis av mennesker
sto utenfor. Betjeningen var i panikktilstand.

Klager løp opp til rommet og hentet passene og løp så ut.

Representanter fra Ving kom først etter 1 1/2 time. De ble deretter anbragt på et annet hotell
hvor de ble separert. De var livredde og ga beskjed om at de ville hjem umiddelbart, men det
lot seg ikke gjøre. Dagen etter ble de tilbudt kr.6.000,- i kompensasjon, noe de anser som en
hån i forhold til irritasjonsmomenter, angst, frykt og redsel.

Klager anfører også at de branntekniske forhold - som alarm og slukningsutstyr - ikke fungerte
slik det skulle gjøre i henhold til internasjonale brannforskrifter for hoteller.

De krever minimum 2/3 av reisens pris - kr.29.858,- - i kompensasjon.

Ving har opplyst at det oppsto en brann med kraftig røykutvikling i kjelleren på
hotellet. Den ble fort lokalisert av personalet, som valgte ikke å aktivere almen alarm
og i stedet evakuere de som bodde nærmest ved hjelp av dørbanking.

Hotellets alarmsystem og brann- og røykdetektorer er koblet til en sentral som overvåkes
døgnet rundt av sikkerhetsvakter.

Hvis det er utslag, viser sentralen i hvilken del av hotellet det er brann eller røyk, og der
kontrolleres situasjonen av hotellpersonalet før man eventuelt setter på alarmen med lyd og
tilkaller brannvesenet.

I dette tilfelle valgte man altså å koble bort lyden fra alarmen for å begrense evakueringen til
den del av hotellet som var direkte berørt av røyken.

Ving anfører videre at deres hoteller er godkjent av lokale brannmyndigheter og oppfyller de
krav som stilles i vedkommende land.

Som ansvarlig overfor de reisende har Ving tilbudt tilbakebetaling for den tid som gikk tapt i
forbindelse med evakueringen, dvs. en dagsandel, samt prisforskjellen mellom fasilitetene. I
dette tilfelle har Ving tilbudt 25 % av reisens pris, eller kr.11.310,- i kompensasjon.

Nemnda bemerker:

Nemnda legger til grunn at en turarrangør er forpliktet til å forsikre seg om at de hoteller de
tilbyr sine gjester, tilfredsstiller elementære branntekniske krav.

Som et minimum må dette innebære at lokale krav til brannsikkerhet er oppfylt. Nemnda
legger også til grunn at turarrangørens lokale representanter bistår sine gjester i tilfeller hvor
brannalarm utløses eller evakuering må foretas.

I dette tilfelle oppsto det en brann med kraftig røykutvikling i kjelleren på hotellet. Brannen ble
raskt lokalisert og man valgte ikke å aktivere alarmen, men i stedet evakuere de som bodde
nærmest ved å banke på dørene.

Hvorvidt dette var en riktig eller fornuftig vurdering og avgjørelse der og da, er det vanskelig
for nemnda å ta standpunkt til.

Ut fra opplysningene som foreligger for nemnda, er det imidlertid ikke grunnlag for å fastslå at
hotellet og/eller Ving foretok en ansvarsbetingende feilvurdering. Dette betyr ikke at nemnda
ikke har full forståelse for at hendelsen må ha vært skremmende for familien både den natten
det skjedde og i ettertid. Nemnda har også full forståelse for at personer som har opplevd
noe slikt, stiller naturlige spørsmål om sikkerheten og de avgjørelser som ble tatt.

For ordens skyld skal nevnes at den «Guidelines to Fire Safety in European Hotels» som
klager har fremlagt, ikke er bindende regler, men et frivillig «verktøy» for etablering av
brannsikkerhet. Nemnda har heller ikke grunnlag for å vurdere om eller i hvilken grad de
lokale tyrkiske forskrifter avviker fra disse retningslinjer.

Nemnda finner etter en helhetsvurdering at den kompensasjon som Ving har tilbudt,
kr.11.310,-, er en passende kompensasjon.

Vedtak:

Reklamasjonsnemnda kan ikke anbefale at det gis ytterligere kompensasjon.

Vedtaket var enstemmig.