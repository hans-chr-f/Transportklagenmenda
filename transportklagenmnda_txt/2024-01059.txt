Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
28.10.2024

Saksnummer
2024-00592

Tjenesteytere
Norwegian Air Shuttle

Klager har i det vesentlige anført

Klager skulle reise fra Oslo til Trondheim med Norwegian den 21. desember 2023 kl
17.00 med ankomst kl 17.55. Etter ombordstigning omtrent to timer etter oppsatt
rutetid, ble flyvningen kalt tilbake til gate, da mannskapet hadde oversteget tillatt
arbeidstid. Flyvningen ble forsinket seks timer og 48 minutter. 

Klager krever standarderstatning i henhold til EU-forordning 261/2004.

Tjenesteyterne har i det vesentlige anført
DY762 ble forsinket som følge av dårlige værforhold i Nord-Europa, stormen Pia, som
påvirket flytrafikken i Norge. Hendelsene er ikke kompensasjonsberettiget i henhold
til EU-forordning 261/2004, da årsaken var ekstraordinære omstendigheter utenfor
Norwegians kontroll. 

De ugunstige værforholdene i Nord-Europa påvirket alle flyvninger den dagen,
og situasjonen førte til ytterligere forsinkelser forårsaket av obligatorisk hvile for
mannskapet.

I forhold til fly- og tjenestetidsbegrensning og hvilekrav er flygende personell (piloter
og kabinpersonale) i motsetning til de fleste andre yrkesgrupper underlagt svært
detaljerte, strenge og rigide arbeidstidsbestemmelser. Rigid i den forstand at den har få
fleksibilitetsbestemmelser. Arbeidstid og hviletid i luftfarten er mye strengere regulert
enn i andre bransjer.

Det er ikke mulig for verken et besetningsmedlem eller en bedrift å akseptere forlengelse
av tjenestetiden dersom de normale grensene er nådd. Grunnen til at serviceforskriftene
er så strenge er rent sikkerhetsmessige årsaker.

I henhold til avgjørelsen i EU-domstolens sak C-315/15 (Pešková), kan en hendelse på en
flyvning som inngår i en serie av sekvensielle flyvninger kvalifisere som en ekstraordinær
hendelse i forhold til forsinkelser av de påfølgende flygingene, ettersom målsettingen
om å sikre et høyt beskyttelsesnivå for flypassasjerer etterfulgt av forordning (EF)
nr. 261/2004, som spesifisert i punkt 1 i denne, betyr at luftfartsselskaper ikke må
oppmuntres til å avstå fra å iverksette de nødvendige tiltakene ved en slik hendelse ved
å prioritere opprettholdelsen og punktligheten til deres flyvninger fremfor målet om
sikkerhet.

Norwegian kan på grunnlag av ovennevnte ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at
det oppstår overbelastning på flyplassen eller lignende, kan være en ekstraordinær
omstendighet i forordningens forstand som medfører at den reisende ikke har krav
på erstatning. Dette må vurderes konkret. Det er flyselskapet som må godtgjøre at det
foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå forsinkelsen. 

Flyselskapet Norwegian har uttalt at DY762 den 21. desember 2023 ble forsinket grunnet
storm, kraftig snøvær og glatt rullebane ved Oslo lufthavn Gardermoen. Videre stod et
fly fra Ethiopian Airlines fast på rullebanen i flere timer og sperret for trafikk. Uttalelsen
er underbygget med logger og rapporter. Nemnda mener at flyselskapet derved har
godtgjort at forsinkelsen skyldtes ekstraordinære omstendigheter som ikke kunne vært
unngått selv om alle rimelige tiltak var truffet. At mannskapet gikk ut på arbeidstid, var
en direkte følge av værforholdene. Klager har derfor ikke har rett til standarderstatning i
henhold til EU-forordning 261/2004.

Nemnda kan etter dette ikke anbefale at klager gis medhold.

Vedtak

Transportklagenemnda kan ikke anbefale at klager gis medhold.