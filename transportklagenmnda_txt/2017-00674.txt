Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
11.01.2018

Saksnummer
2017-00674

Tjenesteytere
SAS

Klager har i det vesentlige anført

Klager skulle reise fra Molde til Stavanger via Oslo den 27. desember 2016 kl 06.50.
SK4515 fra Molde til Oslo ble kraftig forsinket, klager ble derfor booket om via
Bergen med avgang kl 09.40. Også dette flyet var forsinket. Klager ankom endelig
bestemmelsessted kl 14.00, nesten fem timer forsinket. 

Klager krever standarderstatning 250 euro per person i henhold til EU-forordning
261/2004.

Tjenesteyterne har i det vesentlige anført
SK4515 ble forsinket 6 timer og 30 minutter som følge av dårlige værforhold i Molde
dagen i forveien, det vises til fremlagt dokumentasjon. Flyet som skulle operere SK4515
skulle lande i Molde kvelden i forveien som SK4528 med natt-stopp i Molde, men grunnet
sterk vind kunne ikke flyet lande og måtte returnere til Oslo. 

Stormen Urd forårsaket mange kanselleringer og forsinkelser på vestlandskysten,
som igjen førte til omdirigering av fly. Værforholdene fikk også innvirkninger på
arbeidstidsbestemmelsene til mannskapet som skulle operere SK4515. Alle endringene
den 26. desember førte til at alt disponibelt stand-by crew var tatt i bruk. 

Klageren og hans reisefølge ble ombooket til neste ledige fly via Bergen med Widerøe.
SAS har ingen informasjon på hvorfor dette flyet ble forsinket. 

Forsinkelsen på SK4515 er ikke kompensasjonsberettiget da årsaken var ekstraordinære
omstendigheter utenfor SAS' kontroll. 

SAS kan ikke imøtekomme klagers krav.

Nemnda bemerker

Forsinkelse som medfører at passasjerene kommer mer enn 3 timer senere frem
enn planlagt til det endelige bestemmelsesstedet, utløser en plikt for flyselskapet til å
utbetale standarderstatning med mindre selskapet godtgjør at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf EU-forordning 261 / 2004 artiklene 5, 6 og 7 og EU-domstolens avgjørelser
i sak Sturgeon-Condor av 19.11.2009 (C-402/07) og Nelson med flere av 23.10.2012
(C-581/10).

Værforhold som påvirker flytrafikken ved at det ikke er mulig å lande / ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. 
Ved vurderingen av om alle rimelige tiltak ble truffet for å unngå forsinkelsen, må det
foretas en helhetsvurdering av situasjonen.

Nemnda legger på bakgrunn av de foreliggende opplysninger til grunn at SAS
har godtgjort at forsinkelsene skyldtes uvær på Vestlandet, og at det var en slik
ekstraordinær omstendighet som ikke kunne vært unngått og at alle rimelig tiltak ble
truffet for å unngå forsinkelsene.  Klager og hans reisefølge ble ombooket til første ledige
flight via Bergen.

Dette medfører at klager ikke har krav på erstatning.

Vedtak

Transportklagenemda - fly finner ikke å kunne anbefale at klager gis medhold.