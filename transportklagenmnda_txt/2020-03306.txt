Vedtak i Transportklagenemnda - Fly

Sammendrag

Krav om standarderstatning samt refusjon av
ubenyttet flybillett grunnet kansellering. Covid-19.

Dato
11.05.2021

Saksnummer
2020-03306

Tjenesteytere
Norwegian Air Shuttle

Klager har i det vesentlige anført

Klager hadde bestilt reise med DY1080 den 8. april 2020 fra Bergen til Palanga, men
flyvningen ble kansellert uten forvarsel eller tilbud om omruting. Klager har følgelig
fremsatt krav om standarderstatning samt refusjon av flybilletten til 88 EUR.

Tjenesteyterne har i det vesentlige anført
Norwegian Air Shuttle har ikke avgitt kommentar til nemnda, men har i sitt svarbrev til
klager informert at flyvningen DY1080 fra Bergen til Palanga 8.april 2020 ble kansellert
som følge av reiserestriksjoner gitt av nasjonale myndigheter i forbindelse med Covid-19.
Norwegian viser til at hendelsen anses som en ekstraordinær omstendighet og kan
følgelig ikke imøtekomme klagers krav om standarderstatning i henhold til EU-forordning
261/2004.

Nemnda bemerker

Norwegian har ikke avgitt noen uttalelse til nemnda. Nemnda treffer vedtaket
på grunnlag av opplysningene som er fremkommet tidligere i saken, jf.
transportklagenemndforskriften § 5-3 tredje ledd.

På bakgrunn av sakens opplysninger legger nemnda til grunn at DY1080 fra Bergen til
Palanga 8. april ble kansellert. 

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

I spørsmålet om standarderstatning har nemnda delt seg i et flertall og et mindretall.

Flertallet, lederen og forbrukerrepresentantene, mener at mye kan tyde på at
kanselleringen skyldtes den pågående covid-19-pandemien. I og med at flyselskapet ikke
har inngitt tilsvar til nemnda, kan flertallet imidlertid ikke se at flyselskapet har godtgjort
hva som var årsaken til kanselleringen. Flertallet mener derfor at klager har krav på
standarderstatning på 250 euro.

Mindretallet, bransjerepresentantene, mener flyvningen er kansellert som følge av
ekstraordinære omstendigheter som etter forordningen fritar erstatningsplikten. Selv
om flyselskapet ikke har inngitt tilsvar til nemnda har Norwegian oppgitt at årsaken
til kanselleringen var på grunn av Covid-19 i en e-post til klager. Med tanke på at
flyvningen var den 8. april 2020 - kort tid etter at Europa i stor grad stengte ned -
mener mindretallet at dette helt åpenbart må være årsaken. Det foreligger således
sannsynlighetsovervekt, og Norwegian skal ikke betale standarderstatning.

Nemnda legger videre til grunn at klager krever refusjon av billetten og at Norwegian i
dette tilfellet hverken tilbød klager omruting eller refusjon.

I tråd med flertallet syn anbefaler nemnda at Norwegian utbetaler 250 euro i
standarderstatning samt refunderer billettkostnadene til 88 euro.

Vedtaket er fattet med den dissens som fremgår over.

Vedtak

Transportklagenemnda anbefaler at Norwegian utbetaler 250 euro i standarderstatning
til klager, og refunderer billetten.