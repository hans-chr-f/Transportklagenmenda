Vedtak i Transportklagenemnda - Fly

Sammendrag

Krav om standarderstatning som følge av forsinkelse.

Dato
21.09.2023

Saksnummer
2023-00308

Tjenesteytere
SAS

Klager har i det vesentlige anført

Klager krever standarderstatning etter forsinkelse, samt forsinkelsesrenter på
erstatningen. 

Klager har til støtte for kravet i det vesentlige anført: 

Klager skulle 18. desember 2022 reise fra Bergen til Düsseldorf via Oslo. Det var lagt opp
til 35 minutter mellomlanding på Oslo Lufthavn før videreforbindelsen til Düsseldorf.
Grunnet forsinkelser på første flyvning fra Bergen til Oslo, SK272, ble klager omrutet fra
Oslo via København til Düsseldorf, og ankom klokka 23:10 nesten fem timer senere enn
opprinnelig planlagt ankomsttid. 

Klager har angitt flere omstendigheter som han observerte som han mener har bidratt
til den totale lengden på forsinkelsen. Oppsummert var disse omstendighetene mangel
på bakkemannskap, dårlig planlegging og tekniske feil/mangler. Klager poengterer også
at SAS i sitt avslag til klager ikke har oppgitt hvilke rimelige tiltak som ble iverksatt for
å redusere forsinkelsen, som for eksempel bedre planlegging, og om det ble vurdert
erstatningsfly- eller crew.

Tjenesteyterne har i det vesentlige anført
SAS bestrider kravet i saken. 

SK272 den 18. desember 2022 ble forsinket på grunn av at flyet var for sent innkommet
fra en tidligere flyrute, se vedlegg. 

Den tidligere flyvningen, SK267, ble forsinket som følge av flyplassens kapasitet, noe
som SAS ikke kan påvirke og derfor ikke burde stå til ansvar for. Ettersom årsaken til at
passasjerens fly ble forsinket var flyplassens ressurser, noe som er en ekstraordinær
omstendighet, så er passasjeren ikke berettiget til standarderstatning. 

Overfor klager har SAS i det vesentlige anført at SK272 var forsinket grunnet en blanding
av værforhold som forårsaket forsinkelser i utførelsen av arbeid for bakkemannskap,
samt forhold på flyplassen. SAS har utdypet dette med at fire minutter av forsinkelsen
kan tilskrives værforhold. SAS har videre uttalt at den forutgående flyvningen som skulle
utføres av klagers flymaskin, SK267, ble forsinket 5 minutter ved avgang. Flyvningen
hadde opprinnelig planlagt avgangstid klokken 13:25. Forsinkelsen på fem minutter
medføre at flyvningen mistet godkjent slot-tid, slik at flyavgangen ble allokert til en annen
avgangstid av air traffic control, og derfor ikke kunne ta av før klokken 14:02. SAS har
vedlagt dokumentasjon som viser ulike forsinkelseskoder for flyvningene.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7 jf. artikkel 5 nummer 3 og
EU-domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

I tråd med EU-domstolens avgjørelse C-74/19 kan en hendelse på en forutgående
flyvning kvalifisere som en ekstraordinær omstendighet der hendelsen forårsaker
forsinkelser for de etterfølgende flyvningene. Forutsetningen er at det er en direkte
årsakssammenheng mellom den ekstraordinære omstendigheten og forsinkelsen av
påfølgende flyvning.

SAS har uttalt at klagers første flyvning, SK272, ble forsinket 17 minutter grunnet for
sent innkommet fly fra forutgående flyvning, SK267. SK267 hadde avgang 13:25, men ble
forsinket med fem minutter og fikk dermed allokert slot-tid til klokken 14:02 av air traffic
control (ATC). Dette har SAS underbygget med utdrag av interne forsinkelseskoder, samt
forklaring av forsinkelseskodene. Nemnda mener at den vesentlige del av forsinkelsen på
forutgående flyvning SK267 kan tilskrives forskyvelse av slot-tid, og at dette kan utgjøre
en ekstraordinær omstendighet utenfor flyselskapets kontroll. 

Flertallet - forbrukerrepresentantene og nemndas leder - mener at det ikke er grunnlag
for å frita SAS fra ansvar i denne saken. Det vises til at selskapet ikke har kommentert
vilkåret om at de har gjort alle rimelige tiltak for å unngå eller minimere ulempen.
Flertallet anser det derfor heller ikke godtgjort at forsinkelsen ikke kunne vært minimert.
Flertallet mener klager derfor har rett på standarderstatning tilsvarende 250 euro for
forsinkelsen.

Nemndas mindretall – bransjerepresentantene – er av den oppfatning at SAS har
godtgjort at forsinkelsen skyldes værforhold som må ansees som en ekstraordinære
omstendighet. Mindretallet mener derfor at klager ikke har krav på kompensasjon
i henhold til EU-forordningen 261/2004 artikkel 7 jfr. EU domstolens dom C-402/07
(Sturgeon).

Klager har i tillegg krav på forsinkelsesrente etter forsinkelsesrenteloven regnet fra 30
dager etter at kravet om erstatning ble fremsatt og til betaling skjer. 

Vedtaket er avsagt med dissens slik det fremgår over.

Vedtak

Transportklagenemnda anbefaler at SAS utbetaler 250 EUR i standarderstatning til klager
med tillegg av forsinkelsesrenter etter forsinkelsesrenteloven.