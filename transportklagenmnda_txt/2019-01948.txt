Vedtak i Transportklagenemnda - Fly

Sammendrag

Krav om standardkompensasjon ved omdirigering. Værforhold.

Dato
19.12.2019

Saksnummer
2019-01948

Tjenesteytere
Norwegian Air Shuttle

Klager har i det vesentlige anført

Klager reiste med Norwegians flyvning DY1784 fra Oslo lufthavn (OSL) til Funchal (FNC)
26. mars 2019 kl. 11.00. Da flyet skulle lande på Madeira, var værforholdene så dårlige
at flyet ikke kunne lande og flyplassen var stengt. Flyet landet på naboøya Porto Santo.
Passasjerene ble sittende om bord i flyet i tre timer i håp om bedre vær, men det ble gitt
lite informasjon og det var ikke mulig å kjøpe mat og drikke. Deretter fikk passasjerene
først beskjed om at de skulle fly til Las Palmas, så at de skulle gjøre et nytt forsøk på å
lande på Madeira. Til slutt ble alle passasjerene fraktet til Alicante, en omvei på cirka to
timer. 

Ved ankomst til Alicante fikk ikke passasjerene nødvendig informasjon fra flyselskaper.
Klager sto i kø i to timer for å bli tildelt hotellovernatting. Underveis fikk klager en
tekstmelding fra Ving, med informasjon om at middag ville bli servert på hotellet ved
ankomst. Ved ankomst til hotellet måtte klager imidlertid vente lenge på tildeling av rom,
og det var ingen mat å få. De reisende måtte derfor gå til nærmeste Burger King rundt
midnatt. 

Klager fikk overhodet ingen informasjon fra Norwegian, og det eneste hun ble tilbudt
var et glass vann under reisen fra Alicante til Madeira. Klager har forklart at hun forstår
at Norwegian ikke kan kontrollere været, men har anført at de må ta ansvar for egne
passasjerer i slike tilfeller. Hun har vist til at de gikk elleve timer uten mat og drikke, og at
ingen informasjon ble gitt. På bakgrunn av det ovennevnte har klager fremsatt krav om
kompensasjon fra flyselskapet.

Tjenesteyterne har i det vesentlige anført
Norwegians flyvning DY1784 fra Oslo til Funchal, Madeira, 26. mars 2019 ble forsinket.
Flyvningen ble omdirigert til Porto Santo som følge av værforholdene i Funchal, herunder
kraftig vind og påfølgende restriksjoner. Det ble etter hvert forsøkt å lande på nytt
i Funchal, men også denne gangen måtte flyvningen omdirigeres, denne gangen til
Alicante. Berørte passasjerer fikk overnatte på hotell. Passasjerene ble deretter fraktet
til sin endelige destinasjon neste dag, etter at kabinpersonalet hadde gjennomført sin
pålagte hvile. 

Norwegian har anført at de ovennevnte forhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet har på dette grunnlag avvist klagers krav om standardkompensasjon.

Nemnda bemerker

Norwegians flyvning DY1784 fra Oslo til Funchal, Madeira, 26. mars 2019 ble forsinket. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 

I dette tilfellet skyldtes forsinkelsen kraftig vind ved flyplassen på Madeira, slik at
flyvningen først ble omdirigert til naboøya Porto Santo, og deretter, etter et ytterligere
landingsforsøk, til Alicante. Det vises i denne forbindelse til fremlagt dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningens forstand. Passasjerene ble innlosjert på hotell i ventetiden.
Nemnda legger til grunn at forsinkelsen ikke kunne vært unngått selv om alle rimelige
tiltak var truffet. 
Forsinkelsen gir etter dette ikke rett til standarderstatning.

Flyselskapene har en plikt til å informere sine passasjerer ved forsinkelser og
kanselleringer i flytrafikken, blant annet om sine rettigheter etter artikkel 14 i
forordningen. Mangelfull informasjon gir imidlertid ikke rett til kompensasjon, og
nemnda anbefaler ikke at klager gis medhold i sitt krav.

Klager har også påpekt at de ikke fikk mat i ventetiden, og at de måtte oppsøke Burger
King fordi det ikke var tilgjengelig mat på hotellet. Nemnda ser ikke grunn til å tvile på
dette. Det er ikke fremlagt dokumentasjon på utgiftene. Nemnda fastsetter erstatningen
skjønnsmessig til 400 kroner.

Vedtak

Transportklagenemnda - fly anbefaler at Norwegian dekker utgifter til mat og drikke på
kroner 400. For øvrig anbefales ikke at klager gis medhold.