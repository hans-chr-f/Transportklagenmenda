Vedtak i Transportklagenemnda - Fly

Sammendrag

Krav om standarderstatning som følge av kansellering.
Avbrutt landingsforsøk og omdirigering. Dårlig sikt.

Dato
16.09.2020

Saksnummer
2019-05070

Tjenesteytere
Norwegian Air Shuttle

Klager har i det vesentlige anført

Klager skulle reise med to barn med DY336 fra Oslo til Bardufoss den 3. november 2019.
Flyet skulle gå fra Oslo kl. 18.30. Flyet ble imidlertid forsinket ved avgang, og da flyet
skulle lande i Bardufoss, måtte landingsforsøket avbrytes og flyet omdirigeres til Bodø.
Der ble det ifølge klager fylt drivstoff før flyet fløy tilbake til Oslo.

Klager anfører at det egentlig var økonomiske motiver som gjorde at Norwegian valgte
å fly tilbake til Oslo, da de skulle bruke samme flymaskin til en annen flyvning morgenen
etter. Klager anfører at været i Bardufoss ble bedre senere på kvelden, slik at flyet kunne
ha landet i Bardufoss etter omdirigeringen til Bodø. Klager anfører at andre fly klarte å
lande i Bardufoss.

Klager stiller seg videre kritisk til kundeservicen, da det var vanskelig å få matkuponger
og de ikke ble omrutet med det første morgenflyet, men måtte vente til flyet som gikk kl.
14.45. De ankom Bardufoss kl. 16.35 den 4. november.

Klager krever standarderstatning på 250 euro for tre personer, totalt 750 euro, i henhold
til EU-forordning 261/2004 som følge av kanselleringen.

Tjenesteyterne har i det vesentlige anført
Flyet ble omrutet til Bodø før det fortsatte tilbake til Oslo og deretter ble kansellert
grunnet værforholdene ved Bardufoss flyplass.

Kanselleringen oppstod som følge av værforholdene ved Bardufoss flyplass på
tidspunktet for planlagt landing. Det var grunnet sterk tåke og dårlig sikt i Bardufoss ikke
sikkerhetsmessig forsvarlig å lande, og det ble derfor bestemt å omdirigere flyet til Bodø,
før det til slutt var nødvendig å fly tilbake til Oslo og kansellere flyvningen.

Passasjerene fikk forpleining i ventetiden og informasjon om sine rettigheter via SMS, i
tråd med EU-forordning 261/2004.

Passasjerer kan ha krav på standarderstatning ved kansellering i henhold til EU-
forordning 261/2004 artikkel 5 nummer 1 bokstav c jf. artikkel 7. Dette gjelder ikke
dersom årsaken til forsinkelsen er ekstraordinære omstendigheter som ikke kunne
unngås med alle rimelige tiltak, jf. artikkel 5 nummer 3.

I gjeldende sak oppstod forsinkelsen som følge av værforholdene ved Bardufoss flyplass.
Det er ingen holdepunkter i saken som tilsier at flyet ville blitt omdirigert og kansellert
dersom værforholdene hadde tillatt landing ved Bardufoss flyplass. Det var ingen tiltak
Norwegian kunne ha iverksatt for å forhindre at flyvningen ble kansellert.

Som det fremgår av fremlagt dokumentasjon, var det sterk tåke og svært dårlig sikt da
det ble bestemt at SE-RRI måtte omdirigeres for å lande i Bodø. Det er derfor rimelig å
legge til grunn at det var værforholdene som utløste forsinkelsen. Norwegian vil på det
grunnlag anføre at hendelsen lå utenfor selskapets kontroll.

Etter forordningen må flyselskapene også iverksette alle rimelige tiltak i etterkant av
en ekstraordinær omstendighet. Det var ingen rimelige tiltak som Norwegian kunne
ha iverksatt for å forhindre denne forsinkelsen. Været påvirket alle flyselskap, og det er
ingen tiltak Norwegian kunne ha iverksatt for å unngå forsinkelsen, da omdirigeringen
var nødvendig for å kunne lande trygt. Ved vurderingen av hvilke tiltak som innen
rimelighet kan kreves av flyselskapet, skal det tas i betraktning hva som er teknisk
og økonomisk tålelig for flyselskapet, og hvorvidt mulige tiltak er forholdsmessige i
situasjonen. Dette er lagt til grunn av EU-domstolen i saken C-315/15 (Pešková).

Tiltak som wetlease eller omposisjonering av egne fly er tidkrevende prosesser og var
ikke aktuelle da det var været som forårsaket kansellering. Norwegian har ikke tomme
reservefly som står klare til bruk ved slike hendelser. Det kan heller ikke forventes at
Norwegian har ledige fly alle steder selskapet flyr til. Det var da mest hensiktsmessig å
booke om passasjerene til flyvninger påfølgende dag.

Norwegian har etter dette foretatt alle mulige rimelige tiltak i etterkant av en
ekstraordinær omstendighet, noe som er i tråd med EU-forordning 261/2004. Norwegian
mener at forsinkelsen skyldes ekstraordinære omstendigheter som ikke kunne unngås
med alle rimelige tiltak.

På bakgrunn av dette kan ikke klagers krav om standarderstatning imøtekommes.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. Værforhold som
påvirker flytrafikken kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Norwegian har opplyst og fremlagt dokumentasjon på at det var dårlig sikt i Bardufoss
den aktuelle kvelden som gjorde det nødvendig å omdirigere flyet til Bodø, og deretter fly
tilbake til Oslo. Nemnda mener at forsinkelsen skyldtes ekstraordinære omstendigheter
i forordningens forstand som ikke kunne vært unngått selv om alle rimelige tiltak var
truffet. Norwegian omrutet passasjerene til en ny flyvning dagen etter. Klager har etter
dette ikke rett på standarderstatning.

Vedtak

Transportklagenemnda - fly anbefaler ikke at klager gis medhold.