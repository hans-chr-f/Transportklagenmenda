Vedtak i Transportklagenemnda - Fly

Sammendrag

Krav om refusjon av flybillett.

Dato
21.06.2022

Saksnummer
2022-00263

Tjenesteytere
Bravofly
SAS
Widerøe

Klager har i det vesentlige anført

Klager kjøpte en reise hos Bravofly  den 21. januar 2022 fra Molde til Kristiansand via
Bergen med avreise den 22. januar 2022 med Widerøe.. Etter kjøpet mottok ikke klager
bookingbekreftelse fra Bravofly i henhold til informasjonen gitt av reisebyrået. Som
følge av den forsinkede bookingbekreftelsen  bestilte klager en ny billett direkte fra
SAS. Bookingbekreftelsen fra Bravofly mottok klager 14 timer etter bestilling og etter at
vedkommende hadde påbegynt den nye reisen sin.

Klager forteller at hun fikk beskjed om å vente på bookingbekreftelsen fra Bravofly
i en time. Dersom den ikke hadde kommet i løpet av en time ville hun måtte se i
søppelposten, hvor den heller ikke var blitt sendt. Klager prøvde å varsle Bravofly
gjennom både telefon og deres chatsystemer uten å få kontakt. Ettersom reisen til
Kristiansand var en svært viktig reise bestilte klager en ny flybillett  fra SAS fra Ålesund
til Kristiansand. Klager mottok bookingbekreftelse fra Bravofly først etter at hun hadde
dratt for reisen med SAS.

Klager krever flyvning tur-retur  Molde-Kristiansand med Widerøe til en verdi av 418.82
EUR refundert av  reisebyrået Bravofly.

Tjenesteyterne har i det vesentlige anført
Bravofly har tross oppfordring ikke gitt tilsvar til nemnda.

Til klager forteller Bravofly at eventuelle avbestillinger foretas i henhold til
tjenesteleverandørens  retningslinjer for avbestilling, hvilket i dette tilfelle er Widerøe.
Dette mener Bravofly medfører at bare skatten kan bli refundert ettersom bookingen
allerede var bekreftet.

Av hensyn til sakens opplysning har sekretariatet forespurt teknisk informasjon fra
SAS og Widerøe om hvordan bestillinger gjennomføres med tredjeparter involvert.
Widerøe opplyser at selskapet ikke vet hvorfor det tok så lang tid fra klager bestilte til
at bestillingen ble bekreftet av Bravofly. De hevder at dette ikke skal være forårsaket av
begrensninger fra deres side. Det vises ellers til Widerøes kommentar i saken.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. Bravofly har ikke
levert tilsvar i saken.

Ved bestilling av en flyreise på internett, er det viktig å undersøke vilkårene nøye før
bestilling av flyreisen bekreftes. Når tilbudet er akseptert, er avtalen som den store
hovedregel bindende.

Flybillettene i denne saken er ikke-refunderbare. Utgangspunktet er derfor at klager ikke
har rett på refusjon i henhold til billettreglene

Spørsmålet er videre om klager har rett til refusjon på annet grunnlag. Klager har anført
at hun bør få refusjon basert på at bestillingsbekreftelsen kom for sent etter klagers
forståelse av hva som var avtalt.

Klagers bookingforespørsel gir anvisning til at Bravofly tar forbehold ved booking da de
oppgir at de jobber med å bekrefte bestillingen og at passasjeren "vil snart motta en e-
post". Ut i fra nemndas forståelse viser forholdet at Bravofly ikke opererer med konkrete
frister for når de senest kan gi bookingbekreftelse til kundene sine. 

Tidsspennet fra bestilling til bekreftet booking vil også måtte ses i lys av tidspunktet
klager plasserte bestillingen. Klager la inn bestillingen kvelden før avreise, utenfor vanlig
arbeidstid, og gjennom en tredjepart.  Sammen utgjør momentene forhold som vil
kunne gjøre mulighetene til å gjennomføre en effektiv utstedelse av reisedokumenter
vanskelig. 

Dersom den planlagte avgangen hadde vært på morgenen  ville en kjapp utstedelse
vært avgjørende av logistikkmessige hensyn overfor passasjeren. Dette er imidlertid ikke
tilfelle i klagers sak da den opprinnelige reisen ikke hadde planlagt avreise før 16:05 på
ettermiddagen.

Etter nemndas syn har Bravofly ikke brutt sine avtalerettslige forpliktelser overfor klager.
Nemnda finner heller ikke grunnlag for å holde Bravofly ansvarlig på  erstatningsrettslig
grunnlag.

Vedtak

Transportklagenemnda anbefaler at klager ikke gis medhold.