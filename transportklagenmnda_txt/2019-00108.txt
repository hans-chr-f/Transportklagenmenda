Vedtak i Transportklagenemnda - Fly

Sammendrag

Krav om refusjon av kanselleringsgebyr.

Dato
03.12.2019

Saksnummer
2019-00108

Tjenesteytere
SAS

Klager har i det vesentlige anført

Klager bestilte diverse billetter hos SAS og fordi han da ville ha mulighet til fri refusjon
og endring av billettene, valgte han billettypen kalt Business Smart for å sikre seg denne
fleksibiliteten og fordi dette sto i ruten han klikket når han bestilte. Da klager senere
skulle avbestille billettene, ble han informert om at det ville koste 400 euro pr. person pr.
reise. Det var ingen informasjon om avbestillingsgebyr verken under bestillingsprosessen
eller på kvitteringene han mottok etter bestilling. 

Klager krevet tilbakebetalt avbestillingsgebyrene for de avbestilte reisene hvor gebyr
måtte betales. Det er fremlagt "Refund Notice" med gebyrer på totalt kr. 8000.

Tjenesteyterne har i det vesentlige anført
Alle flyselskaper skiller på det man kaller serviceklasser og bookingklasser, der
serviceklasser beskriver om du skal reise i økonomiklasse, premium økonomiklasse
eller businessklasse, mens bookingklasse angir hvor fleksibel billetten er, hvor dyr
billetten er og hvor mange Eurobonus-poeng man kan tjene på reisen. Hos SAS
heter serviceklassen økonomi "GO", premium økonomiklasse "Plus" og business
"Business". I hver serviceklasse finnes det altså forskjellige bookingklasser, og disse angis
med en bokstav. Dette beskrives også i den bekreftelsen klager fikk når han bestilte
billettene. Businessklasse har følgende bookingklasser: C, D, J, Z, I, der C er den dyreste
bookingklassen hvilket betyr at du får flest Eurobonus-poeng, og at billetten er endrings-
og refunderbar uten gebyrer. Informasjon om hvilke restriksjoner som gjelder for de
forskjellige klassene fremgår under bestillingen. 

SAS Business Smart er ikke den dyreste billettypen. Den dyreste billettypen kalles for SAS
Business Pro, og tilhører bookingklasse C. Denne bookingklassen er uten restriksjoner og
kan endres og refunderes når som helst uten ekstra gebyr. Under bestillingsprosessen
kan man velge om man vil kjøpe "Smart" eller "Pro". Under "Smart" fremkommer det hva
som er betingelsene for denne billettypen, blant annet at den kan endres og refunderes
mot et gebyr før avgang.

SAS viser til fremlagt dokumentasjon og bilder av de forskjellige stegene i
bestillingsprosessen på deres nettsider og at informasjon om ulike billettyper dukker opp
tre ganger. Klager må selv bære ansvar for å lese hvilke vilkår og betingelser som gjelder
for de billettene han bestiller. 

SAS kan ikke imøtekomme klagers krav om refusjon av avbestillingsgebyrene.

Nemnda bemerker

Saken gjelder krav om refusjon av kanselleringsgebyr.
Klager var av den oppfatning at han kjøpte de dyreste billettene med full avbestillingsrett
uten gebyr. Billettene han kjøpte var imidlertid i SAS Business Smart. Disse kan
avbestilles, men mot et gebyr. SAS har fremlagt dokumentasjon som viser at de ulike
billettypene og hvilke restriksjoner som gjelder for de forskjellige klassene, fremgår
under bestillingen.

Ved bestilling av en flyreise på internett, er det viktig å undersøke vilkårene nøye før
bestilling av flyreisen bekreftes. Når tilbudet er akseptert, er avtalen bindende. 

Nemnda kan etter dette ikke anbefale at klager får medhold i sitt krav .

Vedtak

Transportklagenemnda–fly anbefaler ikke at klager gis medhold.