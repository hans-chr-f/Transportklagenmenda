Vedtak i Transportklagenemnda - Fly

Sammendrag

Krav om standarderstatning, hotell og ny flybillett grunnet forsinkelse.

Dato
31.01.2017

Saksnummer
2016-00382

Tjenesteytere
Norwegian

Klager har i det vesentlige anført

Klager skulle reist fra Oslo til New York 4. mars 2016 kl. 17:35 med DY7001. Denne
flyvningen ble forsinket med ca. 16 timer.

Det har vært fraværende med informasjon fra Norwegian til klager.

Klager krever standarderstatning i henhold til EU-forordningen 261/2004, kr. 1 434,29 for
hotellovernatting som ikke ble benyttet, samt ny billett fra New York til Denver på kr. 4
812,02.

Tjenesteyterne har i det vesentlige anført
DY7001 fra Oslo til New York 4. mars 2016 ble forsinket med 16 timer og 5 minutter.
Årsaken til forsinkelsen var en omdirigering til Stockholm avgangen før, DY7082
fra Los Angeles til Oslo, grunnet dårlig vær ved Oslo Lufthavn. Ved ankomst Oslo
måtte besetningen ha obligatorisk hvile, før de kunne fortsette. Det vises til fremlagt
dokumentasjon. 

Norwegian stod for hotell og forpleining i ventetiden. Ombooking var ingen løsning da
værsituasjonen gjaldt Oslo Lufthavn. 

Flymaskin LN-LNG opererte Los Angeles til Oslo, og fra Oslo til New York. Planlegging
med en flymaskin over flere sektorer på en dag er vanlig for å forsikre en bra økonomisk
utnyttelse. Norwegian har ikke base for fly og besetning for langdistanse i Oslo
eller Stockholm, og kunne følgelig ikke sette inn reservekapasitet der. Det er ikke et
myndighetskrav å ha reservekapasitet på alle destinasjoner man opererer til og fra. Det
kan ikke forventes at et flyselskap, til enhver tid, skal kunne forsikre seg mot alle typer
ekstraordinære forhold, ved å ha reservefly og crew, eller innleid kapasitet klar, ved alle
destinasjoner.

Norwegian hadde flere passasjerer om bord som hadde fly fra Oslo til Stockholm,
disse passasjerene fikk tillatelse til å gå av i Stockholm da de ikke ville ha rukket sin
videreforbindelse fra Oslo denne dagen. Dette fa ingen ytterligere forsinkelser mot Oslo. 

I henhold til dom C-402/07 i EU-domstolen (Sturgeon-dommen), er flyselskapene
unntatt fra videre kompensasjon hvis forsinkelsen er under 3 timer eller årsaken til
forsinkelsen er ekstraordinære omstendigheter utenfor flyselskapets kontroll som
forhindrer flyvningen. En omstendighet som er utenfor Norwegians kontroll er hendelser
som ikke er forårsaket av en handling eller unnlatelse av flyselskapet. 

Dårlige værforhold er utenfor flyselskapets kontroll, i tillegg til flyplass restriksjoner som
en følge av værsituasjonen.

Norwegian kan ikke imøtekomme klagers krav om EU-kompensasjon, ny flybillett fra New
York eller ubenyttet hotellnatt i New York.

Nemnda bemerker

Nemnda legger på bakgrunn av de foreliggende opplysninger til grunn at DY7001 fra
Oslo til New York den 4. mars 2016 ble forsinket med 16 timer og 5 minutter. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet. Det
vises til EU-forordning 261/2004 artikkel 6 jf. artikkel 7.

Værforhold som påvirker flytrafikken ved at det ikke er mulig å lande/ta av, kan være
en slik ekstraordinær omstendighet som medfører at den reisende ikke har krav på
erstatning. Dette må vurderes konkret. 

I dette tilfellet skyldtes forsinkelsen at flyets tidligere avgang, DY7082 fra Los Angeles til
Oslo, var blitt omdirigert til Stockholm grunnet dårlige værforhold i Oslo. Da flyet ankom
Oslo, måtte besetningen ha obligatorisk hvile før man kunne fortsette.

Nemnda legger til grunn at det var vanskelige værforhold på Oslo lufthavn som førte til
at en rekke fly ble omdirigert, og viser til fremlagt dokumentasjon. 

Klager har påpekt at Norwegian valgte å la enkelte passasjerer slippe av i Stockholm, og
at det må ha oppstått ytterligere forsinkelser i denne forbindelse ved at bagasjen måtte
sorteres. Det var en rekke andre fly som fortsatte til Oslo på et tidligere tidspunkt, mens
den aktuelle avgangen måtte vente.

Nemnda viser til Norwegians kommentar, og er enig i at det er lite sannsynlig at
flyselskapet ville latt passasjerer slippe av dersom dette hadde gått ut over de andre
passasjerene, som var i flertall. Når det gjelder anførselen om at andre fly fortsatte til
Oslo tidligere, viser nemnda til at det var en rekke fly som var blitt omdirigert og ventet
på å få klarsignal. At andre flyvninger ble gjennomført tidligere, er etter nemndas syn en
naturlig konsekvens av omdirigeringen.

Etter nemndas vurdering skyldes forsinkelsen her hovedsakelig værforholdene, som
førte til at flyet ble omdirigert. Nemnda kan heller ikke se at rimelig tiltak kunne vært
iverksatt slik at forsinkelse kunne vært unngått. Forsinkelsen gir etter dette ikke rett til
standarderstatning. Det er heller ikke grunnlag for erstatning for øvrig tap.

Vedtak

Transportklagenemnda - fly anbefaler ikke at klager gis medhold.