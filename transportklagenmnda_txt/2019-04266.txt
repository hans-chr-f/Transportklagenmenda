Vedtak i Transportklagenemnda
- Kollektivreiser

Sammendrag

Manglende gyldig billett. Feil billettkategori. Klagerett til selskapet

Dato
10.02.2020

Saksnummer
2019-04266

Tjenesteytere
Ruter

Klager har i det vesentlige anført

Klager reiste med bussen fra Knatten til Lillestrøm bussterminal den 19.september 2019
da han ble ilagt et gebyr. Klager anfører at da han gikk om bord foran på bussen for å
aktivere reisekortet sitt ble han informert om at maskinen for å lese reisekortene ikke
fungerte. Han anfører videre at sjåføren fortalte han og alle de andre reisende at siden
dette var tilfelle kunne de bare gå om bord. 

Klager forklarer videre at sjåføren informerte om at maskinen ikke fungerte til
kontrolløren, men dette ble ikke tatt med i vurderingen når klager ble ilagt gebyret. 

Klager mener han skulle fått muligheten til å betale mellomlegget på prisen mellom
honnørbillett og vanlig urabattert billett istedenfor å bli ilagt et gebyr, da han var i god tro
om at han hadde billett med korrekt billettkategori. 

Klager mener at ikke alle sakens sider har blitt tatt med i vurderingen. Klager mener at
det burde ha blitt innhentet en forklaring fra bussjåføren. 

Klager har i ettertid mottatt Ruter sitt tilsvar hvor Ruter hevder at det gjennomføres en
sjekk av maskinen på bussen ved enhver kontroll. Klager anfører at dette ikke ble gjort i
dette tilfellet. 

Klager krever frafall av gebyret.

Tjenesteyterne har i det vesentlige anført
Klager ble ilagt gebyr den 19.september 2019 fordi han manglet gyldig billett. Klager
hadde en uaktivert enkeltbillett for barn/honnør på sitt reisekort da han ble stoppet i
kontroll. Ved billettkontroll om bord på buss sjekker kontrollørene utstyret i bussen når
de starter kontrollen. 

I dette tilfellet ville klager blitt ilagt et gebyr selv om billetten var blitt aktivert fordi han
er født i 1984 og er derfor for gammel til å reise med den aktuelle billettkategorien han
hadde på sitt reisekort. 

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble den 19. september 2019 ilagt gebyr på bussen fra Knatten til Lillestrøm
bussterminal da han ikke hadde gyldig billett.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner. 

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig. 

Klager hevder at det var problemer med å få aktivert billetten og at både sjåføren
og kontrolløren var klar over dette. Ruter viser til at det ikke er rapport noen feil ved
aktiveringsautomaten.

Nemnda bemerker at det i gebyrrapporten er nevnt at klager både hadde en uaktivert
billett og at han ikke kunne vise bevis for rett til honnørbillett. Det er ikke nevnt noe om
problemer med aktiveringsautomaten. 

Nemnda finner det ikke nødvendig å ta standpunkt til om det var problemer med
aktiveringsautomaten.   

Nemnda viser til at vilkårene for å ilegge gebyr på det grunnlag at klager bare hadde
honnørbillett var til stede.  I tillegg til opplysningene i gebyrrapporten, framgår det også
av historikken for klagers kjøp i reisekortet at han hadde kjøpt honnørbillett. 

Nemnda viser til at klager er født i 1984 og ikke har rett til honnørrabatt på grunn av
alder. Det er ikke fremlagt noen dokumentasjon på at han skulle ha rett til honnørbillett
på annet grunnlag.  

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektiv finner ikke å kunne anbefale at klager gis medhold.