Vedtak i Transportklagenemnda
- Kollektivreiser

Sammendrag

Krav om frafall av gebyr - billett kjøpt for sent

Dato
13.10.2020

Saksnummer
2020-02634

Tjenesteytere
Ruter

Klager har i det vesentlige anført

Klager ble ilagt gebyr 18. juli 2020. Klager representant, hans far, forklarer at hans
sønn hastet om bord på T-banen etter treningstur siden banen kom idet han ankom på
stasjonen. Representanten anfører at klager kjøpte billett idet kan kom seg inn på banen,
men fikk gebyr for å ha kjøpt billett for sent. 

Representanten forklarer at klager kjøpte billett så fort som mulig og hadde gyldig billett.
Klagers representant mener Ruter har en rigid holdning ved å ilegge et gebyr til et barn
som knapt har benyttet kollektivtilbudet deres og ikke er kjent med vilkårene for kjøp av
billett. Representanten legger til at aktiveringstiden for billetten var tilnærmet utgått ved
kontroll. 

Klager krever frafall av gebyret.

Tjenesteyterne har i det vesentlige anført
Klager ble ilagt gebyr på T-banen den 18. juli 2020 fordi klager kjøpte sin billett for sent.
Billetten må være bekreftet og nedtellingen startet før man går om bord. 

Det fremgår av gebyrinformasjonen at klager kjøpte billett da billettkontrolløren kom
bort til han og at klager hevdet at han ikke visste at han måtte kjøpe billett før han gikk
om bord på T-banen og at han derfor ventet med å kjøpe billett til kontrolløren kom bort.
Det fremgår videre i gebyrinformasjonen at klager også hevdet å ha glemt å kjøpe billett.
Billettkontrollen har notert at de så klager gå om bord på T-banen ved Frognerseteren,
men klager selv hevdet å ha gått på T-banen ved Vettakollen. 

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble ilagt gebyr på T-banen 18. juli 2020 fordi han hadde kjøpt billett for sent.

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning. I dette tilfellet kjøpte klager
billett etter at han hadde gått ombord på T-banen, noe han selv har erkjent, slik at
vilkårene for å ilegge gebyr dermed var til stede. 

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Nemnda bemerker at den reisende selv har ansvar for å sette seg inn i vilkårene for bruk
av appen. Det fremgår av betingelsene for bruk av Ruters app at billett skal være kjøpt
før ombordstigning.

Vedtak

Transportklagenemnda for kollektivtransport finner ikke å kunne anbefale at klager gis
medhold.