Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
17.01.2019

Saksnummer
2018-00498

Tjenesteytere
Ryanair

Klager har i det vesentlige anført

Klager skulle reise fra Oslo til London den 27. desember 2017 kl 21.30 med FR1395. Flyet
ble kansellert fordi Ryanair ikke hadde en flymaskin til å operere avgangen. Klager måtte
selv kjøpe ny billett med annet selskap.

Klager mener Ryanair ikke har godtgjort at kanselleringen ble forårsaket av
ekstraordinære omstendigheter og krever standarderstatning 250 euro i henhold til EU-
forordning 261/2004. 

Klager har mottatt refusjon for sin ubenyttede billett.

Tjenesteyterne har i det vesentlige anført
FR1395 ble kansellert som følge av dårlige værforhold, snøvær i London. Av
sikkerhetsmessige årsaker måtte en rullebane på London Stansted lufthavn stenges for
trafikk. Ryanair viser til fremlagt dokumentasjon.   

Hendelsen er ikke kompensasjonsberettiget i henhold til EU-forordning 261/2004, da
årsaken var ekstraordinære omstendigheter utenfor Ryanairs kontroll.

Ryanair kan ikke imøtekomme klagers krav.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande / ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemndas flertall - nemndas leder og bransjerepresentantene- mener at flyselskapet
Ryanair har godtgjort at verken kanselleringen eller de ekstraordinære omstendighetene
kunne vært unngått selv om alle rimelige tiltak var truffet. Dokumentasjonen viser at
klagers flygning ble kansellert som følge av snø og vind.
Nemndas mindretall - forbrukerrepresentantene- er av en annen oppfatning og
mener at selskapet ikke i tilstrekkelig grad har dokumentert at kanselleringen skyldtes
ekstraordinære omstendigheter. Det vises til at metar-rapporten etter deres syn viser til
forhold tidligere på dagen.

Klager har etter dette ikke rett til standarderstatning.

Vedtak

Transportklagenemnda - fly anbefaler ikke at klager gis medhold.