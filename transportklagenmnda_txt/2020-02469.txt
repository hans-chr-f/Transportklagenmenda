Vedtak i Pakkereisenemnda

Sammendrag

Krav om refusjon av reisens pris grunnet usikkerhet
på reisemålet i forbindelse med Covid-19.

Dato
17.11.2020

Saksnummer
2020-02469

Tjenesteytere
Apollo Reiser AS

Klager har i det vesentlige anført

Klagen gjelder en pakkereise for syv personer med innkvartering i to stk. superiorrom
på hotell Horizon Karon Beach, R Family Wing, Phuket,Thailand i perioden 13.03.2020 -
29.03.2020. Totalpris 64 886 kroner.

Klager har anført at oppholdet i Thailand ikke ble noen ferie da klager kun hadde
bekymringer. Alle attraksjoner stengte, gatene var tomme, stengte butikker og
restauranter. Til og med bassengområdet ble stengt. 

Klager anfører at det ikke var noen andre feirende fra Apollo på Hotel Horizon Karon
Beach og etter hvert var det nesten ingen andre ferierende der heller. Klager skriver
videre at det å ha et tilgjengelig bassengområde er noe av det mest avgjørende på en
badeferie. Klager har lagt ved bilder hvor følgende fremgår av et skilt ved bassenget
"Please do not enter".

Klager skriver at det det er feil at det ble varslet i god tid om rengjøring av bassenget. Det
ble imidlertid varslet om at de skulle ha rengjøring av felleskorridorer og oppholdsrom
(desinfisering) i dager før, og utført, men bassenget var plutselig stengt da de våknet og
tittet ut. I klagers vedlegg merket SMS til Apollo tirsdag 24. mars kl. 07.33 da de akkurat
hadde stått opp skriver klager "Hei! Hva skjer nå da de har stengt alt av bassenger på
hotellene, butikker og restauranter? Fortsatt ikke nødvendig å måtte dra hjem?" Klager
skriver at de ikke fikk noe svar fra Apollo, til tross for 3 purringer. 

Klager kan ikke se å ha mottatt e-posten fra Apollos representant den 25.03 kl. 04.58. 

Klager kjøpte billetter til hjemreisen på egen hånd og reiste hjem fra Phuket til Bangkok
24.03.2020 kl. 21:25. Ank. Bangkok kl. 22:50. Avgang fra Bangkok til Oslo kl. 00:20.

25.03.2020 Ank. Oslo Lufthavn Gardermoen kl. 06:50. Fem personer i reisefølget har fått
dekket utgifter i forbindelse med hjemreisen fra reiseforsikringen. De to siste har fått
dekket mesteparten av utgiftene fra sitt forsikringsselskap, bortsett fra 1 969 kroner per
person.

Klagers krav: Refusjon av reisens pris

Det vises for øvrig til korrespondanse fra klager.

Tjenesteyterne har i det vesentlige anført
Klager har bestilt en pakkereise for syv personer med innkvartering i to superiorrom
på hotell Horizon Karin Beach. R Family Wing, Phuket,Thailand i perioden 13.03.2020 -
29.03.2020. Avreise fra Oslo Lufthavn til Bangkok den 13.03 kl. 13.30 og med ankomst
Oslo Lufthavn på returen den 29.03 kl. 07.25.

Som turoperatør har Apollo ingen ekspertise i helsemessige eller sikkerhetspolitiske
spørsmål, og Apollo forholder seg derfor hele tiden til de råd og anbefalinger som gis
av norsk UD, helsemyndighetene og lokale myndigheter på de ulike reisemålene. Den
14. mars frarådet Utenriksdepartementet alle reiser som ikke var strengt nødvendige
til alle land. Apollo stoppet da alle sine reiser fra den 14. mars frem til 14. april i første
omgang. Det var ikke snakk om noen form for evakuering, og hjemreise ble derfor
forsøkt organisert tidligere der dette var mulig og nødvendig ut fra situasjonen.

Ut fra situasjonen i Thailand ble det ikke iverksatt tiltak for å hente hjem gjester tidligere,
og Apollos gjester reiste hjem som opprinnelig planlagt 28.03.20. Den opprinnelige
flygningen fra Phuket til Bangkok den 25.03 kl. 20.35 ble kansellert. Alle Apollos gjester
ble booket om til et fly fra Phuket med avgang kl. 19.50 samme dag, og ankomst Bangkok
kl. 21.20. Denne endringen kom den 27.03.2020.

Da Apollos flyavdeling ble informert om at klager og reisefølget allerede hadde reist
fra Thailand, ble deres returreise fra Phuket via Bangkok til Oslo kansellert i og med at
klager ikke skulle benytte returen. Flyet fra Bangkok til Oslo gikk imidlertid som planlagt
kl. 00.55 den 29.03 og ankom på Oslo Lufthavn den 29.03 kl. 07.25, men klagers reise
var kansellert som følge av at de hadde reist hjem på egen hånd. Apollo henviser til
pkt. 6.2 i Pakkereiseloven: https://www.apollo.no/min-reise/reisevilkar/kansellering-
endring 6.2. Hindring utenfor arrangørens kontroll: Arrangøren plikter i den grad det er
mulig å eliminere eventuelle risiko eller ulemper for kunden. Må reisen avbrytes, plikter
arrangøren å frakte kunden tilbake til det avtalte hjemkomststed uten kostnader og med
minst mulig ulempe for kunden. Tidspunktet for hjemsendelse vil være avhengig av en
vurdering av de faktiske forhold på stedet, herunder den reelle risiko og/eller de reelle
ulempene et fortsatt opphold representerer. Norske og lokale myndigheters uttalelser
skal vektlegges ved denne vurderingen.

Apollo har forståelse for klagers usikkerhet rundt å gjennomføre reisen ut fra situasjonen
og informasjon i media. Apollo kan ikke se at klager var i kontakt med deres kundesenter
før avreise om eventuell avbestilling. All den tid en reise ikke er innstilt grunnet reiseråd,
må den reisende selv ta en avgjørelse om de ønsker å gjennomføre reisen. Ved bestilling
av reise på www.apollo.no må man aktivt bekrefte at man har satt seg inn i Apollos
reisevilkår.

Situasjonen som oppstod var vanskelig for alle parter, og Apollo forsøkte sitt beste for
å informere sine gjester på reisemålet fortløpende. Det var en uoversiktlig situasjon og
ikke mulig å gi ny informasjon kontinuerlig. Apollos reiseledere informerte derfor sine
gjester om at de ville ta kontakt så snart ny informasjon forelå.

Når det gjelder bassengområdet som var stengt, har hotellet bekreftet at bassenget
var midlertidig stengt et par dager grunnet rengjøring, i form av såkalt "chemical
treatment", og at skiltet som er avbildet av klager ble satt opp i god tid for å informere
hotellets gjester om når dette ville bli gjennomført. Videre har hotellet informert om at
reisefølget var i kontakt med de i forbindelse med et problem med temperaturen på
luftkondisjoneringen, som ble løst av hotellet. Hotellet opplyser at de ikke har registrert
annen kontakt fra reisefølget.

Reparasjoner eller vedlikehold av f.eks. svømmebasseng på hotellene skjer som opplyst i
Apollos reisevilkår med jevne mellomrom. I de tilfellene Apollo informeres eller kontaktes
om at reparasjoner eller vedlikehold påvirker våre gjesters opphold i slik grad at det er å
anse som en mangel, vil Apollo forsøke å finne en løsning f.eks. i form av kompensasjon
på plass eller et hotellbytte avhengig av varighet og grad. Apollo kan ikke se at klager
var ikke i kontakt med Apollo vedrørende misnøyen i forbindelse med at bassenget var
midlertidig stengt, og de fikk således ikke mulighet til å forsøke å finne en løsning på
forholdet på plass.

Kommentar til klagers tilsvar. I SMS til Apollo tirsdag 24. mars kl. 07.33 skrev klager: "Hei!
Hva skjer nå da de har stengt alt av bassenger på hotellene, butikker og restauranter?
Fortsatt ikke nødvendig å måtte dra hjem?" 

Apollos personale svarte på henvendelsen den 25.03 kl. 04.58: 
Hej XX
Beklager, hvis du ikke har haft en positiv oplevelse på dette. Det er enormt svært at
give kontinuerlig information, da mange af tingene er rygter og ikke fakta. Vi afventer
altid bekræftelse fra flyselskaber hvad gælder flyrejser. Thailand og alt hvad der lukkes
ned for. For 2 dage siden lukkede man massage, fitness og barer. Ingen snak om
restauranterne. Dagen efter (igår) lukkede man restauranter med mere end 10 borde. Få
timer efter lukkede man alle restauranter og må nu kun have take-away.
Som du siger er dette en meget speciel situation, så jeg håber på din forståelse. Vores
prioritet er at få jer trygt og sikkert hjem fra ferien og et fly som har bedst mulige tider og
afgange. 

Mvh XX
Apollo, Thailand

Utfra svaret fra Apollos personale, mener Apollo at de oppfattet tekstmeldingen fra
klager som en henvendelse om reisemålet og området generelt. Restriksjoner som ble
innført av lokale myndigheter på reisemålet, er utenfor Apollos kontroll.

Bortsett fra en tidsjustering på strekningen fra Phuket til Bangkok den 28.03.20, gikk
Apollos hjemreise som oppsatt. Apollo kan ikke se at det foreligger grunnlag for
prisavslag.

Det vises for øvrig til korrespondanse fra Apollo Reiser AS.

Nemnda bemerker

Klagen gjelder en pakkereise for syv personer med innkvartering i to stk. superiorrom
på hotell Horizon Karon Beach, R Family Wing, Phuket,Thailand i perioden 13.03.2020 -
29.03.2020. Totalpris 64 886 kroner.

Ut fra situasjonen i Thailand ble det ikke iverksatt tiltak for å hente hjem gjester tidligere,
og Apollos gjester reiste hjem som opprinnelig planlagt 28.03.20. Den opprinnelige
flygningen fra Phuket til Bangkok den 25.03 kl. 20.35 ble kansellert. Alle Apollos gjester
ble booket om til et fly fra Phuket med avgang kl. 19.50 samme dag, og ankomst Bangkok
kl. 21.20. Denne endringen kom den 27.03.2020. Klager hadde allerede reist fra Thailand
den 24. mars, og deres returreise fra Phuket via Bangkok til Oslo ble kansellert. Flyet
fra Bangkok til Oslo gikk imidlertid som planlagt kl. 00.55 den 29.03 og ankom på Oslo
Lufthavn den 29.03 kl. 07.25, men klagers reise var kansellert som følge av at de hadde
reist hjem på egen hånd den 

Klager har fått dekket reiseutgiftene fra sitt forsikringsselskap og nemnda tar således
ikke stilling til hvorvidt tjenesteyter burde sendt klager hjem tidligere. Derimot mener
nemnda at klagers opphold ble begrenset pga. Covid-19 da basseng og restauranter
med mer ble stengt og at tilbudet på reisestedet ble begrenset og annerledes enn hva
som omfattes av avtalen mellom partene. Etter nemndas vurdering tilsier dette at det
er grunnlag for et skjønnsmessig prisavslag. Ettersom tilbudet ble begrenset utover
ferien fremstår det som at dette særlig gjaldt fra 23. mars og at det spesielt var de siste 7
dagene på ferien som ble redusert. 

Pakkereisenemnda anbefaler at tjenesteyter utbetaler et prisavslag på 7 000 kroner for
manglende fasiliteter på reisemålet i perioden.

Vedtak

Pakkereisenemnda anbefaler at klager gis delvis medhold.