Vedtak i Transportklagenemnda - Fly

Sammendrag

Krav om refusjon av utgifter grunnet nektet ombordstigning
da klager ikke kunne fremlegge negativ covid-19 test.

Dato
07.11.2021

Saksnummer
2021-00719

Tjenesteytere
Pegasus Airlines

Klager har i det vesentlige anført

Klager hadde bestilt en reise t/r Oslo - Istanbul med Pegasus Airlines for reise 11. - 30.
mars 2021. Formålet med reisen var å besøke sin mor som var syk og fikk behandling
mot kreft. Reisen var derfor en nødsituasjon, og klager hadde fått spesiell tillatelse fra
det norske helsedepartementet til å reise. Denne tillatelsen gav han fleksibilitet når det
gjaldt de strenge covid-19 restriksjonene. 

En stund etter at klager kjøpte reisen økte smitten i Norge, og det ble innført strengere
covid-19 restriksjoner. En av disse reglene var at alle nordmenn eller utlendinger
bosatt i Norge med ferieformål måtte ta en covid-19 test på flyplassen i Norge og bo på
karantenehotell i 10 dager. Privilegier ble gitt for den spesielle situasjonen til mennesker
som klager. Først da han ankom Norge skulle han ta en covid-19 test på flyplassen, og
deretter være i 10 dagers hjemmekarantene. Siden klager skulle komme tilbake den 30.
mars, ville han være hjemme i god tid før påske og unngikk dermed de strengere reglene
som gjaldt da. 

Klager har ingen skriftlig bekreftelse fra norske myndigheter om at han hadde en
spesialtillatelse til å fly inn til Norge uten å fremvise negativ covid-19 test ved avreise
fra Tyrkia. Før og under hans reise hadde Norge covid-19 restriksjoner og en av de
restriksjonene var om karantene hotell. Da klager ringte spesialnummeret til Helse
Norge (+4721898042), sa de at klager bare måtte beviser at jeg var på nødvendig reise
ved å fremlegge dokumentasjon på morens sykdom da han ankom Gardermoen.
Klager måtte også ringe politiet på Oslo lufthavn Gardermoen (+4764819500) og snakke
med avdelingen som skulle sjekke morens dokumenter. Klager gjorde det, og politiet
registrerte klagers informasjon i deres systemer. Klager mottok et registreringsnummer
som endte på ...423230, som forklarte hans situasjon. 

Den 5. mars mottok klager en epost fra Pegasus Airlines om at hjemreisen den 30. mars
var kansellert, og at klager var booket om til to dager senere den 1. april. 

Den 30. mars mottok klager en sms fra Helsedirektoratet om at innreisereglene nå var
endret. Klager kontaktet Helse Norge og ble informert om at han som var på spesialreise
kunne forholde seg til reglene om test ved ankomst Gardermoen og hjemmekarantene. 

Da klager skulle sjekke inn i Istanbul den 1. april ble han nektet da han ikke kunne
fremvise negativ covid-19 test. Klager viste til sitt registreringsnummer (...423230), men
fikk likevel ikke sjekket inn.

Klager endte opp med å kjøpe ny billett til den 2. april (pris 925,90 TRY), samt ta en
covid-19 test i Istanbul (pris 250 TRY). Testen var negativ og klager fikk reise hjem. 

Da klager ankom Gardermoen måtte han ta enda en covid-19 test. Han ble videre forklart
at det ikke var nødvendig å ta en covid-19 test i Istanbul. 

Klager stiller seg kritisk til motstridene informasjon mellom norske myndigheter og
flyselskapet Pegasus Airlines.

Klager krever refusjon av ekstra utgift til ny flybillett 925,90 TRY.

Tjenesteyterne har i det vesentlige anført
Pegasus Airlines vil opplyse om at innreisekrav ikke er flyselskapets ansvar. Alle
passasjerer er ansvarlig for å sjekke innreisereglene til det land de skal reise til. Pegasus
Airlines er forpliktet til å følge reglene som er pålagt av det enkelte lands myndigheter.

Pegasus Airlines passasjerer kan finne detaljert informasjon om internasjonal flystatus
og innreiserestriksjoner fra hvert enkelt land på flyselskapets nettside. Her kommer det
frem at alle som reiser fra Tyrkia til Norge må kunne fremvise en negativ covid-19 test
som er tatt innenfor 24 timer før avreise:

"COVID-19 Testing:
All passengers who travel to Norway must have a negative PCR or Antigen rapid test
made within 24 hours prior to the scheduled departure time of the first leg of air travel.
The medical certificate must be in Danish, English, French, German, Norwegian or
Swedish."

Klager ble nektet å sjekke inn da han ikke kunne fremlegge en negativ covid-19 test tatt
innen 24 timer før avreise.

Pegasus Airlines kan på grunnlag av ovennevnte ikke imøtekomme klagers krav.

Nemnda bemerker

Passasjerene plikter selv å sørge for å ha nødvendige reisedokumenter, herunder negativ
covid-19 test. Manglende reisedokumenter kan føre til at passasjeren ikke får reise
inn i vedkommende land. Flyselskapet er ansvarlig for å kontrollere at passasjeren har
nødvendige reisedokumenter. Dersom selskapet tar med passasjerer som ikke har
papirene i orden, kan selskapet bli ilagt en bot av vedkommende lands myndigheter.
Selskapet må videre besørge retur av passasjeren. 

I henhold til fremlagt informasjon fra Pegasus Airlines nettsider må alle som skal reise til
Norge med Pegasus Airlines kunne fremlegge negativ covid-19 test tatt innen 24 timer
før avreise. 

Passasjerer må selv undersøke innreiseregler og ha gyldige dokumenter ved avreise.
At klager hadde fått motstridene muntlig informasjon fra norske myndigheter, kan ikke
flyselskapet lastes for. Da Pegasus Airlines kontrollerte reisedokumentene ved innsjekk
i Istanbul og fant at klager manglet negativ covid-19 test, var det korrekt å nekte ham
ombordstigning. 

Nemnda har forståelse for at klager måtte reise da hans mor var syk, men uten noen
skriftlig dokumentasjon på at han hadde spesialtillatelse til å reise uten å fremlegge
negativ test i Istanbul, kan nemnda ikke se at klager har krav på erstatning.  

Nemnda er av den oppfatning at Pegasus Airlines ikke er ansvarlig for at klager ikke fikk
sjekket inn i Istanbul og finner ikke å kunne anbefale at han gis medhold.

Vedtak

Transportklagenemnda kan ikke anbefale at klager gis medhold.