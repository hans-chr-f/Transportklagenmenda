Tjenesteyter følger ikke vedtaket i saken (17.07.2024)
Kommentar fra tjenesteyter:

Lufthansa mener de ikke er erstatningspliktig i henhold til forordningen, og viser til
ekstraordinære omstendigheter.

Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
09.07.2024

Saksnummer
2024-00219

Tjenesteytere
Lufthansa German Airlines

Klager har i det vesentlige anført

Klager (to personer) skulle reise fra Oslo til Frankfurt den 18. september 2023 med
avgang kl 18.50. Like før avgang ble flyvningen kansellert, og klager ble booket om til ny
flyvning påfølgende dag kl 07.00. 

Klager måtte ta inn på hotell og pådro seg utgifter til mat og drikke. 
Etter at saken ble registrert hos Transportklagenemnda, har Lufthansa imøtekommet
klagers krav om erstatning av forpleiningsutgifter.

Klagers gjenværende krav mot Lufthansa er standarderstatning i henhold til EU-
forordning 261/2004.

Tjenesteyterne har i det vesentlige anført
LH867 ble kansellert som følge av værforhold ved Frankfurt lufthavn. 

Den 18. september 2023 ble antall innflyvninger redusert til 40 flyvninger i timen
fra kl 16:30 UTC til kl 20:00 UTC. På grunn av at tordenværet økte i styrke, ble antall
innflyvninger redusert til 32 landinger i timen frem til kl 22:00 UTC. Av denne grunn
begynte evalueringen av mulige kanselleringer allerede kl. 15:45 UTC.

Klokken 16:19 UTC nådde et tordenværvarsel Frankfurt med tordenvær innenfor en
radius på 20 km, vind fra sørvest med 15 knop, vindkast opp til 30 knop. Dette resulterte
i at LH867 ble kansellert. 

Selektivt forekommende tordenvær nært flyplassen eller på planlagt flyrute, med
iboende skiftende vindretninger og lynnedslag, samt mulig nedsatte siktforhold på
grunn av kraftig regn kan alle føre til begrensninger i flytrafikken og umuliggjøre start og
landing. Disse meteorologiske forholdene kan ikke kontrolleres og bør generelt betraktes
som ekstraordinære omstendigheter.

Hendelsen er ikke kompensasjonsberettiget i henhold til EU-forordning 261/2004,
da årsaken til kanselleringen var ekstraordinære omstendigheter utenfor Lufthansas
kontroll.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande/ta av,  eller som
fører til begrensninger i flyplassens kapasitet, kan være en ekstraordinær omstendighet
som medfører at den reisende ikke har krav på erstatning. Dette må vurderes konkret.

Lufthansa har uttalt at kanselleringen skyldtes tordenstorm og at det ble innført ATC-
restriksjoner i Frankfurt på grunn av det ventede tordenværet. Selskapet har imidlertid
ikke vedlagt dokumentasjon som viser slike ATC-restriksjoner, og nemnda mener
at selskapet da ikke har sannsynliggjort at kanselleringen skyldtes ekstraordinære
omstendigheter. Kanselleringen gir da klager rett til standarderstatning med EUR 250.

Vedtak

Transportklagenemnda anbefaler at Lufthansa utbetaler standarderstatning til klager
med EUR 250 per person, til sammen EUR 500.