Vedtak i Transportklagenemnda - Fly

Sammendrag

Krav om refusjon av flybilletter grunnet kansellering.

Dato
09.12.2021

Saksnummer
2021-00258

Tjenesteytere
Egencia
Norwegian Air Shuttle

Klager har i det vesentlige anført

Klager (til sammen fire personer) har kjøpt reise gjennom Egencia og skulle reise fra Oslo
til London den 27. juni 2020 med Norwegian DY1302 og hjem fra Edinburgh til Oslo den
18. juli 2020 med Norwegian DY1641. Klager mottok beskjed fra Egencia den 20. mai
2020 om kansellering. Reisefølge har ikke mottatt noen utbetaling fra noen av partene.

Klager krever refusjon av totalt kr 11 164 (4 x 2791) for sine flybilletter. Kr 2587 pr billett
er knyttet til Norwegian, mens kr 204 pr billett er servicehonorar til reisebyrået.

Tjenesteyterne har i det vesentlige anført
Egencia har ikke avgitt uttalelse til nemnda. 

Til klager har selskapet anført:
Egencia har sendt over forespørsel om refusjon til Norwegian, men har ikke mottatt
refusjon. De viser til at Norwegian har søkt om konkursbeskyttelse i Irland og de har
stanset alle tilbakebetalinger av billetter kjøpt gjennom reisebyrå. Alle refusjoner er
derfor satt på vent. 

Norwegian har ikke avgitt uttalelse til nemnda.

Nemnda bemerker

Flyselskapet Norwegian har tross oppfordring ikke avgitt uttalelse til nemnda. Nemnda
treffer vedtaket på grunnlag av opplysningene som er fremkommet tidligere i saken, jf.
transportklagenemndforskriften § 5-3 tredje ledd. 

Klager har i denne saken ikke rett på standarderstatning fordi klager fikk beskjed om
kanselleringen mer enn to uker før avreise, jf. EU-forordning 261/2004 artikkel 5 nummer
1 bokstav c) i). 

Klager krever refusjon av billettene, noe han har krav på ved kansellering i henhold til EU-
forordning artikkel 8 nummer 1. 

Reisen er kjøpt via et reisebyrå. Kr 2 587 er betalt pr billett og kr 204 pr billett er
betalt i servicehonorar til reisebyrået. Flyselskapet, og i dette tilfellet Norwegian, er
ansvarssubjekt etter EU-forordning 261/2004 og ansvarlig for beløpet som relaterer seg
til billettene, samlet kr 10 348. Klager har også betalt kr 204 i gebyr pr billett, samlet kr
816. Et slikt standard servicegebyr er etter nemndas syn ikke refunderbart.

Norwegian har gjennomgått en rekonstruksjonsprosess i Irland og i Norge etter
midlertidig lov om rekonstruksjon, og Oslo tingrett avsa 12. april 2021 kjennelse om
stadfestelse av rekonstruksjon med tvangsakkord. Fristdagen er satt til å være 18.
november 2020. Dette innebærer at krav mot Norwegian som har oppstått før 18.
november 2020 ikke vil gjøres opp fullt ut, men behandles på lik linje med andre
uprioriterte krav. Slike usikrede kreditorer vil motta en gitt prosent av det opprinnelige
kravet de hadde. Dette omfatter også forbrukeres refusjonskrav.

Norwegian har tidligere oppgitt til nemnda at alle krav på refusjon som er oppstått før
18. november 2020 er registrert i selskapets register for utbetalinger og vil bli håndtert
i tråd med rekonstruksjonsplanen. Nemnda legger til grunn at dette også gjelder kravet
fra klager.

Nemnda antar at tilbakebetaling av innkrevde og refunderbare skatter og avgifter ikke
er omfattet av Norwegians rekonstruksjon, og anbefaler derfor tilbakebetaling av slike
skatter og avgifter, dersom dette ikke allerede er gjort. For det tilfellet at slike skatter og
avgifter er omfattet av rekonstruksjonen anbefaler nemnda at Norwegian refunderer i
tråd med rekonstruksjonsplanen.

Vedtak

Transportklagenemnda anbefaler at Norwegian behandler klagers krav på kr 10 348 i
tråd med rekonstruksjonsplanen.