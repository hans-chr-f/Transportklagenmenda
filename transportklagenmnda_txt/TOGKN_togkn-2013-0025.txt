Vedtak i Transportklagenemnda
- Kollektivreiser

Sammendrag

Krav om sletting av gebyr for ugyldig billett.

Dato
04.11.2013

Saksnummer
25/13 J

Tjenesteyter
NSB

Krav om sletting av gebyr for ugyldig billett.

Klager har i det vesentlige anført:

Klager tok den 15.01.13 toget fra Eidsvoll Verk til Oslo S. Ved billettkontroll fikk klager gebyr
fordi hans månedskort var utløpt den 14. januar. Klager var på basis av sin siste kortsjekk
på automat sikker på at kortet gikk ut den 16. januar. Klager betalte så et gebyr på kr 750 på
stedet. Klager erkjenner at han må ha husket feil, men finner det svært urimelig at han må
betale gebyr når forholdet skyldes et uhell.

Han var i god tro når han satte seg på toget og han hadde ikke til hensikt å unnlate å betale
for reisen. Klager er fast månedskortbruker.

Klager krever gebyret refundert.

NSB har i det vesentlige anført:

Som det fremgår av NSBs Transportvilkår § 4 C vil passasjerer som ved kontroll ikke
har stemplet eller på annen måte gyldig kontrollert billett, bli ilagt et gebyr fastsatt av
Samferdselsdepartementet.

Klager ble den 15.01.13 påtruffet på toget i ubetjent vogn uten gyldig billett. Klager fikk altså
gebyr basert på det objektive kriteriet at han ikke hadde gyldig billett.

Når en passasjer påtreffes uten gyldig billett er det vanskelig for NSB å fastslå om han/hun
har til hensikt å «snike» eller bare har glemt å fornye billetten eller dobbeltsjekke utløpsdato.
Kunden er selv ansvarlig for å ha til enhver tid en gyldig billett når man reiser med tog. At
klager trodde at periodebilletten hans fortsatt var gyldig kan NSB ikke lastes for.

NSB finner ikke grunnlag for å ettergi gebyret klager ble ilagt.

Nemnda bemerker:

Det fremgår av NSBs Transportvilkår § 4 C at passasjerer som ved kontroll ikke kan fremvise
gyldig billett vil bli ilagt et gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig.

Selv om grunnen til at klager ikke hadde gyldig billett skyldtes at han trodde han at
månedskortet fortsatt var gyldig, endrer dette ikke det faktum at klager ikke kunne fremvise
gyldig billett under billettkontrollen i en ubetjent vogn. NSBs kontrollører kunne derfor ilegge
ham et gebyr i henhold til transportvilkårene.

Det er passasjerens ansvar å ha gyldig billett. Nemnda mener det må være den reisende selv
som må sjekke statusen på sitt reisekort med jevne mellomrom slik at man er sikker på at
man har gyldig billett.

Nemnda finner etter dette ikke grunnlag for å anbefale at klager gis medhold.

Vedtak:

Transportklagenemnda - jernbane finner ikke å kunne anbefale at klager gis medhold.

Vedtaket er enstemmig.