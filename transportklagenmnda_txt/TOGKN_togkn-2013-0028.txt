Vedtak i Transportklagenemnda
- Kollektivreiser

Sammendrag

Krav om erstatning i forbindelse med en forsinkelse.

Dato
04.11.2013

Saksnummer
28/13 J

Tjenesteyter
NSB

Krav om erstatning i forbindelse med en forsinkelse.

Klager har i det vesentlige anført:

Den 08.05.13 skulle klager reise med tog fra Bergen kl. 15.58 til Drammen med ankomst
kl. 22.08. Klager skulle så ta et tog kl. 23.00 for videre reise til Drangedal. Toget fra Bergen
ble imidlertid innstilt og passasjerene måtte reise med buss som kom fram til Oslo mellom
kl. 01.00 og 01.30. Klager måtte så overnatte i Oslo før han reiste videre til Drangedal den
09.05.13. Klager avviser at for kort overgangstid (60 minutter) i Drammen har betydning for
saken i det bussen ikke gikk innom Drammen  stasjon, men til Sandvika og videre rett til Oslo
S. Klager mener bussen kunne ha rukket å være i Drammen til kl. 23.08 om den hadde kjørt
innom Drammen stasjon.

Klager krever utgiftene til hotellovernatting, kr 1.327,50, erstattet av NSB. Klager krever i tillegg
at NSB erstatter hele togbilletten (og ikke kun 50%), totalt kr 1.781,50 Klager krever også
erstatning for tort og svie.

NSB har i det vesentlige anført:

I henhold til NSBs transportvilkår har klager rett til 50% refusjon av billettprisen for denne
reisen. I tillegg dekning av utgifter til mat. NSB har refundert totalt kr 588. Erstatning for
utgifter til hotellovernatting kan ikke kreves da klager ikke har beregnet en tidsmargin på 60
minutter ved overgang til korresponderende tog. Dette står på kundens billett.

Dersom klager mener han ikke har fått informasjon om at han har valgt for kort overgangstid,
så anbefaler NSB kunden å henvende seg til reisebyrået der billetten er kjøpt.

Nemnda bemerker:

Jernbaneforetaket er ansvarlig for forsinkelser, jf. EU-forordning 1371/2007 om
jernbanepassasjerers rettigheter og forpliktelser art. 15 og art. 17. NSB har i sine
transportvilkår inntatt bestemmelser om erstatning ved forsinkelse i § 7 A-J. Ved vesentlig
forsinkelse vil passasjeren kunne fremme krav om dekning av utgifter, jf. forordningens art. 32
i vedlegg I og NSBs transportvilkår § 7B.

Forsinkelsens lengde kommer ikke klart frem av saken, men klager skulle vært i Drammen kl.
22.08. Bussen gikk ikke innom Drammen og klager ankom Oslo mellom kl. 01.00 og 01.30.
Klager kom vesentlig forsinket fram og har fått erstattet 50% av billettprisen i henhold NSBs
transportvilkår § 7J. Det er ikke grunnlag for refusjon av hele billettprisen.

NSB hevder at dersom man har valgt for kort overgangstid har man ikke krav på alternativ
transport ved forsinkelse, jf. § 7G. Klager kom imidlertid aldri frem til Drammen stasjon der
han hadde overgang. For kort overgangstid har derfor ikke betydning i denne saken. Klager
fikk hotellutgifter da han måtte overnatte på hotell i Oslo før han kunne reise videre.

Utgift til hotellovernatting på grunn av tapt korrespondanse videre er omfattet av
erstatningsansvaret i henhold til art. 32 nr. 1. Dette fremgår også av transportvilkårenes § 7B.

Dersom årsaken til forsinkelsen ligger utenfor jernbaneforetakets kontroll, vil det ikke
foreligge noe erstatningsansvar, jf. forordningens art 32 nr. 2 og transportvilkårenes § 7 F. NSB
har ikke gitt opplysninger om årsaken til innstillingen av toget fra Bergen. Klager har dermed
rett til dekning av utgiftene til hotellovernatting i Oslo.

Nemnda finner ikke grunnlag for å etterkomme klagers ønske om erstatning for de ulempene
klager ble påført som følge av forsinkelsen på reisen fra Bergen til Drangedal.

Vedtak:

Transportklagenemnda - jernbane anbefaler at NSB dekker klagers utgifter til
hotellovernatting i Oslo.

Vedtaket er enstemmig.