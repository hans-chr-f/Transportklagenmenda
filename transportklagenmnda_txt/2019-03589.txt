Vedtak i Transportklagenemnda - Fly

Sammendrag

Krav om refusjon av billetter grunnet endret rutetid.

Dato
16.02.2021

Saksnummer
2019-03589

Tjenesteytere
Travelgenio
Air India
SAS

Klager har i det vesentlige anført

Til sammen tre personer skulle fly fra Oslo til Colombo via Stockholm og Delhi den
26. juni 2019. Billettene ble kjøpt gjennom Travelgenio/Travel2be og flyselskapene i
bookingen var SAS, Air India og Jet Airways. 

Reiseplanen for utreisen var som følgende: SK488 med SAS fra Oslo til Stockholm
kl.17.10, AI168 fra Stockholm til Delhi med Air India kl. 19.45, og til slutt AI281 fra Delhi
til Colombo kl. 12:30 den 27. juni (lokal tid) med Air India. For hjemreisen skulle klager fly
9W251 med Jet Airways den 4. juli kl. 21.35,  9W232 fra Mumbai til Amsterdam med Jet
Airways kl. 02.40 den 5. juli og 9W8732 fra Amsterdam til Oslo med Jet Airways kl. 09.20. 

Rutetidene ble endret på, slik at billettene ikke lenger passet for klager. Samtidig gikk
flyselskapet Jet Airways konkurs. 

Det er fremsatt krav om refusjon av billettene (19 883,16 NOK).

Tjenesteyterne har i det vesentlige anført
Travelgenio har anført følgende: 

Travelgenio er i kontakt med begge selskapene vedrørende den forespurte refusjonen.
Beklageligvis er det slik at den eksepsjonelle situasjonen rundt Jet Airways sin annullering
av flyvninger gjør at de vanlige kanalene å søke refusjon på er stengt for dette selskapet.
Travelgenio gjør alt de kan for å få fortgang i prosessen. 

SAS har anført følgende: Slik det fremgår av de dokumenter klager har fremlagt er det
ingen av billettene som er utstedt på SAS-dokument. Det er utstedt på Air India (098)
og Jet Airways (589) dokument. SAS har derfor ikke mulighet eller ansvar for å foreta
refusjonen.

Air India har ikke fremmet tilsvar i saken.

Saken er ikke fremsatt for tilsvar til Jet Airways, grunnet flyselskapets konkurs.

Nemnda bemerker

Klager har fremsatt krav om refusjon av flybillettene. Klager har vist til rutetidene ble
endret slik at de ikke passet han. Videre har klager vist til at flyselskapet Jet Airways gikk
konkurs. Klager har ikke presisert hvilken flyvning ruteendringen skjedde på, og dette
kommer heller ikke frem den fremlagte dokumentasjonen. Nemnda har konkret bedt
klager om å redegjøre for hvilken flyvning ruteendringen skjedde på, men klager har ikke
gjort dette. 

Slik saken står for nemnden er det uklart hva som har skjedd. Nemnda mener
derfor at saken ikke egner seg for behandling i nemnda. Saken avvises derfor jf.
transportklagenemndforskriften § 6-2 bokstav d.

Vedtak

Saken avvises jf. transportklagenemndforskriften § 6-2 bokstav d.