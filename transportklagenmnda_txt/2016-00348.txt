Vedtak i Transportklagenemnda
- Kollektivreiser

Sammendrag

Ilagt gebyr for manglende eller ufullstendig billett. 

Dato
21.11.2016

Saksnummer
2016-00348

Tjenesteytere
Ruter

Klager har i det vesentlige anført

1.august tok klager trikk fra Lille Frogner allé til Brugata, om bord i trikken var det
kontroll og klager ble ilagt gebyr. 

Klager trodde at man kunne gå om bord når det står ombordstigning tillatt i app-en, men
kontrolløren var av en annen oppfatning. Klager står på at hun hadde kjøpt billett før hun
ble kontrollert. Klager mener at Ruter tar feil når de hevder at kontrollen startet kl. 13:27.
På det tidspunktet var ikke klager på trikken, og hun mener at hennes sak er svekket
fordi hun ikke hadde papirbillett som hun kunne validert ved ombordstigning. 

Fordi klager står fast på at hun hadde gyldig billett før hun ble kontrollert, ber hun om at
gebyret frafalles. 

Tjenesteyterne har i det vesentlige anført
Klager ble stoppet i kontroll 1.august 2016 på trikk linje 12. Kontrollen startet kl. 13:27,
billetten ble kjøpt kl 13:30, gebyret ble skrevet ut kl 13:33 på Solli.

I Ruters Transportvedtekt og i vilkårene for mobilbillett, så står det at billetten må være
kjøpt før man går om bord på buss eller trikk, eller før man passerer kontrollsonen på T-
banen.

I dette tilfellet så ble klager observert av kontrollør da hun kom på trikken, da hadde hun
ikke gyldig billett, denne ble kjøpt etter ombordstigning. 

Ruter ser derfor ingen grunn til å frafalle kravet om gebyr i dette tilfellet

Nemnda bemerker

Klager ble 1. august 2016 påtruffet ved billettkontroll på trikken fra Lille Frogner alle til
Brugata uten gyldig billett og ble ilagt gebyr.

Det fremgår av Ruters transportvedtekt punkt 5 at den reisende plikter å ha gyldig billett
før ombordstigning eller før man passerer kontrollsoner. 
Av samme bestemmelse fremgår at passasjerer som ved kontroll ikke kan fremvise gyldig
billett, vil bli ilagt et gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig.

Nemnda legger til grunn at klager ble stoppet i kontroll som startet kl 13.27. Dette støttes
av at billetten er registrert kjøpt kl 13.30. 

Nemnda legger ikke avgjørende vekt på de eksakte tidspunkt, men kontrolløren
observerte at klager kjøpte billett etter at hun gikk på trikken. Dette er i strid med reglene
for bruk av mobilapp som krever at det i displayet senest ved påstigning vises at billetten
er bekreftet kjøpt og påstigning tillatt. 

Når det gjelder klagers anførsel om at det er urimelig forskjellsbehandling av billetter
på app som må kjøpes før ombordstigning og papirbilletter som kan stemples etter
ombordstigning, bemerker nemnda at det er praktiske årsaker til dette. Reisende kan
selv velge hvilken billettype de vil benytte og må akseptere vilkårene for bruken.

Nemnda finner ikke grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale å ta klagen til
følge. 

Vedtaket er enstemmig.