Vedtak i Transportklagenemnda - Fly

Sammendrag

Krav om erstatning grunnet forsinkelse.

Dato
15.12.2020

Saksnummer
2020-01039

Tjenesteytere
Aeroflot

Klager har i det vesentlige anført

Reisefølget på til sammen fire personer skulle reise fra Oslo til Havana via Moskva den
20. desember 2019 med Aeroflot sine flyvninger SU 2535 og SU 150. Flyvningen fra
Moskva til Havana (SU 150), med planlagt avgangstid kl. 07.40, ble forsinket. De skulle
i henhold til opprinnelig rutetabell ankommet Havana kl. 12.45, men med forsinkelsen
ankom de kl. 17.10.

Den andre familien som de reiste sammen med (separat booking), har mottatt
standarderstatning fra Aeroflot.

Det er fremsatt krav om standarderstatning på 600 euro per person i henhold til EU-
forordning 261/2004.

Tjenesteyterne har i det vesentlige anført
Tjenesteyter har ikke fremmet tilsvar til Transportklagenemnda.

Nemnda bemerker

Flyselskapet har tross oppfordring ikke avgitt uttalelse til nemnda. Nemnda treffer
da vedtak basert på opplysningene som er fremkommet tidligere i saken, jf.
transportklagenemndforskriften § 5-3 tredje ledd.

Forordningen får anvendelse på flyvninger innen EU-/ EØS-området, flyvninger fra EU-/
EØS-området til en tredjestat og flyvninger fra en tredjestat hvis det «transporterende
luftfartsselskap for flygningen er et EF-luftfartsselskap», jf. artikkel 3 punkt 1 bokstav b.

Forsinkelsen oppsto i dette tilfellet på flyvningen Moskva-Havana, altså utenfor EU-/EØS-
området. Det var Aeroflot som var transporterende luftfartsselskap på hele reisen, altså
ikke et EF-luftfartsselskap. Nemnda mener derfor at EU-forordningen ikke får anvendelse
her.

Vedtak

Transportklagenemnda - fly anbefaler ikke at klager gis medhold.

Forbrukerrepresentant Maite de Geus-Cossard, Forbruker Europa, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.