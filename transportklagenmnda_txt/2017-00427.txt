Vedtak i Pakkereisenemnda

Sammendrag

Krav om prisavslag grunnet feil presentasjon og
klassifisering, samt dårlig hotellstandard og insekter.

Dato
21.04.2017

Saksnummer
2017-00427

Tjenesteytere
TUI Norge AS

Klager har i det vesentlige anført

Klager har bestilt en ukes reise for 2 personer med innkvartering i en 2-romsleilighet på
Marika Suites, Platanias, Kreta, i perioden 09.06.2016 - 16.06.2016. Totalpris kr. 12.054.

Klager anfører at de mente de hadde bestilt et 4-stjerners hotell ettersom søket da de
bestilte turen kun var fra 4 stjerner og oppover. Da TUIs representant kom til hotellet
forklarte han at hotellet egentlig var to ulike hotell og den ene delen var 4 stjerner
mens den andre var 3 stjerner. Han skulle prøve å flytte klager over til 4 stjerners
delen av hotellet, og han sa det var et kjent problem at det på TUIs svenske og norske
internettside ikke kom godt nok frem at det var to
forskjellige hotell. Han snakket med damene i resepsjonen om å bytte rom og de hadde
i utgangspunktet ikke noe imot å flytte klager, men de måtte snakke med TUIs booking
tjeneste. Av TUIs representant fikk de beskjed om at det ville koste ca. 100 euro å bytte
rom. Først neste dag fikk klager vite at de ikke kunne flytte til den delen med 4-stjerner
likevel da det ikke var ledige rom og det hjalp ikke at klager ønsket å betale for flyttingen.
Klager fikk tilbud om å bytte til et tilsvarende rom, men fikk beskjed om at det var samme
standard. Han fikk tilbud om kompensasjon av guiden, noe som senere ble trukket
tilbake da han fikk beskjed om at de selv var ansvarlige for sitt valg av leilighet.

Badet var fullt av små fluer og mygg og det var veldig fuktig både på badet og ellers i
leiligheten. 

Klager krever et prisavslag på kr. 10.000.

Det vises for øvrig til korrespondanse fra klager.

Tjenesteyterne har i det vesentlige anført

TUI presenterer hotellanlegget Marika Suites med klassifiseringen SSSS. Leilighetene er
presentert med klassifiseringen SSS. Bestiller man 2-roms leilighet – slik klager har gjort –
er denne leiligheten klassifisert med standarden SSS. 

Klager har selv bestilt sin reise på tui.no. TUI viser til informasjonen som står
beskrevet om anlegget på sine nettsider, samt til rapporten og loggen fra sine stedlige
representanter. TUI anfører at det er viktig å lese hele presentasjonen om hotellet man
bestiller. Det er en grunn til at de informerer om de ulike bostedene – og informasjonen
som turoperatøren gir er også en del av avtalen.

I rapporten TUI har mottatt fra sin representant fremgår det at klager ikke har sagt fra
om insektene. Guiden fikk derfor ikke muligheten til å avhjelpe klager med dette. 
TUIs reiseleder skriver videre at resepsjonen bekreftet at klager kunne få oppgradere til
et nytt rom dagen etter, og guiden klarerte dette internt med TUI Nordic. Dagen etter
kunne resepsjonen likevel ikke tilby oppgraderingen. Ut fra hva klager skriver stemmer
ikke dette med reiselederens versjon – og det må ha blitt noen misforståelser rundt
dette.

I Hellas er det ikke like vanlig med dusjforheng, og like gode avløp som i Norge. TUI
viser til sine nettsider hvor følgende fremgår: "Bad, dusj og toalett. Uavhengig av
hotellstandard kan håndklær være små og i begrenset antall. Det er ikke uvanlig at
dusjen kun er hånddusj, og at det ikke finnes dusjforheng. Sluket er ikke alltid like
effektivt som hjemme. Avløpsrørene i enkelte land er ikke dimensjonert for det antall
mennesker som kommer i turistsesongen - toalettpapir kastes derfor i en kurv ved siden
av toalettet. Hotelleiere er heller ikke så rause med toalettpapir."

TUI har tilbudt klager et prisavslag på kr. 1.000 eller et elektronisk reisegavekort til en
verdi av kr. 2.000. 

Det vises for øvrig til korrespondanse fra TUI.

Nemnda bemerker

I medhold av Alminnelige vilkår for pakkereiser punkt 1, anses avtalen mellom partene
inngått ved bekreftet bestilling. 

I medhold av punkt 2 omfatter avtalen pakkereisen slik den fremgår av bestilling og
bekreftelse og reisebevis eller lignende dokument. 

Nemnda er enig med klageren i at det var vanskelig å se i bestillingsbildet hva slags type
leilighet man bestiller.  Klageren trodde at han bestilte en leilighet med fire SSSS-er,
mens det viste seg at han hadde fått en leilighet med tre SSS-er, hvilket han var svært
misfornøyd med.

På bakgrunn av dokumentasjonen, spesielt fra guidene på reisemålet, legger nemnda
til grunn at klageren fikk en bekreftelse fra hotellresepsjonen på at han kunne få
oppgradere til bedre standard.  Dette viste seg likevel ikke å kunne la seg gjennomføre.
I tillegg til den generelle standarden har klageren reklamert over at det var små insekter
på badet.

Nemnda finner å måtte legge til grunn at bestillingsbildet er egnet til å misforstås, og at
dette førte til at klageren fikk en leilighet han var lite fornøyd med.  Ferien ble da ikke
som planlagt.

Nemnda har delt seg i et flertall og et mindretall.  Flertallet, lederen og
forbrukerrepresentantene, finner at klageren bør få et prisavslag på 30% av reisens pris,
avrundet til kr. 3.600.  Flertallet har da ikke lagt vekt på det faktum at det var insekter på
badet, da klageren ikke har reklamert over dette, og derfor heller ikke har gitt arrangøren
anledning til å rette opp forholdet.

Mindretallet, de to bransjerepresentantene, finner at TUIs nettsider er tilstrekkelig klare
til at klageren burde ha skjønt at han bestilte en leilighet med tre SSS-er.

Vedtak

Pakkereisenemnda anbefaler at klageren gis et prisavslag på 30% av reisens pris,
avrundet til kr. 3.600.