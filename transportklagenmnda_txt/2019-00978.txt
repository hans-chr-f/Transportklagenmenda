Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
14.02.2020

Saksnummer
2019-00978

Tjenesteytere
Widerøe

Klager har i det vesentlige anført

Klager med reisefølge (tilsammen tre personer) skulle reise fra Kristiansund til Stavanger
via Trondheim den 1. september 2018. Avgang fra Kristiansund var planlagt kl. 12:30,
med ankomst i Stavanger kl. 16:45. Widerøes flyvning WF568 fra Kristiansund til
Trondheim kl. 12:30 ble kansellert.  Reisefølget ble ombooket til ny avgang neste dag,
med ankomst i Stavanger kl. 18:20.

Det er fremsatt krav om standarderstatning på 250 euro per person, til sammen 750
euro, i henhold til EU-forordning 261/2004.

Tjenesteyterne har i det vesentlige anført
WF568 skulle opereres av besetningsmedlemmer med Bergen-base. Besetning fra Oslo
kunne også bli benyttet.  Lørdag den 1. september 2018 var det beregnet tilgang på fire
standby-besetningsmedlemmer på Bergen-basen og fire på Oslo-basen. 

På grunn av at det var tale om akutt sykdom, og hendelsen ikke oppstod på en av
Widerøe sine basestasjoner, var det dessverre ikke mulig å få frem reservemannskap i
tide for å operere klagers flvyning. Klagers flyvning ble med dette kansellert.

Nemnda bemerker

Kansellering gir rett til standarderstatning med mindre flyselskapet kan godtgjøre at
kanselleringen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5. 

Sykdom blant besetningen kan være en slik ekstraordinær omstendighet som medfører
at den reisende ikke har krav på erstatning. Sykdom hos besetningen oppstår fra tid
til annen. Flyselskapet må være forberedt på dette, og må ha en beredskapsplan for
håndtering av påregnelig sykdom. Sykdom kan likevel oppstå så plutselig eller i et slikt
omfang at flyselskapet ikke har mulighet til å unngå uregelmessigheter på en eller flere
avganger. Dette må vurderes konkret.

Widerøe har fremlagt kopi av sin operative logg som viser at WF568 ble kansellert som
en følge av manglende besetning pga Ad-Hoc sykdom.  Widerøe har videre dokumentert
at de hadde planlagt tilstrekkelig med standby-besetning denne dagen. Widerøe har
imidlertid ikke base i Kristiansund, og rakk derfor ikke å få frem besetning i tide til å
fly WF568. Nemndas flertall - leder og bransjemedlemmene - er av den oppfatning at
hendelsen var en slik ekstraordinær omstendighet som ikke kunne vært unngått selv om
alle rimelige tiltak var truffet.

Mindretallet, forbrukerrepresentantene, er av den oppfatning at selskapet ikke i
tilstrekkelig grad har godtgjort at sykdomstilfellet oppstod så plutselig at det ikke var
mulig å iverksette tiltak. Mindretallet viser til at loggen som redegjør for hendelsen,
ikke dokumenterer på hvilket tidspunkt selskapet ble klar over sykdomstilfellet. Etter
mindretallets syn bør derfor klager få medhold i sitt krav om standarderstatning.

Nemnda finner ikke å kunne anbefale at klager får medhold i sitt krav om
standarderstatning jf. EU-forordning 261/2004.

Vedtaket er fattet med den dissens som fremgår over. 

Vedtak

Transportklagenemnda–fly anbefaler ikke at klager gis medhold.