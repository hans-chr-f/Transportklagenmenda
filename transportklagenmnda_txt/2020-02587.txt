Vedtak i Transportklagenemnda
- Kollektivreiser

Sammendrag

Krav om frafall av gebyr

Dato
13.10.2020

Saksnummer
2020-02587

Tjenesteytere
AtB AS

Klager har i det vesentlige anført

Klager ble ilagt gebyr 21. august 2020. Klager anfører at hun trodde hun fikk kjøpt
en billett ved påstigning ved Hagen (Sjetnemarka) og tok linje 2 til Strindheim fra
Tonstadkrysset. Videre anfører hun at appen klikket idet hun så den kjøpte billetten
dukke opp og deretter ble hun kastet ut av appen. Klager presiserer at hun så billetten.
Hun forklarer at hun ikke tenkte noe mer over dette siden bussen kom. Klager merket
ikke at kjøpet mest sannsynlig ikke hadde gått igjennom før hun møtte billettkontrollen
på Strindheim. Klager forklarer at hun ikke fant noen billett å vise til billettkontrollen og
sjekket arkivet for utløpte billetter, men fant heller ingenting der. Klager anfører at hun
derfor kjøpte ny billett fordi hun ble så stresset. Videre anfører klager at hun forsøkte å
forklare situasjonen og forklarte samtidig at det har skjedd noe lignende med appen og
betalingen tidligere. 

Klager synes det er kjedelig at klagen ikke gikk igjennom hos AtB når hun ikke kan
klandres for at appen klikket og betalingen ikke gikk igjennom, til tross for at hun så
billetten. Klager forklarer at hun sjekket kontoen sin etter kontrollen og fant ingenting
på billettkjøp. Klager tenker at det blir hennes ord mot AtB sitt ord siden hun antar at
det ikke går an å finne igjen hennes billettkjøp i deres systemer når betalingen ikke gikk
igjennom. 

Klager krever frafall av gebyret.

Tjenesteyterne har i det vesentlige anført
Klager ble ilagt gebyr den 21. august 2020 fordi hun ikke kunne fremvise gyldig billett
under billettkontrollen. Billettkontrollen ble gjennomfør på linje 2 den 21. august 2020 kl.
12:10. I AtBs Mobillettsystem bemerkes det at den eneste bestillingen av Mobillettkjøp
som klager hadde i samme tidsrom ble gjennomført samme dato kl. 12:11. Dette svarer
til billettkjøp etter start av billettkontroll. 

AtB har undersøkt baksystemet for Mobillettappen, men finner ikke spor etter de
tekniske problemene som klager beskriver i sin klage. Både billettkjøp og forsøk på
billettkjøp vil bli lagret i dette baksystemet. Forskjellen på billettkjøp og billettforsøk
skiller seg ved statusen på bestillingen. Enkelte ganger vil ikke billettbestillingen la
seg gjennomføre på grunn av eksempelvis teleoperatørstatus, manglende dekning på
betalingskortet eller feil nummer i betalingskort. Såfremt den reisende har trykket "kjøp"
i Mobillettappen skal AtB få tilsendt informasjon om status som lagres i baksystemet. AtB
kan ikke se å ha mottatt tilbakemeldinger fra andre reisende om at de opplever samme
problematikk med at man blir kastet ut av appen. AtB har sjekket med deres IKT-avdeling
hva årsaken til dette kan være og har blitt forklart at man kan oppleve at apper plutselig
slutter å fungere dersom man har veldig mange apper pågående samtidig. Dette kan
føre til minneproblemer som gjør at telefonen må kvitte seg med prosesser for å sikre at
operativsystemet holder seg oppe. Dette kan være symptomer som gir brukeren inntrykk
av at apper "klikker" og plutselig slutter å fungere. 

Det fremgår av bruksvilkårene for Mobillett og SMS-billett at denne skal kjøpes før man
går om bord i bussen. Det er derfor viktig at den reisende selv passer på at man mottar
billett før påstigning. Enkelte ganger kan man erfare problemer med tjenesten, enten på
grunn av problemer med nettforbindelsen eller andre tekniske årsaker. Det er likevel den
reisendes ansvar å påse at man til enhver tid har gyldig billett før man går om bord og
kan fremvise denne ved en eventuell kontroll. 

På grunn av ovennevnte informasjon finner AtB ikke grunnlag for å ettergi
tilleggsgebyret.

Nemnda bemerker

Klager krever frafall av gebyr pga. tekniske problemer med mobilapp.

AtB har anført at klager ble ilagt gebyr den 21. august 2020 fordi hun ikke kunne fremvise
gyldig billett under billettkontrollen. Billettkontrollen ble gjennomført på linje 2 den 21.
august 2020 kl. 12:10. I AtBs Mobillettsystem fremgår det at den eneste bestillingen av
Mobillettkjøp som klager hadde i samme tidsrom ble gjennomført samme dato kl. 12:11.
Dette svarer til billettkjøp etter start av billettkontroll. 

Det er ikke funnet tekniske problemer ved appløsningen, og det var således grunnlag for
ileggelse av gebyr, da billetten ble kjøpt etter kontrollstart.

Vedtak

Transportklagenemnda for kollektivtransport finner ikke å kunne anbefale at klager gis
medhold.