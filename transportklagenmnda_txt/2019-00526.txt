Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
03.12.2019

Saksnummer
2019-00526

Tjenesteytere
Widerøe
SAS

Klager har i det vesentlige anført

Klager skulle reise fra Torp til Manchester via København den 14. desember 2018 kl.
15.10 med ankomst kl. 18.00. Widerøes flight fra Torp til København ble forsinket slik at
klager mistet sin videreforbindelse. Han ble booket om via Frankfurt og ankom endelig
bestemmelsessted 4 timer og 15 minutter forsinket.

Widerøe hevder dårlige værforhold var årsaken til forsinkelsen, men det var normalt
vintervær denne dagen med null nedbør og -5,6 grader. 

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
Widerøe har i det vesentlige anført:

SK3007 (operert av Widerøe) ble forsinket 16 minutter som følge av de-icing på Torp. 

Klager hadde videre for kort connection tid på sin billett som var bestilt hos SAS. Klager
hadde kun 40 minutter til flybytte, mens minimum krav er 45 minutter.

Widerøe mener at dersom klager hadde hatt tillatt connection time ville han ha rukket
sin videreforbindelse, til tross for forsinkelsen. 

Widerøe kan ikke imøtekomme klagers krav. 

SAS har i det vesentlige anført:

Strekningen fra Torp til København ble operert av WF311. SAS kan se at flyvningen
ankom København med en forsinkelse på 16 minutter, slik at klager mistet sin
videreforbindelse til Manchester. Klager ble booket om til første ledige avgang via
Frankfurt.

SAS har ingen informasjon om grunnen til forsinkelsen. Godkjent minimum-connecting-
time mellom WF og SK på Kastrup er 40 minutter. SAS viser her til vedlagt informasjon.

Med bakgrunn i ovennevnte kan ikke SAS klandres for klagers forsinkede ankomst til
Manchester. SAS kan ikke imøtekomme klagers krav om standarderstatning.

Nemnda bemerker

Klager skulle reise fra Torp til Manchester via København den 14. desember 2018 kl.
15.10 med ankomst kl. 18.00. Widerøes flight fra Torp til København ble forsinket slik at
klager mistet sin videreforbindelse. Han ble booket om via Frankfurt og ankom endelig
bestemmelsessted 4 timer og 15 minutter forsinket.

Widerøe hevder at klager hadde for kort connection tid på sin billett som var bestilt hos
SAS. Klager hadde kun 40 minutter til flybytte, mens minimum krav ifølge Widerøe er 45
minutter.
Widerøe mener at dersom klager hadde hatt tillatt connection time ville han ha rukket
sin videreforbindelse, til tross for forsinkelsen.

SAS har opplyst og dokumentert at minimum connection time for SAS og Widerøe i
København er 40 minutter for ikke-interkontinentale flyvninger. Dette fremgår også på
Kastrups hjemmeside.

Nemnda finner det etter dette godtgjort at minimum-connection time for klagers
flyvninger var 40 minutter. Nemnda kan på dette grunnlag ikke se at SAS kan holdes
ansvarlig for at klager ikke rakk sin videreforbindelse. 

Når det gjelder krav etter EU-forordning 261/2004 er det opererende flyselskap som
hovedsakelig skal anses som ansvarssubjekt. Spørsmålet er om klager har krav på at
Widerøe utbetaler standarderstatning som en følge av forsinkelsen.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken kan være en slik ekstraordinær omstendighet
som medfører at den reisende ikke har krav på erstatning. Dette må vurderes konkret.
Det er flyselskapet som må godtgjøre at det foreligger et slikt spesielt tilfelle. Widerøe
har ikke fremlagt noen dokumentasjon for at forsinkelsen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.

Forsinkelsen gir etter dette klager rett til standarderstatning på 250 euro.

Vedtak

Transportklagenemnda-fly anbefaler at Widerøe betaler til klager standarderstatning
med 250 euro.