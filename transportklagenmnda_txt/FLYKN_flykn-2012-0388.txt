Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
15.05.2013

Saksnummer
388/12F

Tjenesteyter
Brüssels Airlines

Krav om standarderstatning grunnet forsinkelse.

Klager har i det vesentlige anført:

Klager skulle reise fra Oslo til Lyon via Brüssel den 26. april 2012. SN2284 fra Oslo til Brüssel
ble kansellert, og klager ble booket om til Swiss Int. Air Lines dagen etter.

Klager ankom bestemmelsesstedet 14 timer forsinket, og krever standarderstatning i henhold
til EU forordningen, 400 euro.

Brüssels Airlines har ikke avgitt uttalelse til nemnda. Til klager har Brüssels Airlines i
det vesentlige anført:

SN2284 ble dessverre forsinket som følge av problemer med flyets værradar m.v. For at ikke
klager skulle bli strandet i Brüssel, ble de booket om til reise med Swiss Int. Airlines via Zürich,
som var raskeste mulighet fra Oslo den dagen.

I henhold til EU-forordning 261/2004 har passasjerene ikke krav på standarderstatning ved
forsinkelser.

Brüssels Airlines ønsker å refundere klagers eventuelle utgifter i ventetiden mot originale
kvitteringer, men kan dessverre imøtekomme krav om standarderstatning.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenmndforskriften § 5-3.

Klagen er forelagt Brüssels Airlines ved nemndas e-post av 10. juli 2012 med frist til 21.
august 2012 for eventuelle bemerkninger. I e-posten opplyses det bl.a. om at flyselskapet
har bevisbyrden ved påberopelse av ekstraordinære omstendigheter som kan gi grunnlag
for fritak for ansvar. Det fremgår videre at nemnda vil legge passasjerens opplysninger til
grunn dersom disse ikke imøtegås av flyselskapet. Det blir også opplyst at saken vil bli forelagt
nemnda selv om flyselskapet ikke avgir uttalelse.

Brüssels Airlines har ikke avgitt uttalelse til nemnda. Nemndas avgjørelse treffes på bakgrunn
av de foreliggende opplysninger.

Det står påstand mot påstand om flygningen ble kansellert eller forsinket. Spørsmålet
har etter EU-domstolens avgjørelse av 23. oktober 2012 i Nelson m.fl. ikke lenger
betydning i det passasjerenes rett til standarderstatning er den samme enten flygninger er
kansellert eller flygningen blir forsinket slik at passasjerene kommer frem til det endelige
bestemmelsesstedet tre timer eller mer etter det planlagte ankomsttidspunkt.

Flyselskapet plikter å betale en standarderstatning med mindre det godtgjør at forsinkelsen
eller kanselleringen skyldes ekstraordinære omstendigheter som ikke kunne vært unngått selv
om alle rimelige tiltak var truffet. Nemnda viser til EU-forordning 261/2004 artikkel 6 jf. artikkel
7, jf. artikkel 5.

Brüssels Airlines har anført at flyet ble forsinket. Selskapet har ikke gitt noen nærmere
opplysninger om feilene, hva de bestod i, når de oppstod eller dokumentert disse ved
teknisk log eller lignende. Selskapet har følgelig ikke godtgjort at forsinkelsen skyldtes en
ekstraordinær omstendighet som ikke kunne vært unngått selv om alle rimelige hensyn var
truffet. Forsinkelsen gir etter dette rett til en standarderstatning på 400 euro per person.

Vedtak:

Transportklagenemnda - fly anbefaler at klager gis en erstatning på 400 euro.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Gøril Volden Berg, Widerøes Flyveselskap AS

Olav Grøttland, SAS