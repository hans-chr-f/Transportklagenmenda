Vedtak i Transportklagenemnda - Fly

Sammendrag

Krav om refusjon av utgifter grunnet nektet ombordstigning.

Dato
13.12.2017

Saksnummer
2016-01286

Tjenesteytere
Swiss International Air Lines
Bravofly
Edelweiss Air

Klager har i det vesentlige anført

Klageren hadde bestilt en reise for seg selv og sin familie på fem fra Oslo til Cape Town
via Zürich 17. des 2015 - 4. jan 2016. Klagerens to brødre og deres mor skulle også reise
med, sammen skulle de feire morens 85-års dag i Sør-Afrika. 

Alle 8 sjekket inn i Oslo uten problemer. Ved ankomst Zürich ble reisefølget informert
om at flyet til Cape Town, LX8084 med avgang kl 22.35, var forsinket og at flyet hadde
ny avgangstid morgenen etter. Reisefølget overnattet på hotell og møtte opp to timer
før avgang dagen etter. Ved gate ble klageren og hennes barn stoppet da barna manglet
fødselsattester, og den ene sønnen manglet nødvendige papirer og reisetillatelse fra
klagerens eksmann. Familien har tidligere reist til Sør-Afrika, dette var derimot nye regler
som klageren ikke var kjent med. Klagerens brødre og mor fikk reise, mens familien på
fem måtte bli igjen for å ordne nødvendige papirer. De fikk endret flybillettene til to
dager senere via Johannesburg mot gebyr.

Klageren mener reisebyrået Bravofly burde informert klageren om de nye reglene.

Klageren krever refusjon av diverse utgifter som følge av to dagers forsinket ankomst,
kroner 13 777. 

Det vises for øvrig til klagerens brev.

Tjenesteyterne har i det vesentlige anført
Swiss Int. Air Lines har i det vesentlige anført:

Flight LX8084 ble operert av Edelweiss Air, klageren bes henvende seg til dette
flyselskapet. 
Videre mener Swiss Int. Air Lines at denne klagen bør behandles i sveitsisk nemnd. 

Bravofly har ikke avgitt uttalelse til klageren eller til nemnda.

Edelweiss Air har i det vesentlige anført:

Flights WK84/85 den 17. desember 2015 ble forsinket som følge av uforutsett teknisk feil.
Det viste seg at det ville ta tid å utbedre feilen. For å unngå lang forsinkelse ble det satt
inn et erstatningsfly fra Euro Atlantic til å operere avgangen. 
Edelweiss Air har ikke avgitt uttalelse om hendelsen som dreier seg om nektet
ombordstigning.

Nemnda bemerker

Swiss Air er den som har svart klager, og klager har krav som ikke bare kan henføres
under EU 261/2004. Nemnda er derfor kommet til at den behandler saken. Edelweiss
Air har fått mulighet til å komme med tilsvar i saken, men de svarer ikke på selve
problemstillingen om nektet ombordstigning, men på en forsinkelse og årsaken til
denne. Dersom partene ikke benytter seg av sin adgang til å uttale seg, kan nemnda
likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3. Nemndas avgjørelse treffes på bakgrunn
av de foreliggende opplysninger.

Klagerne skulle reise med LX 8084 fra Zürich til Cape Town. Flyet var forsinket på grunn
av en teknisk feil og flygningen ble utsatt til dagen etter. 

Klagerne kom til flyplassen to timer før adgang, men ble nektet ombordstigning ved
utreisen. Årsaken var mangelfulle reisedokumenter. Sør Afrika hadde innført nye krav
om hvilke dokumenter som var nødvendige. To av barna manglet i henhold til disse nye
reglene fødselsattest og ett manglet samtykke fra en forelder. Ved innsjekking i Oslo med
Swiss Air til Cape Town med mellomlanding i Zürich ble dette forholdet ikke nevnt. Heller
ikke i forbindelse med kjøp av billettene fra Bravofly. Familien hadde vært i Sør Afrika
tidligere og sjekket ikke om det gjaldt nye regler.

Bravofly hadde inntatt følgende forbehold i sin reisebekreftelse:
Med hensyn til hvilke dokumenter som er nødvendige for å reise til din destinasjon,
minner vi deg på at det er ditt ansvar å finne ut av hvilke disse er og sørge for at du har
dem før du reiser.
Det er ikke forutsett noen form for refusjon dersom passasjeren blir nektet
ombordstigning på grunn av at passasjeren ikke har de nødvendige dokumentene eller
nekter å fremvise dem.

Også Swiss Air har vist til et slikt forbehold i sine reisevilkår, pkt 13.

Det er nemndas vurdering at  passasjerene selv plikter å sørge for å ha nødvendige
reisedokumenter. Med mindre det foreligger spesielle forhold, går ikke dette ansvaret
over på flyselskapet, selv om dette ikke oppdager at reisedokumentene ikke er i
orden. Flere land har regler som gjør at flyselskapet er ansvarlig for å kontrollere at
passasjerene har nødvendige reisedokumenter. Dersom selskapet tar med passasjerer
som ikke har papirene i orden, kan selskapet bli ilagt en bot av vedkommende land.
Selskapet må videre besørge retur av passasjeren.

Klager og familie ble i Oslo sjekket inn til Zürich og Cape Town med Swiss Air. At
dokumentene var mangelfulle burde ideelt sett vært oppdaget der. Først i Zürich var det
imidlertid behov for å sjekke om alle dokumenter for innreise i Sør Afrika var på plass,
og det var da manglene ble oppdaget. Nemnda er av den oppfatning at Swiss Air ikke
er ansvarlig for at klager ikke fikk fløyet videre fra Zürich med LX 8084 og finner ikke å
anbefale at klager gis medhold.

Vedtak

Transportklagenemnda - fly finner ikke å kunne anbefale at klager gis medhold.