Vedtak i Transportklagenemnda - Fly

Sammendrag

Krav om refusjon av utgifter grunnet nektet ombordstigning.

Dato
05.06.2018

Saksnummer
2017-01832

Tjenesteytere
SAS

Klager har i det vesentlige anført

Klager skulle reise fra Zürich til Oslo den 2. august 2017 kl 19.20 med LX4710 (operert
av SAS). Klager hadde sjekket inn online og måtte kun levere bagasjen på bag-drop. Hun
møtte opp på flyplassen kl 18.30, men ble da nektet å sjekke inn med den begrunnelse
av at hun var for sent ute. På nettsiden til SAS står det at man må sjekke inn bagasjen
minst 30 minutter før avgang, klager var der i tide, men ble likevel avvist. 

Klager måtte kjøpe ny flybillett til nesten 3 000 kroner, og hun gikk glipp av
arbeidsinntekt i Norge for kroner 9 000.

Klager krever disse utgiftene refundert.

Tjenesteyterne har i det vesentlige anført
I henhold til SAS' retningslinjer skal bagasje være ferdig innsjekket senest 45 minutter før
avgang, SAS viser til sine nettsider. Da klager skulle levere bagasjen sin var innsjekking av
bagasje stengt for klagers flyvning. Klagers fly hadde avgang kl 19.20, det vil si at hennes
bagasje måtte være ferdig innsjekket kl 18.35. Klager hevder hun ankom flyplassen kl
18.30, det vil si at hun beregnet fem minutter fra hun ankom flyplassen til hun skulle
være ferdig innsjekket. Innsjekking stenger aldri før fristen. 

Det er passasjerenes eget ansvar å møte opp i så god tid at de rekker å være ferdig
innsjekket innen fristen. SAS anbefaler på sin nettside å alltid møte opp i god tid da det
kan være køer både ved innsjekk og i sikkerhetskontrollen. 

SAS kan på grunnlag av ovennevnte ikke imøtekomme klagers krav.

Nemnda bemerker

I henhold til SAS' vilkår som ligger på nettet stenger innsjekkingen for passasjerer fra
Zürich til Oslo, 30 minutter før avgang. 

Etter nemndas syn tilsier en alminnelig språklig forståelse av vilkårene at passasjeren
må være ferdig innsjekket 30 minutter før avgang. Flyselskapet kunne således avvise
klageren hvis hun ikke var ferdig innsjekket kl 18:50. Hensynet til avviklingen av
flytrafikken tilsier at fristen for innsjekking må overholdes.

Klager har opplyst at hun kom til flyplassen kl 18.30, og at hun la til grunn at innsjekk
stengte 30 minutter før avgang. Nemnda har ikke holdepunkter for å legge til grunn at
skranken ble stengt for tidlig (før kl.18.50). Det er klagers ansvar å sjekke inn i tide.   

Nemnda anbefaler ikke at klager gis medhold.

Vedtak

Transportklagenemnda - fly anbefaler ikke at klager gis medhold.