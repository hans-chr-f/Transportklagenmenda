Vedtak i Transportklagenemnda - Fly

Sammendrag

Krav om erstatning for ødelagt håndbagasje i sikkerhetskontrollen.

Dato
04.03.2016

Saksnummer
0684/15F

Tjenesteyter
Avinor

Krav om erstatning for ødelagt håndbagasje i sikkerhetskontrollen.

Klager har i det vesentlige anført:

Klager skulle passere sikkerhetskontrollen på Oslo Lufthavn Gardermoen den 15. mai
2015. Hun ble tatt til side med spørsmål om hun hadde pc og noe flytende i bagasjen. Hun
bekreftet, og en tannkrem ble fjernet og hennes pc ble tatt ut.

Da sikkerhetskontrolløren skulle skanne håndbagasjen på nytt falt hennes pc på gulvet og ble
ødelagt.

Klager krever erstatning for ødelagt pc.

Det vises for øvrig til klagers brev.

Avinor har i det vesentlige anført:

Avinor kan ikke se å ha ansvar for skaden klager viser til. Etter gjennomgang av
overvåkningsbilder viser det seg at klagers selv var i besittelse av sin pc da den falt i gulvet.

Bevisbyrden ligger på den som søker erstatning, Avinor kan ikke se at det er godtgjort fra
klagers side at det er vist uaktsomhet verken av sikkerhetsbyrået NOKAS eller av Avinor i
denne saken.

Avinor kan ikke imøtekomme klagers krav.

Det vises for øvrig til Avinors brev.

Nemnda bemerker:

Nemnda legger på bakgrunn av de foreliggende opplysninger til grunn at klagers pc ble skadet
ved passering av sikkerhetskontrollen. Det står påstand mot påstand om hvem som holdt pc-
en da den ble mistet i gulvet.

Nemnda er av den oppfatning at saken er av en slik art at vedtak ikke kan fattes på forsvarlig
vis uten at partene avgir muntlig forklaring. Nemndas behandler kun skriftlige klager, og
saken avvises for behandling i nemnda, jf. transportklagenemndforskriften § 6-2 bokstav c.

Vedtak:

Saken avvises.

Vedtaket var enstemmig.