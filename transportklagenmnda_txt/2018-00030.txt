Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
06.11.2018

Saksnummer
2018-00030

Tjenesteytere
Ryanair

Klager har i det vesentlige anført

Klager reiste med Ryanairs flyvning FR1395 fra Rygge (RYR) til London - Stansted (STN)
28. oktober 2015 kl. 18.15. Flyvningen ble forsinket med cirka seks timer, og klager har
på denne bakgrunn fremsatt krav om standardkompensasjon i henhold til EU-forordning
261/2004 på 250 euro.

Tjenesteyterne har i det vesentlige anført
Ryanairs flyvning FR1395 fra Rygge til London - Stansted 28. oktober 2015 ble kansellert
som følge av dårlige værforhold. Berørte passasjerer ble informert om kanselleringen
pr. tekstmelding og e-post, og det ble tilbudt forpleining i henhold til EU-forordning
261/2004. 

Ryanair anfører at utfordrende værforhold utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
forsinkelsen ikke kunne vært unngått selv om alle rimelige tiltak ble truffet. Selskapet
avviser på dette grunnlag klagers krav om standardkompensasjon.

Nemnda bemerker

Ryanairs flyvning FR1395 fra Rygge til London - Stansted 28. oktober 2015 ble kansellert. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 

Ryanair har i dette tilfellet forklart at kanselleringen skyldtes værforhold, men har
ikke forklart hva slags værforhold det var snakk om. Selskapet har heller ikke fremlagt
dokumentasjon som viser værforholdene som forårsaket kanselleringen. 

Nemnda mener at Ryanair ikke har godtgjort at kanselleringen skyldtes ekstraordinære
omstendigheter. Etter nemndas syn har klager derfor krav på standardkompensasjon.

Vedtak

Transportklagenemnda - fly anbefaler at Ryanair utbetaler til klager en kompensasjon på
250 euro.