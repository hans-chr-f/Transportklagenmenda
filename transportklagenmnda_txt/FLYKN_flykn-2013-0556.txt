Vedtak i Transportklagenemnda - Fly

Sammendrag

Krav om refusjon av ødelagt bagasje.

Dato
10.02.2014

Saksnummer
556/13F

Tjenesteyter
Norwegian Air Shuttle ASA

Krav om refusjon av ødelagt bagasje.

Klager har i det vesentlige anført:

Klager reiste fra Stavanger til Warszawa den 15. juli 2013 med DY1030. Ved ankomst oppdaget
klager flere skader på bagasjen, og noe av innholdet lå på bagasjebåndet.

Klager henvendte seg ved ankomstservice og fikk der beskjed om å sjekke skaden hjemme, og
deretter sende inn klage innen 7 dager.

Klager krever refusjon av ødelagt bagasje, til sammen kroner 9 150.

Det vises for øvrig til klagers brev.

Norwegian har i det vesentlige anført:

Skaderapporten som ble skrevet i Warszawa nevner ingenting om tap av innhold i bagasje,
kun skadet koffert. Norwegian må forholde seg til denne rapporten.

Dersom passasjerer ikke henvender seg ved ankomst for å melde skadet bagasje, kan de
sende inn klage innen 7 dager, men det er da opp til passasjeren å bevise at bagasjen var
i flyselskapets varetekt da skaden oppstod. All bagasje som passasjerene tar med seg fra
flyplassen uten å rapporteres, anses å være i samme stand som da den ble sjekket inn.

Norwegian ønsker å refundere ødelagte kofferter, til sammen kroner 640, men kan dessverre
ikke imøtekomme krav utover dette.

Det vises for øvrig til Norwegians brev.

Nemnda bemerker:

Norwegian er i henhold til luftfartsloven § 10-18 ansvarlig for skadet eller tapt bagasje
med mindre skaden skyldes reisegodsets egen beskaffenhet eller feil eller mangler ved
reisegodset.

Mottas innskrevet reisegods uten klage fra mottakerens side, formodes godset å være utlevert
i god stand om ikke annet blir godtgjort, jf. luftfartsloven § 10-26 første ledd. Skriftlig klage må
sendes inn innen syv dager etter at skaden/tapet ble oppdaget.

Klagerne fremsatte klage på flyplassen i Warszawa. De sendte videre inn skriftlig klage innen
syv dager slik de ble informert om på flyplassen.

Norwegian har erkjent ansvar for de ødelagte bagene og har betalt erstatning for disse.
Denne er akseptert av klager. Tvisten for nemnda gjelder krav om erstatning for klær og leker.
Klager hevder at disse forsvant under transporten. Norwegian bestrider at gjenstander er
borte.

Klagerne fylte ut skaderapport på flyplassen. Det fremkommer ikke av denne at klagerne
manglet deler av bagasjen eller lignende. Det fremgår at bagene var skadet, men det er ingen
opplysninger som tilsier at gjenstander kunne vært falt ut av bagene eller lignende. Nemnda
finner det på bakgrunn av de foreliggende opplysninger ikke sannsynliggjort tap ut over de
ødelagte/skadede bagene.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.