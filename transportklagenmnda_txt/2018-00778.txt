Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
26.10.2018

Saksnummer
2018-00778

Tjenesteytere
Norwegian

Klager har i det vesentlige anført

Klager reiste med Norwegians flyvning D85023 fra Oslo lufthavn (OSL) til Malaga (AGP)
10. oktober 2017 kl. 19.50. Flyvningen ble imidlertid forsinket med cirka tre og en halv
time, og klager har på denne bakgrunn fremsatt krav om standardkompensasjon
i henhold til EU-forordning 261/2004 på 400 euro pr. person, totalt 800 euro for to
passasjerer.

Tjenesteyterne har i det vesentlige anført
Norwegians flyvning D85023 fra Oslo til Malaga 10. oktober 2017 ble forsinket med tre
timer og 28 minutter som følge av restriksjoner i luftrommet over Frankrike. Det var
streik blant franske flyveledere i perioden 9. oktober kl. 19.00 lokal tid, og streiken varte
utover dagen 11. oktober. Dette påvirket følgelig mange avganger til/fra Frankrike, samt
avganger over fransk luftrom. 

Flyvningen ble gjennomført av maskin EI-FVH, som tidligere denne dagen også opererte
ruten Malaga - Köln - Malaga, samt Malaga - Oslo som D85022. Alle disse flyvningene
ble forsinket og fløy over fransk luftrom. Norwegian har ingen kontroll over tillatelser
og restriksjoner i luftrommet. Flyselskapet kan derfor ikke heftes når det bestemmes at
flyvninger skal forsinkes på grunn av begrenset kapasitet over luftrom eller flyplass. 

Norwegian anfører at streiken utgjør en slik ekstraordinær omstendighet som fritar
flyselskapene for sitt erstatningsansvar etter EU-forordning 261/2004, og at forsinkelsen
ikke kunne vært unngått selv om alle rimelige tiltak ble truffet. Selskapet avviser på dette
grunnlag klagers krav om standardkompensasjon.

Nemnda bemerker

Norwegians flyvning D85023 fra Oslo til Malaga 10. oktober 2017 ble forsinket med tre
timer og 28 minutter. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7 jf. artikkel 5 nummer 3 og
EU-domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

EU-forordningen nevner i sin fortale at streik kan være et eksempel på en ekstraordinær
omstendighet som medfører at flyselskapets forpliktelser bør være begrenset eller
bortfalle. Forordningen sier imidlertid ikke at enhver streik som rammer flyselskapets
drift må anses å ligge utenfor dettes kontroll. 

Nemnda er av den oppfatning at streik hos tredjemann, for eksempel streik blant
flyveledere eller flyplassansatte, i utgangspunktet faller utenfor flyselskapets
ansvarsområde. Forsinkelse eller kansellering som følge av slik streik gir etter nemndas
oppfatning i utgangspunktet ikke rett til erstatning etter EU-forordningen. 

Nemnda finner det godtgjort at forsinkelsen skyldtes ekstraordinære omstendigheter.
Nemnda legger videre til grunn at forsinkelsen ikke kunne vært unngått selv om alle
rimelige tiltak ble truffet. Forsinkelsen gir etter dette ikke rett til standarderstatning, og
nemnda anbefaler ikke at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.