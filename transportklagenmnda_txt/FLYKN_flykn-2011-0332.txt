Vedtak i Transportklagenemnda - Fly

Sammendrag

Krav om erstatning grunnet overbooking/nedgradering.

Dato
22.02.2012

Saksnummer
332/11F

Tjenesteyter
Czech Airlines

Krav om erstatning grunnet overbooking/nedgradering.

Klager har i det vesentlige anført:

Klager skulle reise fra Oslo til Sofia via Praha den 26. mai 2011. OK447 fra Oslo til Praha var
overbooket, så klager ble nedgradert til å sitte på klappsete bakerst i flyet ved toalettene,
sammen med flybetjeningen.

Klager ønsker erstatning i henhold til EU forordningen for nektet ombordstigning.

Czech Airlines har i det vesentlige anført:

Hendelsen klager ble utsatt for var som følge av problemer med det nye innsjekkingssystemet
til Czech Airlines. Flyselskapet har rapportert hendelsen og håper klager slipper å oppleve det
samme igjen.

Czech Airlines har sendt klager en verdivoucher på 100 euro som han kan benytte innen et år.
Czech Airlines kan dessverre ikke imøtekomme eventuelle krav utover dette.

Nemnda bemerker:

Klager ble i dette tilfellet ikke nektet ombordstigning. Det er således ikke grunnlag for
standarderstatning for nektet ombordstigning etter EU forordningen 261/2004.

Klager hadde betalt for et ordinært sete på flyet. Det var en mangel at han ikke fikk det.

Mangelen ble søkt avhjulpet ved at klager fikk sitte på et klappsete. Nemnda er enig med
partene i at denne avhjelpen ikke var tilfredsstillende.

Nemndas flertall, lederen og forbrukernes representanter, anbefaler at klager gis
et prisavslag på 50%. Flertallet har ved vurdering av prisavslagets størrelse sett
hen til EU forordningen artikkel 10 som angir rett til refusjon ved oppgradering/
nedgradering. Flertallet har anbefalt prisavslag ut over nevnte bestemmelse da klager
ikke er nedgradert til en eksisterende klasse, men gitt et klappsete som en nødløsning.
Flertallet anbefaler at den tildelte voucher returneres.

Nemndas mindretall, flyselskapenes representanter, finner ikke grunnlag for
kompensasjon ut over den gitte verdivoucher.

På bakgrunn av flertallets vurdering traff nemnda slikt

Vedtak:

Flyklagenemnda anbefaler at klager refunderes 50% av billettens pris og at tildelt voucher
returneres.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Janne Grethe Soløy, Widerøe's Flyveselskap AS

Olav Grøttland, SAS