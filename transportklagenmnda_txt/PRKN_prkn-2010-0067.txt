Vedtak i Pakkereisenemnda

Sammendrag

Cruise Oslo-Amsterdam-Oslo, 27. april - 1. mai 2010. Krav om
erstatning som følge av at barn under 6 måneder ikke fikk være med.

Dato
..

Saksnummer
67/10

Tjenesteyter
RCCL

Sakens dokumenter ble lagt frem.

Klager: X

Turarrangør: RCCL

Antall reisende: 8

Reisens pris: kr 24.000

Saken gjelder:

Cruise Oslo-Amsterdam-Oslo, 27. april - 1. mai 2010. Krav om erstatning som følge av at barn
under 6 måneder ikke fikk være med.

Klager har i det vesentlige anført:

Reise for to personer ble bestilt via internett den 12. april. Dernest ble det via telefon bestilt
ytterligere 6 personer. En av disse en baby født 0.0.2009. 

Barnets alder ble oppgitt ved bestilling. Klager betalte med kredittkort.

Påfølgende natt mottok klager en e-post med bl.a. reisevilkårene.

Ved en tilfeldighet oppdaget klager at det var en aldersgrense på 6 måneder for barn. Klager
kontaktet RCCL. Han ønsket å gjennomføre reisen for alle. RCCL nektet babyen å være med til
tross for at de hadde tatt i motbestillingen for babyen.

Reisefølget hadde ikke anledning til å avlyse cruiset, da de allerede hadde tatt seg ferie fra
arbeid m.v.

Klager krever refusjon av kr 4.600, som er det beløp som er innbetalt for barnet og barnets
mor.

RCCL har i det vesentlige anført:

Reservasjon for spedbarnet ble gjort på telefon, og det er korrekt som klager anfører at RCCLs
reisekonsulent som tok i mot samtalen, ikke var oppmerksom på barnets alder og derfor ikke
ga beskjed om at barnet ikke var gammel nok til å få tillatelse til å være med om bord.

RCCL tilbød kostnadsfri avbestilling for hele reisefølget. Hele reisefølget, minus spedbarnet
og barnets mor reiste på cruiset. Kostnadene for barn og mor, kr 3.404,36, er refundert i sin
helhet.

RCCL bestrider klagers krav om et kostnadsfritt nytt cruise.

Nemnda bemerker:

Ved en feil fra RCCLs side aksepterte de bestilling av reise for spedbarnet.

Nemnda tar til etterretning at RCCLs regelverk ikke tillater deltakelse fra så små barn. Dette
fremkommer av vilkårene, og nemnda er enig i at RCCL hadde rett til å nekte barnet å være
med.

RCCLs feil skapte imidlertid skuffelse og annerledes ferie enn planlagt for de øvrige av
reisefølget, noe som etter nemndas vurdering gir grunnlag for erstatning for tort og svie på kr
2.500, jf pakkereiseloven § 6-4.

Klagerne har rett til refusjon av det beløp som ble betalt for mor og barnet.

Det er uklart for nemnda hvilket beløp dette er, da bestillingsbekreftelse / «Invoice»  for mor
og barn ikke er vedlagt. RCCLs feil bør ikke føre til øking av prisen for de som reiste.

Klagerne har for nemnda ikke opprettholdt sitt krav om kostnadsfritt nytt cruise. Nemnda
bemerker for ordens skyld at nemnda er enig med RCCL at klagerne ikke ville ha rett til dette.

Vedtak:

Reklamasjonsnemnda for pakkereiser anbefaler at klager gis en erstatning for tort og svie på
kr 2.500, og at de refunderes det beløp som er betalt for mor og barn.

Til fradrag går kr 3.404 som er utbetalt tidligere.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Anne-Haugen-Flermoe, Forbrukerrådet

Marianne Delbekk, Apollo Reiser AS

Eva Pettersen, Ving Norge AS