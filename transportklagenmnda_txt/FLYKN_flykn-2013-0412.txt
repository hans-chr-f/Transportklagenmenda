Vedtak i Transportklagenemnda - Fly

Sammendrag

Krav om erstatning grunnet nektet ombordstigning.

Dato
05.12.2013

Saksnummer
412/13F

Tjenesteyter
Air Baltic

Krav om erstatning grunnet nektet ombordstigning.

Klager har i det vesentlige anført:

Klager hadde reist fra Stavanger til Oslo med SAS, og skulle videre med Air Baltic på separat
billett fra Oslo til Riga. Avreisedato 8. mai 2013 med BT154 kl.19:15.

Da klager reiste med kun håndbagasje, sjekket han ikke inn på nytt på Gardermoen, men gikk
via transittområdet.

Ved gate ble klager stoppet da personalet ble «kastet ut av systemet». Samtidig ble det
annonsert om noen ville stå over flighten mot kompensasjon grunnet overbooking.
Klager mener han ble nektet ombordstigning som følge av overbooking, ikke grunnet
innsjekkingsregler.

Klager ble nektet ombordstigning. Han hadde gyldig billett og stiller seg uforstående til denne
hendelsen. Klager måtte ta inn på hotell og kjøpe ny billett fra Oslo til Riga. Han mistet sin
videreforbindelse til Vilnius samt hotell i Vilnius.

Klager krever refusjon av ekstrautgiftene han pådro seg, hotell på Gardermoen og i Vilnius, ny
flybillett Oslo-Riga, samt bensinutgifter i Latvia.

Det vises for øvrig til klagers brev.

Air Baltic har i det vesentlige anført:

Klager ble nektet ombordstigning på BT154 da han ikke hadde sjekket inn på forhånd. Han
ankom gate etter at innsjekkingsfristen var utgått.

I henhold til Air Baltics regler og vilkår er passasjerer selv ansvarlig for å fullføre innsjekk.
Innsjekkingsregler varierer mellom flyselskap og flyplasser. Innsjekk hos Air Baltic er åpen fra
72 timer til 1 time før avgang. Man kan også sjekke inn per sms eller via internett. Dersom
passasjerer ikke sjekker inn innen denne fristen, blir de dessverre nektet ombordstigning.

Klager hevder selv at han møtte opp til gate uten å ha sjekket inn på forhånd. På grunnlag av
ovennevnte kan Air Baltic dessverre ikke imøtekomme klagers krav.

Nemnda bemerker:

Det er vanlig at innsjekking skjer ved innsjekkingsskranker/innsjekkingsautomater i
avgangshallen eller på internett. Enkelte selskaper åpner i tillegg for å gå rett til gate når
man reiser uten bagasje. Innsjekkingstider og -rutiner vil variere fra selskap til selskap og fra
flyplass til flyplass. Den reisende må selv holde seg orientert om vilkårene som vedrører hans
flygning.

I henhold til Air Baltics vilkår må man i Oslo sjekke inn senest 45 minutter før avgang. Det er
ingen opplysning om at det er anledning til å sjekke inn ved gate. Innsjekking kan imidlertid
skje på nett innen 60 minutter før avgang.

Klager sjekket ikke inn innen ovennevnte frist. Han møtte heller ikke frem ved gate innen
fristen. Air Baltic kunne således avvise ham.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.