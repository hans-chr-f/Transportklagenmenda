Vedtak i Transportklagenemnda - Fly

Sammendrag

Krav om refusjon av opprinnelig flyreise og ombooking.

Dato
14.01.2020

Saksnummer
2019-01452

Tjenesteytere
SAS

Klager har i det vesentlige anført

2. januar 2019 kjøpte klager en ikke-refunderbar reise (Oslo-Genève-Oslo) med SAS for
seg selv og en annen passasjer, med avreise 1. mars.

20. februar 2019 booket klager om reisen til senere reisedatoer. Klager trodde det kostet
2400 kroner å ombooke, men oppdaget etterpå at dette kun var et ombookingsgebyr.
Totalt kostet ombookingen 9672 kroner. Klager tok da kontakt med SAS' kundeservice,
som opplyste  at klager ikke kunne få tilbake pengene.

Klager ringte SAS' kundeservice på nytt 21. februar og henviste til SAS' regel om at
det er mulig å få tilbake pengene dersom kunden kansellerer reisen innen 24 timer
etter bestilling. Klager har opplyst om at kundekonsulenten bekreftet overfor klager at
vedkommende ville få igjen minst 7272 kroner. Klager kansellerte dermed reisen. Klager
opplyser at denne samtalen ble tatt opp.

27. februar fikk klager tilbake 1390 kroner.

Klager sendte inn klage til SAS 1. mars og fikk avslag 25. mars.

Klager krever å få tilbakebetalt pengene for den opprinnelige bestillingen (2000 kroner)
og for ombookingen (7710 kroner).

Tjenesteyterne har i det vesentlige anført
Klager bekreftet at vedkommende hadde lest og akseptert SAS' reisevilkår ved sluttføring
av bestillingen på sas.no. I reisevilkårene står det at 24-timersregelen gjelder ved
kansellering og refusjon av hele billetten innen 24 timer etter bestilling av billetten.

Da klager endret billetten sin 20. februar, var det ikke ledige plasser i samme
bookingklasse som klager opprinnelig hadde bestilt. Dette medførte et påslag i prisen
i tillegg til endringsgebyret. Dette beløpet kommer tydelig frem i bookingdialogen ved
endring, og klager godtok dette beløpet ved å sluttføre endringen av bestillingen.

Klagers anførsel om at det ble lovet refusjon i henhold til 24-timersregelen er lite
sannsynlig. I henhold til personvernforordningen lagres telefonsamtaler i 30 dager, slik at
opptaket ikke lenger er tilgjengelig.

Det fremgår klart nok at billetten kan kanselleres innen 24 timer etter bestilling, men ikke
endres. Kunden får to valgmuligheter i bookingdialogen. Velges endring av bookingen,
kommer det tydelig frem hvilke kostnader som påløper for dette valget. For å kunne
sluttføre endringen må kunden godta dette.

På bakgrunn av dette kan ikke klagers krav imøtekommes.

Nemnda bemerker

Før klager fikk gjennomført bestillingen måtte han krysse av for å ha lest regler og
vilkår. Her kommer det frem at en billett som er kjøpt mer enn 24 timer før avreise kan
kanselleres innenfor de neste 24 timene. Klager gjennomførte endringer og kansellering
av billettene senere enn 24 timer etter bestillingen.

Ved bestilling eller endring av en flyreise på internett, er man selv ansvarlig for at å
kontrollere at informasjonen som blir lagt inn er riktig. Det er viktig å sjekke at navn på
reisende, kontaktinformasjon, destinasjon, tidspunkt og liknende er riktig før bestillingen
bekreftes. Det er likeledes viktig å undersøke vilkårene nøye før bestilling av flyreisen
bekreftes. Når tilbudet er akseptert, er avtalen bindende. Når en kunde overser en detalj
som i dette tilfellet, har han ingen rettigheter utover det avtalen gir anvisning på.

Nemnda forstår at det kan virke formalistisk at et endringsgebyr og billetter som ikke
skal benyttes ikke kan refunderes. Imidlertid er reglene som nevnt over, og nemnda
kan ikke se at SAS i dette tilfellet har opptrådt klanderverdig. Hva som har blitt sagt over
telefon kan ikke klarlegges, og nemnda finner derfor ikke å kunne vektlegge dette i noen
retning. etter nemndas syn er det uheldig at samtalen ble slettet etter at klagen kom inn
til selskapet.

Etter dette  finner nemnda at saken reiser bevisspørsmål som ikke kan
klarlegges under saksbehandlingen. Saken blir av denne grunn å avvise, jf.
transportklagenemndforskriften § 6-2 bokstav d. 

Saken avvises

Vedtak

Saken avvises.