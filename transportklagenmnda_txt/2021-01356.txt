Vedtak i Transportklagenemnda - Fly

Sammendrag

Krav om dekning av utlegg for å få sendt iPad pr. post til Spania.
iPaden lå igjen i sikkerhetskontrollen etter manuell sjekk.

Dato
27.01.2022

Saksnummer
2021-01356

Tjenesteytere
Avinor

Klager har i det vesentlige anført

Klager reiste fra Oslo til Alicante i mars 2021 med SAS. 

Klager reiste med sin mann og hund. Da klager sitter i rullestol må hun gjennom manuell
kontroll i sikkerhetskontrollen.

Da klagers mann og hund hadde kommet gjennom kontrollen og sto ved båndet på
den andre siden, ble det av klagers mann observert at klagers sekk ble tatt til siden.
Sikkerhetskontrolløren tok ut klagers iPad og sendte sekken tilbake for å bli scannet
på nytt. Sikkerhetkontrolløren la ipaden på sin side av det doble båndet, uten å gjøre
klager oppmerksom på dette. Klager fikk så sekken levert over båndet, uten kassen med
ipaden i. Dette skjedde samtidig som klager prøvde å få på seg skoene (noe som krever
oppmerksomhet når en er delvis lam). iPaden lå da fortsatt på sikkerhetskontrollørens
side. Klager hadde imidlertid ikke mulighet til å se dette fra rullestolen. Det var heller
ikke noe hun visste eller tenkte over da hun fikk sekken. Slik klager forstår det skulle
sikkerhetskontrolløren ha lagt ipaden og sekken tilbake i esken og gitt det til klager,
som så skulle puttet ipaden tilbake i sekken. Det var ikke dette som skjedde. Det eneste
sikkerhetskontrolløren bemerket var at det ikke var lov til å ha med tomme flasker som
kunne romme mer enn 100 ml. 

For å få tilbake Ipaden fikk klager noen til å hente den på hittegods og sende den pr. post
til Spania. Dette tok 10 dager og kostet klager totalt ca. 906 kroner. Klager krever denne
summen refundert. 

Klager bemerker i tillegg at Avinor ikke har fått med seg grunnlaget for klagen: At bare
sekken ble levert tilbake over båndet, og ikke i en kasse som påstått. iPaden ble ikke
levert tilbake, men lå igjen bak båndet på kontrollørens side. Klager var ikke i stand til å
se dette fra rullestolen. Sikkerhetskontrolløren forsvant fra området etter å ha nektet å
gi slipp på tomflasken. Siden området er kameraovervåket burde Avinor ta en sjekk på
opptaket og dermed se at klagers beskrivelse er korrekt. Klokkeslett og dato er kjent.

Tjenesteyterne har i det vesentlige anført
Saken gjelder hendelse som fant sted 06.03.21 ca. kl. 06:15 på Oslo Lufthavn. Klager
sin iPad blir etterlatt i forbindelse med sikkerhetskontrollen. Den blir så levert til
hittegodskontoret. Det er ikke noen uenighet om de faktiske forhold.

Klager sendte den 10.04.21 inn skjemaet "klage sikkerhetskontroll" til Avinor, hvor
hun forklarer at hun ikke fikk med seg Ipad etter kontrollen, og at hun fikk en
vannflaske konfiskert. Avinor svarte på henvendelsen den 26.04.21: "Først og fremst
må vi få beklage sen tilbakemelding på din henvendelse! Det er svært beklagelig at
nettbrettet ditt ikke ble med etter sikkerhetskontrollen her på flyplassen. I forkant av
sikkerhetskontrollen har vi infoskjermer som viser hvordan man forbereder seg til
sikkerhetskontroll, her vises også konkret hva som skal tas ut av håndbagasje og hvordan
man pakker sine eiendeler for smidig og sikker passering. Større elektriske artikler
(for eksempel PC, kamera, nettbrett, håndholdte spill osv.) tas ut av håndbagasjen og
sendes separat. Ved behov for etterkontroll av håndbagasje ber vår sikkerhetsleverandør
Nokas om samtykke til å splitte din bagasje. I dette tilfelle er iPad tatt ut. Videre er det
ikke i henhold til rutine at gjenstanden blir pakket tilbake i bagasjen. Du vil etter en slik
"splitting" motta gjenstand og bagasje separat, for deretter å måtte pakke bagasjen
selv. Slik jeg leser av din innmelding har Nokas derfor opptrådt i henhold til det som er
rutinen. Men vi beklager de ulempene dette medførte for deg. Når det gjelder flasken
din, så har operatøren gjort en feilvurdering. Så lenge en drikkebeholder er helt tom,
omfattes den ikke av størrelsesbegrensningen. Vi ønsker derfor å kompensere seg for
dette med kr 100. Ber om at du sender oss din adresse og bankkontonummer": 

Klager påklagde Avinor sin beslutning den 09.05.21 og krevde refundert hittegodsavgift
og forsendelsesutgifter fra Norge til Spania. Avinor avviste dette den 10.05.21:
"Forklaringen din er detaljert, og jeg tror vi har forstått situasjonen. Det er ikke slik at
gjenstander som er tatt ut, vil ligge i samme bakke som sekk/bag. Og operatøren har
dermed ikke gjort feil, eller vært uaktsom på noe vis. På bakgrunn av ovennevnte finner
vi ikke grunnlag for å imøtekomme Deres krav om erstatning". 

Avinors utgangspunkt er at en ordinær gjennomføring av sikkerhetskontrollen ikke gir
grunnlag for å konkludere med ansvar grunnet uaktsomhet hos sikkerhetskontrollør.
Det må sannsynliggjøres at det er grunnlag for skyldansvar. Objektivt ansvar eller ansvar
etter kontrakt vil ellers ikke være aktuelt i en sak som dette.

Avinor mener at det ikke er sannsynliggjort i denne konkrete saken at OSL eller
underleverandør Nokas har opptrådt med erstatningsbetingende uaktsomhet, og
dermed er vilkårene for erstatning ikke oppfylt. 

På bakgrunn av ovennevnte anbefaler Avinor at klager ikke gis medhold.

Nemnda bemerker

Det er ikke bestridt at klagers iPad ble liggende igjen i sikkerhetskontrollen. Spørsmålet
er om det kan konkluderes med at Avinor bør betale erstatning grunnet dette. Klager
måtte få noen til å hente iPaden hos hittegods og sende den til Spania. Dette kostet rett i
underkant av 1000 kroner. 

For å ha krav på erstatning, må det foreligge et ansvarsgrunnlag. I dette tilfellet kreves
det at personalet i sikkerhetskontrollen har handlet uaktsomt.

Elektroniske gjenstander skal som utgangspunkt tas ut av håndbagasjen av passasjerene.
Det er passasjeren selv som har hovedansvaret for å sjekke at de har fått med seg all
personlig bagasje før de forlater sikkerhetskontrollen. 

Basert på klagers forklaring, som Avinor ikke har bestridt, legger nemnda til grunn at
sikkerhetskontrollørene ikke gjorde klager oppmerksom på splittingen av bagasjen og
at klager heller ikke ble spurt om å samtykke til dette. Nemnda mener at saken derfor
skiller seg fra f.eks. sak 2019-02404. 

Etter nemnda syn er kombinasjonen av at klager ikke ble gjort oppmerksom på
splittingen av bagasjen, og at sekken og ipaden ikke ble utlevert sammen, er uaktsom
handling.  At klagers mann observerte at sekken ble tatt til side endrer ikke nemndas syn.

Klager er som følge av Avinors uaktsomhet påført et økonomisk tap på  906 kroner. Det
er adekvat årsakssammenheng mellom uaktsomheten og det økonomiske tapet. 

Nemnda anbefaler derfor at Avinor utbetaler 906 kroner i erstatning til klager.

Vedtak

Transportklagenemnda anbefaler at Avinor utbetaler 906 kroner til klager.