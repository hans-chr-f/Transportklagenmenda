Vedtak i Transportklagenemnda - Fly

Sammendrag

Krav om refusjon av ny flybillett ved teknisk feil med innsjekkingsautomat.

Dato
25.09.2019

Saksnummer
2019-00220

Tjenesteytere
Norwegian Air Shuttle

Klager har i det vesentlige anført

Klager skulle reise med Norwegians flyvning DY525 fra Stavanger (SVG) til Oslo lufthavn
(OSL) 20. november 2018 kl. 08.15. Hun ankom flyplassen kl. 07.30 for innsjekking, og
hadde kun med håndbagasje. Da klager forsøkte å sjekke inn på automat, fikk hun
tekniske problemer. Hun forsøkte å sjekke inn en rekke ganger, men maskinen "hang
seg". Hun fikk tildelt sete 26C. Det var ingen i avgangshallen som kunne hjelpe de
reisende, og det var problemer med alle automatene denne dagen. 

Klager måtte kjøpe ny billett til kroner 1 989, og hun har på ovennevnte grunnlag
fremsatt krav om refusjon av utgiftene til den nye billetten.

Tjenesteyterne har i det vesentlige anført
Norwegian er av den forståelse at klager ankom flyplassen kort tid før innsjekking for
DY525 fra Stavanger til Oslo stengte 20. november 2018. Da klager forsøkte å sjekke inn
på automaten kunne ikke prosessen fullføres da boardingkort ikke ble skrevet ut. Hun
har videre anført at det ikke var personale i innsjekkingsskranken. 

Siste passasjer på avgang DY525 sjekket inn kl. 07.44.16, 45 sekunder før innsjekking
stengte. Dette tilsier at det var mulig å sjekke inn både på automat og manuelt ved
skranken frem til fristen gikk ut. Problemer som klager har hatt ved innsjekking på
automat må derfor ha oppstått da prosessen for innsjekking ikke ble fullført innen fristen
for avgangen. Da innsjekkingssystemet for en avgang stenger automatisk, vil det ikke
være mulig å fullføre pågående prosesser. 

Innsjekking for denne avgangen stenger 30 minutter før oppsatt rutetid, noe som
fremgår av selskapets vilkår, som passasjeren bekrefter at han har lest og godkjent ved
bestilling. Videre anbefaler Norwegian alle passasjerer om å møte opp på flyplassen i
god tid, da uforutsette ting kan oppstå. Dersom passasjeren møter opp for sent, er han
nærmest til å bære risikoen for dette. Å eventuelt gjenåpne innsjekking ville medført
risiko for forsinkelser, som kan ha store konsekvenser for andre passasjerer, personale
og videre flyprogram. På bakgrunn av det ovenstående har Norwegian avvist klagers
refusjonskrav.

Nemnda bemerker

Klager har opplyst at hun ankom flyplassen kl. 07.30, ett kvarter før innsjekking stengte.
Hun reiste kun med håndbagasje.

Norwegian har opplyst at siste passasjer på den aktuelle flyvningen sjekket inn 45
sekunder før innsjekking stengte. Dette tilsier at det var mulig å sjekke inn på automat
eller ved skranke helt frem til innsjekking stengte.

Den reisende må selv sørge for å møte i god tid på flyplassen, da man må være forberedt
på at uforutsette problemer kan oppstå, som problemer med innsjekking, køer mv.
Nemnda mener at klager i dette tilfellet ikke har sannsynliggjort at hun har beregnet
tilstrekkelig med tid på flyplassen.

Vedtak

Transportklagenemnda - fly anbefaler ikke at klager gis medhold.