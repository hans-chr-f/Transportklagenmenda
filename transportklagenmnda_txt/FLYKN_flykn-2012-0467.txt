Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
04.09.2013

Saksnummer
467/12F

Tjenesteyter
Norwegian Air Shuttle ASA

Krav om standarderstatning grunnet kansellering.

Klager har i det vesentlige anført:

Klager skulle reise fra Palma til Sandefjord Torp den 8. juni 2012 med DY2415 kl. 20:10. Flyet
ble kansellert, og klager ble booket om til Gardermoen dagen etter kl. 10:20. Klager ble fraktet
i buss fra Gardermoen til Sandefjord.

Klager undrer seg hvorfor det ikke ble satt opp reservefly samme dag da feilen ble oppdaget
fire timer før maskinen skulle utføre flyvning Torp - Palma som DY2414 kl. 15:45. Var det
mangel på crew som var den egentlige årsaken?

Klager krever standarderstatning 400 euro per person.

Det vises for øvrig til klagers brev.

Norwegian har i det vesentlige anført:

DY2415 ble kansellert som følge av uforutsett teknisk feil, sprekk i rotorbladet. Det vises til
teknisk rapport. Feilen ble oppdaget av kapteinen like før avgang.

Norwegian hadde flere uregelmessigheter denne dagen, og hadde derfor ingen reservefly
eller ekstra mannskap tilgjengelig. Norwegian vil informere om at det også var vekterstreik på
de norske flyplassene den 8. juni.

Dom C-549/07, Wallentin-Hermann v Alitalia, prøver å definere ekstraordinære
omstendigheter, og i henhold til dommen kan tekniske problemer som oppdages under
vedlikehold ikke defineres som ekstraordinære omstendigheter. Norwegian kan bekrefte at
flyselskapet følger alle vedlikeholdsprogram pålagt av myndighetene og flyprodusenten, og at
det tekniske problemet oppstod under drift og utenfor planlagt vedlikehold.

Kanselleringen er dessverre ikke kompensasjonsberettiget i henhold til EU forordning
261/2004, da uregelmessigheten oppstod på grunn av ekstraordinære omstendigheter
utenfor flyselskapets kontroll.

Norwegian kan på grunnlag av ovennevnte ikke imøtekomme klagers krav.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

Innstillingen skyldtes i dette tilfellet sprekk i et rotorblad.

Saken er forelagt Luftfartstilsynets tekniske avdeling som ikke har noen bemerkninger til
flyselskapets beskrivelse av den tekniske feilen eller den fremlagte dokumentasjonen.

Nemnda legger på bakgrunn av de foreliggende opplysninger til grunn at feilen oppsto uten
forvarsel til tross for at rutinemessig teknisk vedlikehold var gjennomført.

I den foreliggende situasjon var det etter nemndas vurdering ikke praktisk mulig å treffe tiltak
for å unngå feilen eller kanselleringen. Kanselleringen gir derfor ikke rett til erstatning.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.