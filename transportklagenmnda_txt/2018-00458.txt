Vedtak i Transportklagenemnda
- Kollektivreiser

Sammendrag

Krav om frafall av ilagt gebyr som følge av ikke gyldig billett.

Dato
18.04.2018

Saksnummer
2018-00458

Tjenesteytere
Ruter

Klager har i det vesentlige anført

Klager ble ilagt gebyr på bussen 11. oktober 2017 fordi han ikke kunne vise gyldig billett.

Klager viser til at han var overbevist om at billetten var gyldig ved kontroll. Videre viser
klager til at grunnlaget for denne klagen er at Ruter bør utvise skjønn grunnet klagers
dårlige helsetilstand, hvorav han kan være fraværende og glemme å validere eller sjekke
status på reisekortet. 

Klager sliter med en rekke helseplager og stresstilstander som følge av ulike årsaker, og
mener derfor at dette bør tillegges vekt i vurderingen av saken. 

Når det gjelder Ruters kommentar om at " [d]ersom helsen er så dårlig at man ikke er
i stand til å reise kollektivt så finnes det andre ordninger man kan komme inn under,
eksempelvis TT-kort." er klager av den oppfatning av at selskapet har liten kjennskap til
helsenorge. For å få et slik kort forutsettes det at man er syk nok. Klager har ikke hatt
tilstrekkelig nok kunnskap om sin helsetilstand i helhet før nå, og fremdeles gjenstår flere
undersøkelser. Med disse undersøkelsene påløper flere utgifter. 

Klager har av ulike forhold ikke betalingsevne før skatteoppgjøret foreligger, da han må
ha penger til livsopphold, mat og uforutsette utgifter. 

Klager ber derfor om at Ruter utviser skjønn i denne saken og frafaller gebyret.

Tjenesteyterne har i det vesentlige anført
Ruter viser til henvendelse fra klager angående gebyr han ble ilagt 11. oktober 2017.
Klager fikk gebyr fordi han ikke hadde noen gyldig billett i kontrollen. 

Klager henvendte seg til Ruter 20. oktober 2017 og ba om å få en betalingsutsettelse.
Den 27. oktober 2017 ble det sendt svar fra Ruter med betalingsutsettelse til 31. januar
2018, altså tre måneders utsettelse. Gebyret er fremdeles ikke betalt. 

Ved en nærmere gjennomgang av klagers historikk fremkommer det at klager har fått tre
gebyrer før denne saken. To er blitt betalt, og det tredje har Ruter valgt å frafalle. 

Ruter kan ikke se noen grunn til å frafalle gebyret i dette tilfellet. Ruter kan ikke la kunder
slippe å betale på bakgrunn av dårlig helse og ulike diagnoser. Dersom helsen er så
dårlig at man ikke er i stand til å reise kollektivt så finnes det andre ordninger man kan
komme inn under, eksempelvis TT-kort. 

Ruters avgjørelse står fast i dette tilfellet.

Nemnda bemerker

Klager ble ved kontroll på bussen mellom Jakob kirke og Evald Ryghs gate den 11.
oktober 2018 ilagt gebyr fordi han ikke hadde gyldig billett.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager kunne ved kontrollen ikke vise gyldig billett og vilkårene for å ilegge gebyr var til
stede. 

Klager mener at Ruter bør utvise skjønn da han på grunn av sin helsetilstand og
stressituasjoner ofte glemmer å sjekke status på sitt reisekort. 

Nemnda bemerker at klagers helsetilstand ikke er nærmere dokumentert. Videre peker
nemnda på at klager er ilagt gebyr på grunn av manglende gyldig billett tre ganger
tidligere. 

Nemnda finner ikke å kunne anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold. 

Vedtaket er enstemmig.