Vedtak i Transportklagenemnda - Fly

Sammendrag

Refusjon av utgifter grunnet mistet videreforbindelse.

Dato
02.11.2016

Saksnummer
1594/15F

Tjenesteyter
Ticket

Klager har i det vesentlige anført:

Klager reiste fra Amsterdam til Beijing den 4. juli 2015 kl. 14:50 med CZ346 og skulle videre fra
Beijing til Busan den 5. juli kl. 08:25 med CA129.

Klager rakk ikke flyvningen med CA129 og er av den oppfatning at 2 timer og 10 minutter ikke
er nok tid for mellomlanding, slik Ticket har oppgitt.

Klager krever refusjon av utgifter for hotellovernatting i Beijing.

Det vises for øvrig til klagers brev.

Ticket har i det vesentlige anført:

2 timer og 10 minutter er godkjent tid for mellomlanding i Beijing. Billettene er solgt i henhold
til reglene.

Det er flyselskapene som står ansvarlig for sine reisende når det oppstår hendelser under
reisen, som for eksempel forsinkelser som gjør at man ikke rekker neste fly.

Kompensasjon for merkostnader går på forholdet mellom flyselskap og kunde. Ticket har
kontaktet kundeservice hos begge flyselskaper, men har ikke fått svar.

Ticket kan på grunnlag av overnevnte ikke imøtekomme klagers krav.

Det vises for øvrig til Ticket sitt brev.

Nemnda bemerker:

Den enkelte flyplass angir anbefalt minimumstid mellom ankomst og avgang dersom man
skal videre med fly. Flyselskapene beslutter deretter hvilken minimumstid de selv beregner
mellom sine flygninger på den enkelte flyplass, og opplysningene legges inn i et internasjonalt
bestillingssystem. Ved søk på en reise som består av flere flygninger vil systemet foreslå den
raskeste reiserute som ligger innenfor disse rammer.

Ticket er en formidler av flybilletter og er ikke ansvarlig for flyselskapenes valg. Nemnda er av
den oppfatning at Ticket således heller ikke kan være ansvarlig for det tap klagerne ble påført.
Nemnda finner ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.