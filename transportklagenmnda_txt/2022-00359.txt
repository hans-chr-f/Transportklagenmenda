Vedtak i Transportklagenemnda - Fly

Sammendrag

Krav om refusjon av billetter. Tvist vedrørende avbestillingsregler.

Dato
02.09.2022

Saksnummer
2022-00359

Tjenesteytere
SAS

Klager har i det vesentlige anført

Klager med reisefølge (til sammen to personer) skulle reise med SAS fra Trondheim til
Alicante den 7. august 2021 (retur den 28. august 2021). Bookingen var i klassen "SAS Go
Smart". 

Den 27. juli 2021 fikk klager e-post fra SAS om endring i reisen. Returreisen skulle nå gå
via Oslo istedenfor direkte.  Klager valgte derfor å heller kansellere billettene og benytte
seg av et annet flyselskap for reisen. Hun fikk refusjon i form av voucher.

Klager benyttet ovennevnte voucher til å kjøpe ny reise med SAS med dato 18. desember
2021.  Av ulike grunner passet ikke den nye datoen likevel. Det var her problemene
oppstod. Klager anfører at de føler seg villedet og lurt til å tro at de kunne avbestille en
gang til og motta en ny voucher (evt. i det minste endre datoer). Da hadde imidlertid
SAS endret reglene for avbestilling uten å varsle noen om dette (selv klager- som
hadde en aktiv booking). Dette skal ha skjedd syv dager før klager valgte å kansellere.
Informasjonen var gjemt bak noen linker i teksten for den opprinnelige korrekte
informasjonen, noe som medførte at klager trykket på "kanseller".

Klager føler seg oppriktig lurt, og føler at SAS har forvirret dem for å ta pengene bak
ryggen deres.

Klager fremsatte primært krav om pengene tilbake, sekundært gjenutstedelse
av voucheren. Ettersom flyselskapet heller ikke har fremmet tilsvar til
Transportklagenemnda innen fristen, krever klager refusjon i form av penger.

Tjenesteyterne har i det vesentlige anført
Til klager direkte har SAS gitt avslag, med den begrunnelse at de ikke kan se at det har
blitt begått noen feil fra SAS sin side. Videre har de skrevet at bookingen ble kansellert
av klager selv, og at refusjonen da vil foregå i henhold til billettreglene som ble avtalt ved
kjøpet.

Til nemnda har SAS svart følgende:

Klagers booking var betalt med en SAS-voucher. Klager kansellerte denne bookingen
via nettsiden til SAS og på grunnlag av ingen innstilte flyvninger i bookingen, ble reisen
refundert i henhold til gjeldende regler for billettene. SAS forstår imidlertid at klager
har handlet i god tro og basert på en helhetsvurdering velger SAS i denne saken å
imøtekomme klagers krav. Klager har ikke rett på refusjon i penger i forbindelse med
at klager selv kansellerte bookingen QCM*** (sensurert før publisering) og det var da
ingen innstilte avganger i booking. SAS har sendt ny voucher til klager på e-post som var
registrert i bookingen. Den er på beløp NOK 6,790 og utløper 01.juni 2023.

Nemnda bemerker

Basert på sakens dokumentasjon legger nemnda til grunn til at det skjedde en endring
på klagers returreise den 28. august 2021 at klager fikk beskjed om dette den 27. juli
2021. Det var da over to uker til avreise for den endrede flyvningen. Kanselleringen/
endringen kvalifiserer med dette ikke til standarderstatning, jf. regelen i EU-forordning
261/2004 artikkel 5 bokstav c) i.

Slik nemnda ser det fikk ikke klager opplysninger om sine rettigheter i tilknytning til den
første ruteendringen. Som følge av villedende opplysninger fra SAS endte klager opp
med å motta en voucher i stedet for refusjon eller omruting. Klager omrutet seg selv.
Det er ikke opplyst for nemnda om klagers utgifter til nye billetter med nytt selskap for
den opprinnelige reisen var lavere enn utgiftene til den opprinnelige billetten. Dersom
hun hadde utgifter til omruting som var dyrere enn de opprinnelige billettene, så har hun
krav på dekning for merutgiftene. Uansett mener nemnda at hennes rett til refusjon er i
behold fordi hun ikke fikk opplysninger om denne retten.

De problemene som senere oppsto som følge av hennes ønske om endringer i bookinger
gjort med voucheren er en situasjon hun ikke ville vært i om hun hadde fått refusjon i
første omgang. Nemnda finner det derfor ikke nødvendig å gå nærmere inn på dette.

På denne bakgrunn anbefaler nemnda at SAS refunderer klagers utgifter til den
opprinnelige billetten, eventuelt dekker hennes merutgifter til egen omruting. Hun skal
riktignok ikke reise gratis.

Vedtak

Transportklagenemnda anbefaler at SAS refunderer klagers utgifter til den opprinnelige
billetten, eventuelt dekker hennes merutgifter til egen omruting.