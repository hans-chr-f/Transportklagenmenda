Vedtak i Transportklagenemnda - Fly

Sammendrag

Krav om refusjon av utgifter til hotellovernatting ved forsinkelse.

Dato
17.12.2018

Saksnummer
2018-01784

Tjenesteytere
Norwegian

Klager har i det vesentlige anført

Klager reiste med Norwegians flyvning DY527 fra Stavanger (SVG) til Oslo lufthavn (OSL)
26. februar kl. 09.05. Flyvningen ble imidlertid forsinket med cirka to timer, og klager
mistet sin videreforbindelse med DY1052 til Gdansk (GDN) med avgang kl. 11.30. Planlagt
ankomsttid i Gdansk var kl. 12.55, men klager ankom sin endelige destinasjon om lag
elleve timer forsinket. Klager har mottatt standardkompensasjon på 250 euro. 

Klager har forklart at han måtte vente ved Oslo lufthavn, og ikke fikk hotellovernatting i
ventetiden. Klager viser til EU-forordningen artikkel 9. 
Videre har klager forklart at han skulle reise videre til Bydgoszcz. Han ankom imidlertid
Gdansk sent om kvelden, og måtte ta inn på hotell. Han pådro seg dermed utgifter
til hotellovernatting i Gdansk, samt at han tapte sin forhåndsbestilte overnatting i
Bydgoszcz. Han har på denne bakgrunn fremsatt krav om refusjon av tapt forhåndsbetalt
overnatting til 990 polske zloty, og hotellovernatting i Gdansk til 392,17 zloty.

Tjenesteyterne har i det vesentlige anført
Norwegians flyvning DY527 fra Stavanger til Oslo 26. februar 2018 ble forsinket med én
time og 54 minutter, og klager mistet følgelig sin videreforbindelse til Gdansk samme
dag. Passasjeren ble booket om fra Oslo til København samme kveld, samt videre
fra København til Gdansk med SAS. Norwegian har dekket utgifter til forpleining og
overnatting. Norwegian har også utbetalt standardkompensasjon i henhold til EU-
forordning 261/2004 på 250 euro. 

Forpleining i henhold til EU-forordning 261/2004 skal inkludere mat og drikke
under forsinkelsen. Dette betyr et lett måltid for å dekke de grunnleggende behov.
Passasjerene mottok dette. Når en flyvning er forsinket på dagtid og omruting settes
opp i løpet av dagen, anses det ikke at passasjerene trenger innkvartering. Å organisere
hotell og transport vil ikke bli ansett som en god løsning, da oppholdet vil være for kort
til å være til nytte for passasjerene. EU-forordningen viser til at flyselskapene må dekke
innkvartering, men dette vil i så fall gjelde i løpet av forsinkelsen, ikke etter ankomst til
endelig destinasjon. 

Utbetalte standardkompensasjon vil derfor dekke tap, som i dette tilfellet forhåndsbetalt
hotellovernatting etter ankomst til endelig destinasjon. Klagers endelige destinasjon
var Gdansk, og det kan ikke tas i betraktning hvor klager skulle bo etter ankomst. Det er
uvisst hvorfor klager hadde behov for overnatting etter ankomst med SAS. Etter at klager
har ankommet destinasjonen er Norwegian ikke lenger ansvarlig for klagers kostnader,
og avslår følgelig klagers krav om overnatting i Gdansk.  Norwegian avviser også klagers
krav om overnatting i Bydgoszcz.

Nemnda bemerker

Norwegians flyvning DY527 fra Stavanger til Oslo 26. februar 2018 ble forsinket med én
time og 54 minutter, og klager mistet sin videreforbindelse til Gdansk. Norwegian har
utbetalt standardkompensasjon i henhold til EU-forordning 261/2004 på 250 euro.

Klager krever at Norwegian også betaler hotellregning i Gdansk på ankomstdagen,
da flyet kom sent frem. Klager krever også at Norwegian dekker ikke-benyttet
hotellovernatting i Bydgoszcz.

Nemnda bemerker at flyselskapets plikt til forpleining opphører når passasjeren er
kommet frem til endelig flydestinasjon. 

Klager kan imidlertid fremme erstatningskrav mot Norwegian for utgifter som er påført
som følge av forsinkelsen med hjemmel i luftfartsloven. Slike utgifter kan kreves erstattet
i den grad utgiftene overstiger standarderstatningen, jf. forordningen artikkel 12 som
regulerer samordning. Dersom utgiftene er lavere enn standarderstatningen, anses de
dekket av denne. Det er tilfellet i denne saken.

Vedtak

Transportklagenemnda - fly anbefaler ikke at klager gis medhold.