Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
12.02.2019

Saksnummer
2018-01020

Tjenesteytere
SAS

Klager har i det vesentlige anført

Klager skulle reise fra Bodø til Oslo den 22. november 2017 kl 17.30 med ankomst kl
19.00 med SK4117. Avgangen ble mer enn tre timer forsinket.

Da klager skulle tidlig opp neste morgen og fly til Bergen, tok han drosje hjem for å få litt
søvn før han måtte opp igjen.

Klager krever standarderstatning 250 euro i henhold til EU-forordning 261/2004, samt
refusjon av utgift til drosje, kroner 1821.

Tjenesteyterne har i det vesentlige anført
SK4117 ankom Gardermoen kl 22.16, 3 timer og 16 minutter forsinket, som følge av
dårlige værforhold på Gardermoen, stort snøfall. SAS viser til fremlagt dokumentasjon. 

Værforholdene på Oslo/Gardermoen den 22. november førte til store restriksjoner i
slottider og lang ventetid for de-icing. SAS har stor trafikk til og fra Gardermoen og ved
langvarige restriksjoner i flytrafikken påvirker det flyselskapets flyprogram. Fly og
mannskap kommer forsinket inn med foregående fly, og mannskapet går ut på lovpålagt
arbeidstid. Selv om alt standby mannskap tas i bruk, fører slike forhold til at avganger blir
forsinket og i verste fall kanselleres.

Hendelsen er ikke kompensasjonsberettiget da årsaken var ekstraordinære
omstendigheter utenfor SAS kontroll.

SAS kan ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Nemnda mener at flyselskapet SAS har godtgjort at verken forsinkelsen eller de
ekstraordinære omstendighetene kunne vært unngått selv om alle rimelige tiltak var
truffet:

SAS har fremlagt dokumentasjon som viser at SK4117 fra Bodø til Oslo ble forsinket 3
timer og 16 minutter grunnet kraftig snøfall på Gardermoen, samt ATC-restriksjoner som
følge av værforholdene. SAS kunne ikke gjort noe for å forhindre værforholdene. 

Forsinkelsen gir etter dette ikke rett til standarderstatning.

Klagers flyvning ankom Gardermoen kl 22.16, og klager anfører at han måtte ta drosje
hjem til Oslo sentrum da han skulle tidlig opp neste morgen. Slike utgifter er ikke
dekningsmessige etter EU-forordningen. 

Nemnda mener at flyselskapet ikke kan holdes ansvarlig for disse utgiftene i medhold
av luftfartsloven § 10-20 heller, og viser til begrunnelsen for at klager ikke har rett til
standarderstatning; flyselskapet må sies å ha godtgjort at det har tatt alle forholdsregler
som med rimelighet kan kreves for å unngå tapet også i luftfartslovens og Montreal-
konvensjonens forstand. 

På det tidspunktet klagers flyvning ankom Gardermoen var det tilgjengelig kollektiv
transport til Oslo sentrum. Flytoget fra Gardermoen til Oslo Sentralstasjon tar ca 20
minutter. Klager har en tapsbegrensingsplikt og taxiutlegget var etter nemndas syn i
dette tilfellet ikke påkrevet, ettersom det var mulig å ta offentlig transport.

Vedtak

Transportklagenemnda - fly anbefaler ikke at klager gis medhold.