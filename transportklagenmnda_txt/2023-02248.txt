Vedtak i Transportklagenemnda
- Kollektivreiser

Sammendrag

Krav om utgifter til privat transport dekkes og at togbillett refunderes.

Dato
18.09.2023

Saksnummer
2023-02248

Tjenesteytere
Go-Ahead Nordic

Klager har i det vesentlige anført

Klager hadde billett med Go-Ahead Nordic fra Drangedal stasjon til Oslo S kl. 09.52 den
10. juni 2023. Planlagt ankomst på Oslo S var kl. 12.25.

Togavgangen ble imidlertid innstilt før avgang fra Drangedal stasjon. Klager anfører at
hun ikke fikk noen informasjon, og at hun skulle hente barnebarn på 4 år på Oslo S kl.
12.30, da foreldrene skulle i bryllup. Klager anfører at den eneste måten for henne å
komme seg til Oslo på i tide var ved å få en person til å kjøre henne. Klager anfører at
vedkommende kjørte 222 kilometer til Oslo, og bompenger kom på 176 kroner. Klager
anfører at han også måtte returnere, og han kjørte da 211 kilometer og måtte ut med
bompenger på 143 kroner. Klager anfører at dette måtte hun betale til ham. Klager
anfører at hun imidlertid ikke har dokumentasjon på disse utgiftene.

Klager krever at utgiftene dekkes, samt at hun får refundert togbilletten.

Tjenesteyterne har i det vesentlige anført
Go-Ahead Nordic beklager opplevelsen klager sitter igjen med etter at hun skulle reist
med Sørtoget.

Denne dagen ble klagers avgang med Sørtoget innstilt grunnet tekniske problemer med
togsettet, og det ble satt opp alternativ transport. For klagers del ble det kjørt maxitaxi
fra Drangedal stasjon kl. 11.03, men denne bruker selvsagt mye lengre tid enn toget da
denne skulle innom flere stasjoner.

Klager valgte å ikke benytte seg av tilbudt alternative transport, og selskapet har da
refundert togbilletten i sin helhet.

Som tidligere svart direkte til klager dekkes ikke de ekstra utgiftene.

Nemnda bemerker

Klagers togavgang fra Drangedal til Oslo S kl. 09.52 den 10. juni 2023 ble innstilt. På
bakgrunn av sakens opplysninger legger nemnda til grunn at klager har fått refundert
togbilletten, og at hun valgte å reise med alternativ transport som hun ordnet med selv.
Klager krever kompensasjon for den alternative transporten.

I henhold til Go-Ahead Nordics transportvilkår § 6 H skal passasjeren, når det
med rimelighet kan forventes at toget vil bli mer enn 60 minutter forsinket på
bestemmelsesstedet, få valget mellom refusjon av billetten og fortsettelse av reisen
eller omruting. Det er noe uklart for nemnda om dette valget faktisk ble tilbudt klager,
men Go-Ahead Nordic har oppgitt at det ble satt opp maxitaxi fra Drangedal kl. 11.03, og
klager valgte i stedet å reise med alternativ transport, da hun måtte nå frem til Oslo S til
kl. 12.30. Selskapet har oppgitt at klager har fått refundert den ubrukte togbilletten.

På bakgrunn av klagers opplysninger om at det kreves kompensasjon for bilkjøring til
og fra Oslo i tillegg til bompenger, legger nemnda til grunn at beløpet klager betalte for
den alternative transporten overstiger beløpet klager har fått refundert for togbilletten.
Spørsmålet blir således om klager har rett på å få dekket mellomlegget.

Det følger av Go-Ahead Nordics transportvilkår § 6 B at dersom det foreligger en
vesentlig forsinkelse som i dette tilfellet, kan passasjeren få dekket «dokumenterte
påregnelige direkte utgifter» på opptil 2/10 av Folketrygdens grunnbeløp. I henhold til
første underpunkt kan «utgifter til rimeligst mulig alternativt transportmiddel fram til
bestemmelsesstasjon» dekkes, så lenge Go-Ahead «ikke innen rimelig tid har etablert
annet transportalternativ for strekningen». I dette tilfellet er det som nevnt oppgitt at
det ble satt opp en maxitaxi litt over en time etter opprinnelig avgangstid fra Drangedal
stasjon. Nemnda mener at dette må anses som «innen rimelig tid» og at klager dermed
ikke har rett på å få utgiftene til alternativ transport dekket.

Nemnda kan heller ikke se at det er annet grunnlag for kompensasjon for utgiftene til
alternativ transport.

Vedtak

Transportklagenemnda kan ikke anbefale at klager får ytterligere kompensasjon utover
refusjonen av den ubrukte togbilletten.