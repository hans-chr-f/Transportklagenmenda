Vedtak i Transportklagenemnda - Fly

Sammendrag

Krav om standarderstatning og transportkostnader grunnet kansellering.

Dato
31.01.2017

Saksnummer
2016-00356

Tjenesteytere
Norwegian

Klager har i det vesentlige anført

Klager skulle reist fra Orlando til Oslo 26. mars 2016 kl. 19:00 med DY7052. Denne
flyvningen ble kansellert på grunn av mangel på crew, og klager påpeker at dette ikke er
en ekstraordinær omstendighet.

Klager krever standarderstatning 600 Euro pr. person i henhold til EU-forordning
261/2004 og transportkostnader fra flyplass til hjemsted. Norwegian har kun utbetalt
transportkostnader for drosje fra overnattingssted til flyplassen.

Tjenesteyterne har i det vesentlige anført
DY7052 ble kansellert grunnet værforholdene/tordenvær i Orlando. Det vises til vedlagt
dokumentasjon fra Movement Log, skriv fra trafikkmanager, tekstmelding sendt til
passasjerene, værhistorikk og METAR-rapport.  

Som vanlig møtte Norwegian Crewet opp før avgang, men ble sent til å hvile da
flyvningen ble kansellert grunnet værforholdene som medførte at avgangen ikke kunne
gjennomføres. 

Alle berørte passasjerer mottok forpleining i mellomtiden. Ny avgang ble satt opp
DY7152 fra Orlando påfølgende dag kl. 09:00 lokal tid.

Norwegian har ikke base for fly og besetning for langdistanse i Orlando, og kunne
følgelig ikke sette inn reservekapasitet av crew der. Det er ikke et myndighetskrav å ha
reserve kapasitet på alle destinasjoner man opererer til og fra. Det kan ikke forventes at
et flyselskap, til enhver tid, skal kunne forsikre seg mot alle typer ekstraordinære forhold,
ved å ha reservefly og crew, eller innleid kapasitet klar, ved alle destinasjoner. Dette ville
påført flyselskapet en urimelig økonomisk byrde, i tillegg være ugjennomførbart og ført
til høyere kostnader også for passasjerene ved høyere billettpriser. Det vises til dom i
tysk domstol i X ZR 121/13.

I de tilfeller hvor en uregelmessighet er forårsaket av en ekstraordinær omstendighet,
er flyselskapet unntatt fra forpliktelsene til å betale kompensasjon eller ekstra utgifter.
Dårlig værforhold som medfører uregelmessigheter er ansett å være ekstraordinær
omstendighet. 

Norwegian kan på bakgrunn av dette ikke imøtekomme klagers krav om EU-
kompensasjon eller krav om dekket transportkostnader fra flyplassen til hjemsted.

Nemnda bemerker

DY7052 fra Orlando til Oslo 26. mars 2016 kl. 19:00 ble kansellert.

Kansellering gir rett til erstatning med mindre flyselskapet godtgjør at innstillingen
skyldes ekstraordinære omstendigheter som ikke kunne vært unngått selv om alle
rimelige tiltak var truffet, jf. EU-forordning 261/2004 artikkel 5.

Nemnda legger til grunn at flyvningen ble kansellert grunnet vanskelige værforhold.
Det var "thunderstorm" i Orlando på det aktuelle tidspunkt, jf. fremlagte rapporter fra
Norwegian. Nemnda legger til grunn at værforholdene i utgangspunktet er å anse som
ekstraordinære omstendigheter i forordningens forstand.

Nemnda kan heller ikke se at kanselleringen kunne vært unngått selv om alle rimelige
tiltak var truffet. Flyets besetning møtte opp til riktig tid, men ble sendt for å hvile da
avgangen måtte kanselleres, slik at de skulle være klare til senere avgang. 

Kanselleringen gir derfor ikke rett til erstatning i henhold til forordningen. Det er heller
ikke grunnlag for erstatning for øvrig tap.

Vedtak

Transportklagenemnda - fly anbefaler ikke at klager gis medhold.