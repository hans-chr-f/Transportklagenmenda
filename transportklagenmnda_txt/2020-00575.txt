Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
01.12.2020

Saksnummer
2020-00575

Tjenesteytere
SAS

Klager har i det vesentlige anført

Klager (to personer) skulle reise fra Kristiansand til Oslo den 9. februar 2020 kl 15.50
med ankomst kl 16.35 med SK216. Flyet ble kansellert. Klager ble informert om at det var
ledige plasser samme kveld kl 20.30, men fikk likevel ikke plass før påfølgende morgen kl
08.55. 

Klager hadde forhåndsbestilt en natt på hotell i Oslo fra 9. - 10. februar som hun ikke fikk
benyttet. 

Klager krever standarderstatning 250 euro per person i henhold til EU-forordning
261/2004. Videre krever hun refusjon av hotell kroner 919.

Tjenesteyterne har i det vesentlige anført
SAS har ikke avgitt uttalelse til nemnda. Til klager har flyselskapet i det vesentlige anført: 

SK216 ble kansellert som følge av dårlige værforhold. Hendelsen er ikke
kompensasjonsberettiget da årsaken var ekstraordinære omstendigheter utenfor SAS'
kontroll. 

Årsaken til at klager ikke ble booket om på avgangen kl 20.30 var at dette flyet må ha
vært fullbooket.

Nemnda bemerker

Flyselskapet SAS har tross oppfordring ikke avgitt uttalelse til nemnda. Nemnda
treffer vedtaket på grunnlag av opplysningene som er fremkommet tidligere i saken, jf
transportklagenemndforskriften § 5-3 tredje ledd.

Nemnda legger således til grunn at klagers flyvning ble kansellert og at hun kom mer
enn tre timer forsinket frem til sitt endelige bestemmelsessted Oslo. Klager har fremsatt
krav om standardkompensasjon 250 euro per person for hendelsen i henhold til EU-
forordning 261/2004. 

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

SAS har som nevnt ikke avgitt uttalelse til nemnda. Til klager har flyselskapet uttalt
at SK216 ble kansellert grunnet dårlige værforhold. Uttalelsen er imidlertid ikke
dokumentert, selskapet kan da ikke sies å ha godtgjort at kanselleringen skyldtes en
ekstraordinær omstendighet som ikke kunne vært unngått. Klager har således rett til
standarderstatning på 250 euro.

Klager anfører at hun tapte en natt forhåndsbetalt hotell i Oslo. Standarderstatningen er
ment å dekke både økonomisk og ikke-økonomisk tap. Standarderstatningen overstiger
hotellutgiften (kroner 919). Denne utgiften må anses dekket av standarderstatningen.

Vedtak

Transportklagenemnda-fly anbefaler at SAS utbetaler 250 euro per person.