Vedtak i Transportklagenemnda - Fly

Sammendrag

Krav om standarderstatning og refusjon av flybillett og
tapt hotellovernatting som følge av nektet innsjekking.

Dato
05.05.2020

Saksnummer
2019-03294

Tjenesteytere
Norwegian Air Shuttle

Klager har i det vesentlige anført

6. juni 2019 skulle klager reise med DY1156 fra Oslo til Munchen. Flyet skulle gå kl.
17.40 fra Oslo. Klager anfører at han kom noe sent frem på flyplassen, men han hadde
tilstrekkelig tid til å sjekke inn på automat før innsjekkingsfristen gikk ut kl. 16.55.

Klager anfører at klokken var 16.48 da han gikk av flybussen. Han hadde da syv minutter
på seg på å gå opp trappen og de ti meterne bort til innsjekkingsautomaten. Klager
anfører at automaten skrev ut boardingkortet, men bagasjelappen ble ikke skrevet ut.
Klager prøvde på nytt tre ganger. Siste gang han prøvde, var på en automat på den andre
siden av avgangshallen. På dette siste forsøket oppdaget klager at det sto at han måtte
gå til en skranke for å sjekke inn manuelt. Klager anfører at det var ca. ti minutters kø
i innsjekkingsskranken. Da han kom frem til skranken, fikk han beskjed om at han var
noen minutter for sent ute.

Klager opplyser at flyet for øvrig var over én time forsinket. Etter mye frem og tilbake
innså klager at han ikke kom med flyet, slik at han ble nødt til å bestille ny flybillett til
dagen etter.

Klager anfører at det virker som om Norwegian ikke forstår problemstillingen. Klager
mener at han var tidsnok ute. Klager har bedt om å få se dataloggen for boardingkortet,
men Norwegian nekter å gi ham en kopi av denne. Klager anfører at fristen for
innsjekking er kl. 16.55, noe som betyr at innsjekkingen ikke stenges kl. 16.52.

Klager krever standarderstatning på 250 euro samt refusjon av ny flybillett på 1960
kroner og tapt hotellovernatting på 633 kroner som følge av at han ikke fikk sjekket inn.

Tjenesteyterne har i det vesentlige anført

Norwegian er av den forståelse at klager ankom flyplassen kort tid før innsjekkingen
stengte i forbindelse med flyvningen DY1156. Da klager prøvde å sjekke inn på en
av Norwegians automater, kunne han ikke fullføre prosessen, siden bagasjelappen
ikke ble skrevet ut. Klager gikk derfor til en av Norwegians ansatte ved en manuell
innsjekkingsskranke for å gjennomføre innsjekkingen.

Ifølge klager var det da ti minutters kø, og klager rakk dermed ikke å sjekke inn i tide. I
Norwegians vilkår, som klager har godkjent ved bestilling av billetten, informeres det om
at innsjekkingen på denne avgangen stenger 45 minutter før avreise, og innen denne
tidsfristen må innsjekkingen være fullført.

Norwegian anbefaler passasjerene å møte opp i god tid før innsjekkingen for en avgang
stenger. Det må tas høyde for kø ved innsjekkingen og uventede hendelser som kan
oppstå på flyplassen. Det er passasjerens eget ansvar å møte opp til innsjekking i
henhold til Norwegians vilkår, og passasjeren er nærmest til å bære risikoen for avvik
fra dette. Norwegian er også av den oppfatning at det er klagers ansvar å gi beskjed til
Norwegians representanter på flyplassen dersom det skulle oppstå problemer, innen
fristen for innsjekking er utløpt.

Det vises til artikkel 8 i Norwegians generelle befordringsvilkår, som alle passasjerer
godtar ved kjøp av billetter.

Det kan virke som lite fleksibelt å ikke tillate passasjerer å sjekke inn etter at
innsjekkingen er stengt, hvis flyet fortsatt er ved gaten. Å gjenåpne for innsjekking
ville i slike tilfeller forsinke angitt avgangstid på flyet. Å forsinke en flyvning kan ha
store konsekvenser. Flyet mister da sin opprinnelige avgangstid og vil bli tildelt en ny
avgangstid av eksterne flyveledere. Denne nye tiden kan være flere timer frem i tid.
Dette har følgelig store konsekvenser for resten av passasjerene om bord. Det kan også
medføre at kabinpersonalet går ut på tid, noe som kan føre til ytterligere forsinkelser,
eller i verste fall kansellering.

I tillegg til standarderstatning og refusjon av ny flybillett krever klager refusjon av 633
kroner for hotellovernatting i München. Da klager ble nektet ombordstigning i Oslo, kan
ikke Norwegian se at klager skal ha påløpt noen ekstra kostnader for hotell i München.
Kravet på 633 kroner er heller ikke dokumentert. Videre minner Norwegian om at det
ikke er noen bestemmelser i forordning (EC) nr. 261/2004 om dekning av forhåndsbetalte
utgifter eller eventuelle følgetap som forhåndsbetalte hotellopphold.

På bakgrunn av det ovennevnte kan ikke klagers krav imøtekommes i dette tilfellet.

Nemnda bemerker

Klager har opplyst om at han ankom Gardermoen kl. 16.48. Flyet til München skulle gå kl.
17.40.

På grunn av problemer med innsjekkingsautomatene, fikk ikke klager skrevet ut
bagasjelappen. Han måtte derfor sjekke inn manuelt. Der var det kø, og klager fikk ikke
sjekket inn i tide.

Passasjerene må selv sørge for å møte opp i god tid på flyplassen, da man må være
forberedt på at uforutsette problemer kan oppstå, som problemer med innsjekking,
køer og lignende. Nemnda legger til grunn at innsjekkingen i forbindelse med klagers
flyvning stengte 45 minutter før oppsatt avgangstid, det vil si kl. 16.55. Nemnda mener
at klager i dette tilfellet ikke har sannsynliggjort at han hadde beregnet tilstrekkelig
med tid på flyplassen. Nemnda anbefaler ikke at klager gis medhold i sitt krav om
standarderstatning, refusjon av ny flybillett og refusjon av tapt hotellovernatting.

Vedtak

Transportklagenemnda – fly anbefaler ikke at klager gis medhold.

Forbrukerrepresentant Kristoffer Sørlie, Forbrukerrådet, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.