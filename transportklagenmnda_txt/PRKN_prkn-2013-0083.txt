Vedtak i Pakkereisenemnda

Sammendrag

Saken gjelder utsatt fotballkamp - fotballreise til London.

Dato
..

Saksnummer
83/13P

Tjenesteyter
Via Tours

Sakens dokumenter ble lagt frem.

Klager: X

Turarrangør: Via Tours

Reisemål: London

Antall reisende: 8

Reisens pris: 30.887,-

Tidsrom: 080313 - 110313

Saken gjelder:

Saken gjelder utsatt fotballkamp - fotballreise til London.

Klager, på vegne av 8 reisende, anfører at de bestilte fotballreise for dagene 8.-11.mars.
Etter råd fra reiseselskapet tok de en 3-dagers tur i tilfelle kamptidspunktet skulle ble
endret samme helg. Den 4. mars fikk de beskjed om at kampen var utsatt på ubestemt
tid. De reiste likevel, men krever å få refundert utgiftene til seks fotballbilletter med
kr.6.392,- (etter at Via Tour greide å selge 2 billetter på Finn.no).

Via Tours har anført at deres leverandør har avvist kravet med henvisning til følgende
tekst i bookingvilkårene og i voucherteksten: «Booked tickets cannot be changed,
returned or refunded regardless of the reason for the clients not being able to attend a
match including match day and/or match time changes (unless cancellation insurance
has been purchased, then those cancellation»

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for prisavslag.

Hvis mangelen er vesentlig og formålet med reisen av den grunn blir vesentlig forfeilet, kan
avtalen heves. I dette tilfelle er det ikke aktuelt med heving av avtalen i sin helhet, men den
del som gjelder kjøpet av billetter til fotballkampen.

At endringer av oppsatte kampdatoer endres, er ikke uvanlig og må anses kjent.

Her tok klageren konsekvensen av det og fulgte turarrangørens råd om å utvide turen til 3
dager. Kamputsettelsen ble imidlertid vesentlig lenger slik at de ikke fikk benyttet billettene.
Formålet med reisen ble derfor vesentlig forfeilet.

Av Via Tours vilkår for fotballreiser fremgår at den reisende har rett til å heve
«fotballpakken» (hotell og kampbilletter), men ikke kjøpet av flybilletter i tilfelle en kamp
flyttes: «NB! Ved kjøpte flybilletter anses ikke en flyttet fotballkamp som grunn for å kunne
avbestille. Det er derfor kun selve fotballpakken med hotell og kampbillett som refunderes».
Det følger med andre ord av Via Tours egne reisevilkår at kunden har krav på refusjon av
kampbillettene. Refusjon av hotellutgiftene er ikke aktuelt her i og med at de foretok reisen
og hadde hotelloppholdet. Nemnda går etter dette ikke nærmere inn på forståelsen av den
tekst Via Tours leverandør har vist til. Via Tours er uansett ansvarlig overfor kunden basert på
avtalen mellom kunden og Via Tours.

Vedtak:

Reklamasjonsnemnda for pakkereiser anbefaler at kr.6.392,- refunderes.

Vedtaket var enstemmig.