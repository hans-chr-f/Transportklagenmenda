Vedtak i Transportklagenemnda
- Kollektivreiser

Sammendrag

Krav om refusjon av taxiutgifter

Dato
15.08.2018

Saksnummer
2018-00411

Tjenesteytere
Fram

Klager har i det vesentlige anført

Klager hadde planlagt å reise med flybussen fra Hatlasvingen til Ålesund lufthavn 21.
desember 2017 med avgang kl.17.30.

Klager ventet på bussholdeplassen fra kl.17.25. En annen buss stod ved holdeplassen, og
da flybussen kom kjørte den forbi uten å plukke opp klager. Dette fikk klager bekreftet
etter at hun ringte selskapet for å høre om det virkelig var flybussen som hadde kjørt
forbi. 

For at klager skulle rekke flyet måtte hun ta taxi til flyplassen. Hun krever derfor at Fram
refunderer den ekstra utgiften på 629 kroner.

Tjenesteyterne har i det vesentlige anført
Fram har avvist klagen som for sent fremsatt. Selskapet har ikke hatt kommentarer til
klagen til nemnda.

Nemnda bemerker

Klager skulle ta bussen til flyplassen, men bussen kjørte forbi henne uten å stoppe. Hun
måtte ta taxi for å rekke fly og krever erstattet utgifter til taxi med kr. 629.-. 

FRAM har avvist klagen som for sent fremsatt og har ikke kommentert de faktiske forhold
omkring påstått forbikjøring.

FRAM har reisegaranti i samsvar med den anbefalte bransjestandard avtalt mellom
Trafikkbedriftenes Landsforbund og Kollektivtrafikkforeningen. 

Av reisegarantien fremgår at krav må gjøres gjeldende "senest 1 måned etter hendelsen".

Hendelsen fant sted 21. desember 2017 og klagen ble etter klagers opplysninger sendt
22. januar 2018. 

Kravet ble dermed satt fram etter fristens utløp.

Nemnda kan ikke se at det er grunnlag for å anbefale at taxi utgiftene erstattes da klagen
er for sent fremsatt.

Vedtak

Transportklagenemnda Kollektivtransport finner ikke å kunne anbefale at klager gis
medhold.