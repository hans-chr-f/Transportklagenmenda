Vedtak i Transportklagenemnda
- Kollektivreiser

Sammendrag

Krav om refusjon av drosjeutgifter

Dato
11.12.2019

Saksnummer
2019-03412

Tjenesteytere
Ruter

Klager har i det vesentlige anført

Klager skulle ta bussen fra Oslo bussterminal til Kongskog den 4.august 2019. Vanligvis
kjører denne bussen fra plattform 28, men siden det var opplyst om at bussen ville gå fra
plattform 42 i reiseplanleggeren til Ruter ventet klager ved plattform 42. Etter å ha ventet
på bussen i 50 minutter uten at den kom så klager seg nødt til å ta drosje for å komme
seg hjem da bussen han hadde ventet på var den siste som gikk. 

Klager synes det er urimelig at det er en beløpsbegrensning hva gjelder drosjerefusjon
da klager møtte opp på plattformen reiseplanleggeren opplyste om og drosje var det
eneste alternativet han hadde for å komme seg hjem på dette tidspunktet. 

Klager krever det fullstendige beløpet for drosje på 1665 kr refundert.

Tjenesteyterne har i det vesentlige anført
Klager skulle ta bussen til Kongskog den 4.august 2019 kl. 03:25. Ved en feil i Ruters
reiseplanlegger var det oppgitt feil plattform i appen. Bussen kjørte derfor fra en annen
plattform enn den klager ventet ved. 

I slike tilfeller gjelder reisegarantien, men det er lagt inn beløpsbegresninger på refusjon.
Klager fikk i utgangspunktet refundert 550 kr, men siden reisen klager skulle tatt med
bussen var på 1 time og 18 minutter er makssatsen på 825 kr. Ruter har derfor i ettertid
refundert ytterligere 275 kr til klager. 

Ruter kan ikke se grunnlag for klager skal få refusjon utover de begrensninger som er
satt.

Nemnda bemerker

Klager har krevet refundert utgifter til taxi med kr. 1665 da bussen til Kongskog ikke kom
til angitt plattform. 

Ruter har erkjent at reisegarantien kommer til anvendelse og klager har fått dekket til
sammen kr. 825. 

Ruter har avvist ytterligere refusjon med henvisning til reisegarantiens beløpsgrenser. 

Nemndas flertall, nemndas leder og bransjerepresentanter, kan ikke se at det er
grunnlag for å anbefale refusjon ut over de beløpsgrenser som er satt i den anbefalte
bransjestandard etter avtale mellom Kollektivforeningen og NHO Transport.

Mindretallet – forbrukerrepresentantene – er av den oppfatning at klager bør få
refundert sitt utlegg til drosje fullt ut. Mindretallet er enig i at reisegarantien har en
refusjonsbegrensing på kr 825 for reiser mellom 1 og 3 timer. Mindretallet er imidlertid
av den oppfatning at Ruter må være ansvarlig for å dekke klagers utlegg fullt ut i
medhold av ulovfestet kontrollansvar i kontraktsforhold. Årsaken til at klager ikke fikk
benyttet seg av transporttjenesten, var at Ruters reiseplanlegger henviste klager til feil
plattform. Videre var utlegget til drosje et direkte tap som følge av at klager ikke kom
med bussen grunnet denne feilen. Mindretallet kan ikke se at klager i denne saken
kunne begrenset sitt tap, og viser til at det var siste nattbuss på den aktuelle strekningen.
Etter mindretallets syn kan ikke utilstrekkelige refusjonssatser i en ensidig utarbeidet
bransjestandard innskrenke dette kontrollansvaret.

Nemnda finner i samsvar med flertallets syn ikke å kunne anbefale at klager gis
ytterligere refusjon.

Vedtak

Transportklagenemnda Kollektivtransport finner ikke å kunne anbefale at klager gis
medhold.