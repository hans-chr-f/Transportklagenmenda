Vedtak i Transportklagenemnda
- Kollektivreiser

Sammendrag

Krav om refusjon av utgifter til månedskort

Dato
13.05.2020

Saksnummer
2020-00929

Tjenesteytere
Kolumbus AS

Klager har i det vesentlige anført

Den 10. mars 2020 kjøpte klager en 30-dagersbillett. Klager fikk kun brukt billetten i
én dag før han fikk beskjed av sin arbeidsgiver om at han ikke kunne reise kollektivt på
grunn av smittefare ettersom han jobber som helsepersonell. Klager viser til at også FHI
har sagt at helsepersonell ikke skal reise kollektivt. Videre understreker klager at han
ikke sitter i karantene. Klager anfører at det ikke er mulig for han å være tidsnok på jobb
ettersom rutetilbudet er begrenset til sommerruter. Videre anfører klager at alle andre
busselskap i Norge tilbakebetaler penger for månedskort for reisende som ikke får brukt
reisekortet som følge av Covid-19.

Klager krever å få refundert utgiftene til månedskort pålydende kr 515.

Tjenesteyterne har i det vesentlige anført
Klager har anført at han ønsker å få tilbakebetalt månedskort kjøpt hos Kolumbus i
forbindelse med at han ikke har fått benyttet dette på grunn av Covid-19.

Kolumbus forholder seg til sine gjeldende regler for refusjon. Dette innebærer at
Kolumbus ikke automatisk refunderer billetter for de som sitter i karantene, samt at det
ikke er mulig å fryse eller utsette billetten.

Kolumbus viser til at det i perioden etter utbrudd av Covid-19 har vært mulig å ta bussen
selv om rutetilbudet er innskrenket til å kun omfatte «gule ruter» (ferieruter). Kolumbus
synes det er beklagelig at klager ikke får benyttet seg av månedskortet sitt, men viser til
at dette er utenfor deres kontroll noe som medfører at de ikke refunderer kostnaden.

Kolumbus avslår klagers krav.

Nemnda bemerker

Klager krever refusjon av månedsbillett fordi han ikke får benyttet seg av billetten som
følge av Covid-19.

Av nettsidene til Kolumbus fremgår det at refusjon av billetter kun gjennomføres ved
sykdom, dødsfall, flytting eller ved endring i reisemønster grunnet jobbytte.

Klager får ikke benyttet seg av månedskortet da både arbeidsgiveren hans og FHI har
sagt at han som helsepersonell ikke skal reise kollektivt. 

Nemnda bemerker at klagers situasjon ikke faller inn under noen av tilfellene som gir rett
til refusjon.

Nemndas flertall kan derfor ikke se at klager har krav på å få refundert utgiften til
månedskortet. Redusert reisetilbud er etter flertallets vurdering ikke noe som faller
inn under avtalelovens § 36. Flertallet kan ikke se at avtalen blir urimelig av den grunn.
Grunnen til at klager ikke får benyttet tilbudet, er fordi hans arbeidsgiver gir ham pålegg
om dette, og skyldes ikke transportøren. 

Nemndas mindretall, forbrukerrepresentanten, er av den oppfatning at klager bør få
delvis medhold i sitt krav mot Kolumbus, slik at klager får refusjon for den resterende
perioden ifra han meldte sitt krav til transportyter. På bakgrunn av situasjonen
med Covid-19, har omstendighetene endret seg drastisk etter at periodekortet ble
kjøpt. Myndighetene og kollektivselskapene har oppfordret til å unngå å reise med
kollektivtransport så langt det lar seg gjøre. Dette gjelder spesielt for helsepersonell,
slik som klager er. Videre har Kolumbus plutselig redusert sitt rutetilbud kort tid etter
at klager kjøpte periodekort. Det er forståelig at det kan være et behov for å redusere
rutetilbudet, men når transportyter endrer sine tjenester på bakgrunn av situasjonen
som har oppstått, bør også klager få anledning til tre ut av avtalen for den resterende
perioden. Når klager ikke får anledning til dette, er det urimelig at klager skal sitte igjen
med risikoen som har oppstått på bakgrunn av situasjonen med Covid-19. Videre synes
det reduserte rutetilbud i dette tilfellet å være en bristende forutsetning for klagers kjøp
av periodekort. Forbrukerepresentanten mener derfor at klager bør få delvis medhold
etter avtaleloven § 36. Videre vises det til at de fleste andre kollektivselskapene på
bakgrunn av situasjonen med Covid-19, tilbyr refusjon for resterende periode.

Saken er behandlet med én forbrukerrepresentant i medhold av
transportklagenemndforskriften § 5-5 (5).

Vedtak

Transportklagenemnda Kollektivtransport finner ikke å kunne anbefale at klager gis
medhold.