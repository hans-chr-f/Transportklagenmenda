Vedtak i Pakkereisenemnda

Sammendrag

Krav om kompensasjon grunnet hotellstandard, manglende
rengjøring, service på hotellet og reiselederservice.

Dato
22.11.2017

Saksnummer
2017-02287

Tjenesteytere
Apollo Reiser AS

Klager har i det vesentlige anført

Klager bestilte reise for fire personer med innkvartering i en to-romsleilighet med
balkong på Villa Marko, Makarska Rivieran, Kroatia i perioden 15.07.2017 - 29.07.2017.
Totalpris kr. 43.812.

Klager var ikke fornøyd med: Hotellstandarden generelt, manglende rengjøring og
reiselederservice.

Klager anfører at de kontaktet Apollo mens de ferierte på Villa Marko. I løpet av den
første samtalen de hadde med Apollo fortalte klager at de manglet barneseng og at
personalet der ikke var noe hyggelig. De snakket igjen med Apollos representant og
fikk beskjed om at sengen skulle komme. Klager spurte da igjen om de hadde snakket
med personalet. Det hadde de ikke, men at de skulle ta en prat med hotellet. Klager fikk
inntrykk av at de ikke var de første som klaget. Det var flere som var rundt klager da hun
snakket med Apollo på grunn av at hun måtte ha booking nummeret til noen i reisefølget
som manglet en seng. 

Klager stiller seg undrende til hotellets rapport. Klager fikk ingen instrukser om at de
måtte følge et syv år gammelt barn tre meter til neste rom. Klager forstår ikke hvor deres
barn har oppholdt seg alene, da barna aldri var alene lenger enn de knappe sekundene
det tok å gå fra klagers rom til besteforeldrenes rom, onkel eller tante.  Avstanden fra et
rom til et annet var få meter

De tre stolene var knekt da klager ankom hotellet. De måtte balansere for å sitte på
stolene. En i reisefølget falt med hodet i betongveggen første gang han satt seg på
stolen. Det samme skjedde med klagers barn, slik at den stolen som var knekt, var det
kun de voksne som fikk sitte på. Det var de som bodde i to av rommene som drakk kaffe
og de har ikke ødelagt kaffemaskinen. Det må ha skjedd etter at klager reiste da de drakk
kaffe på avreisedagen. 

Når det gjelder flekker i leiligheten, har klager ikke tidligere opplevd forbud mot solkrem
inne. Etter at de hadde smurt seg med solkrem, kunne de ikke be barna om å stå stille
på gulvet i en halv time før de skulle gå ut i frykt for at de skulle komme borti et håndkle
eller et laken.  

Klager har lagt ved en SMS som bekrefter at de var i kontakt med Apollos representanter
på stedet dagen etter ankomst, den 16.07.2017.  Denne SMS-en mottok klager
fordi de ikke fikk tak i henne da de var på fjelltur. Klager ringte dem opp og ga dem
bookingnummeret til de andre i familien. Det var da hun ble lovet at de skulle ta tak i
huseierne da de ikke hadde fått tid til det enda. Klager har vedlagt telefonlogg og hun
anfører at hun ringte Apollo 16.07.2017.

Klager ønsker at Apollo skal møte dem litt på veien grunnet deres opplevelse og dårlige
behandling av hotellet på deres første reise med hele familien. 

Det vises for øvrig til korrespondanse fra klager.

Tjenesteyterne har i det vesentlige anført
Henvendelsen fra klager er videresendt til Apollos plassjef på reisemålet. I følge
tilbakemeldingen, var klager ikke i kontakt med Apollos personale på stedet vedrørende
dette. Derfor har de tatt kontakt med hotellet og mottatt en lengre rapport fra hotelleier
om ulike forhold. Deriblant om at klager fikk informasjon om at barna ikke kunne
oppholde seg alene i hotellets private samt fellesområder, grunnet sikkerhet.

Videre fremkommer det informasjon om en rekke ting i leilighetene som hotellet i
etterkant har måttet erstatte, blant annet sengetøy og håndklær grunnet at disse ble
ødelagt av solkrem og lignende. Tre stoler og to kaffemaskiner var også ødelagt og måtte
erstattes. Hotellet oppgir videre at de måtte fjerne tegning på veggene. Samt at deres
gjentatte anmodninger om å følge hotellets husregler ikke ble etterfulgt.

Dersom klager oppfattet situasjonen som ubehagelig slik som de beskriver, finner
Apollo det noe underlig at klager ikke var i kontakt med Apollos reiseledere i løpet av
de 14 dagene de bodde på Villa Marko. Reiselederne kan nås hele døgnet på Apollos
Servicetelefon, samt via SMS, e-post og på trefftid på reisemålet.

Apollo finner denne saken vanskelig, da klager og hotellet står langt fra hverandre i
sine opplysninger. Apollo anfører at hotellet i sin rapport er tydelig på at de har gitt
beskjed om at barna ikke fikk lov å løpe rundt i hotellet uten oppsyn av foreldrene, både
av sikkerhetsmessige hensyn og av hensyn til øvrige gjester. Det fremgår av rapporten
fra hotellet at inventar har blitt ødelagt under oppholdet. Selv om dette kan være noe
overdrevet, som en følge av at anmodninger ikke har blitt tatt til følge, legger Apollo til
grunn at inventar ble skadet. Som reisende må man følge de anvisninger som blir gitt av
hotellet. Det er ikke akseptabelt å "ta seg til rette" på en slik måte som Apollo anser har
blitt gjort i dette tilfellet.

Apollos personale ble ikke kontaktet om det som klager oppfattet som et problem, til
tross for at de bodde på hotellet i 14 dager. Hadde Apollo fått beskjed om dette mens de
oppholdt seg på stedet, hadde deres personale tatt et møte med hotellets eier og klager
for å løse problemet på en tilfredsstillende måte for begge parter.

Apollo har samarbeidet med Villa Marko i mange år, og har ikke opplevd lignende
problemer tidligere.

Apollo kan ikke se at det foreligger grunnlag for prisavslag.

Det vises for øvrig til korrespondanse fra Apollo Reiser AS.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. 
alminnelige vilkår for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen
rimelig tid og uten vesentlig ulempe for de reisende, jf. pakkereiseloven § 6-2.  

Turarrangøren har etter pakkereiseloven en rett til å avhjelpe mangler.  Denne rett
forutsetter at turarrangøren gjøres kjent med problemene på reisemålet. Dersom
manglene ikke tas opp på reisemålet på en måte som gir turarrangøren mulighet til å
avhjelpe manglene, vil man ikke nå frem med krav om prisavslag i ettertid.

Nemnda ha lest i gjennom sakens dokumenter, herunder telefonloggen, som viser at det
var kontakt mellom partene tre ganger den 16. juli, alle gangene mellom ca. kl. 16.00 og
ca. kl. 18.00.  Nemnda går ut fra at kontakten gjaldt manglende barnesenger, slik som
anført av klageren.

Når det gjelder de øvrige klagepunktene kan nemnda ikke se at disse forholdene
er tatt opp på stedet. Det er ikke fremlagt noe som kan indikere at det har vært
ytterligere kontakt med de stedlige guidene i løpet av de to ukene oppholdet varte om
hotellstandard eller manglende rengjøring.

Etter hotellets syn ble det ødelagt en rekke gjenstander, blant annet stoler, kaffetraktere,
sengetøy og håndklær mens klageren bodde p hotellet. 

Nemnda har ikke forutsetninger for å ta standpunkt i ettertid til hva som eventuelt ble
ødelagt.  Nemnda går ut fra at rommene ble rengjort daglig, og det ville da ha vært
normal prosedyre at værelsesbetjeningen rapporterte til husøkonomen hvis det var
inventar som var i ustand. Nemnda stiller seg noe undrende til at sengetøy og håndklær
har blitt ødelagt av solkrem.  Av hygienemessige grunner må sengetøy vaskes ved
temperaturer som også fjerner fettflekker. 

Barna løp etter hotellets syn relativt fritt rundt på fellesområdene og forstyrret andre
gjester.  Klagerne har på sin side tilbakevist dette og har påpekt at personalet ikke var
hyggelige.  Blant annet ble et av barna skremt over tilsnakk.

Som det fremgår ovenfor er det fremsatt en rekke påstander fra begge sider om hvordan
oppholdet forløp.  Nemnda finner at det ikke er mulig å fastslå med noen grad av
sikkerhet hva som passerte mellom partene ettersom det er så stor uenighet når det
gjelder virkelighetsbeskrivelsen.

Nemnda finner på denne bakgrunn at klageren ikke har sannsynliggjort at det foreligger
grunnlag for prisavslag i dette tilfellet.

Vedtak

Pakkereisenemnda finner ikke å kunne anbefale at det blir gitt prisavslag.