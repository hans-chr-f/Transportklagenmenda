Vedtak i Pakkereisenemnda

Sammendrag

Språkreise til England, 23. juni - 13. juli 2010. Krav
om prisavslag/erstatning grunnet diverse mangler.

Dato
..

Saksnummer
218/10

Tjenesteyter
EF Språkreiser

Sakens dokumenter ble lagt frem.

Klager: X

Turarrangør: EF Språkreiser

Antall reisende: 1

Reisens pris: kr 10.595

Saken gjelder:

Språkreise til England, 23. juni - 13. juli 2010. Krav om prisavslag/erstatning grunnet diverse
mangler.

Klager har i det vesentlige anført:

EF oppfordrer studentene til å kjøpe SIM-kort som skulle muliggjøre å ringe til lokaltakst
fra England til Norge. Klagers datter fikk ingen hjelp fra EF til å få kortet til å virke. Dette
medførte en ekstrakostnad på over 1.000 kroner. Klagerne mener at minst halvparten av
mobiltelefonregningen bør refunderes.

Klagers datter delte rom med to andre norske jenter. De andre jentene hadde hver sin seng,
mens klagers datter ble plassert midt på gulvet.

I katalogen står det at storbybesøk og aktiviteter er inkludert i prisen. Ingen ekstra aktiviteter
er beskrevet, med unntak av sportskurset, som klagers datter ikke var med på, og Fun
Pack, som klagerne etter telefonsamtale i forkant av språkreisen fikk med på kjøpet som
kompensasjon for at de måtte flytte datteren over fra toukers-kurset til treukers-kurset
pga for få påmeldte. Klagers datter benekter å ha deltatt på flere aktiviteter en de som er
beskrevet inkludert i prisen for Fun-Packen. Klagerne mener også at hvis det var tilbud om
flere aktiviteter enn de som var beskrevet i den tilsendte informasjonen, burde klagerne som
foreldre fått vite om dette for å ta stilling til om deres barn skulle delta eller ikke.

Klagerne krever en refusjon på 5.000 kroner for å dekke merutgifter og som kompensasjon for
ubekvemmeligheter.

EF har i det vesentlige anført:

Når det gjelder pengene (80 pund) som ble samlet inn ved ankomst i kursbyen, ble det
informert om dette gjennom EFs reisehåndbok s 23. Alle studentene på kurset, inkludert
klagers datter var med på alle aktiviteter, inkludert tilleggsaktiviteter. Det ble ført regnskap på
alle aktiviteter og alle studentene fikk tilbake det som var til overs ved endt kurs.

Problemet med datterens mobiltelefon ble forsøkt rettet på flere ganger, men datteren hadde
ikke med seg telefonen ved flere anledninger, og det var derfor vanskelig å gjøre noe med
saken i begynnelsen.

Klagers datter ga aldri beskjed til sine kursledere eller til EF på kontoret i Oslo om at hun kun
hadde en madrass å sove på. Hadde hun gjort det, hadde EF kunnet rette opp feilen på stedet.

EF har refundert kr 950.

Nemnda bemerker:

Pakkereisen er mangelfull når den avviker fra det som er avtalt eller forutsatt i avtalen, jf.
pakkereiseloven § 6-1. Avvik fra det avtalte regnes likevel ikke som en mangel dersom de er
av mindre betydning og er av det slag kunden må regne med kan inntreffe fra tid til annen.
Avtalen omfatter pakkereisen slik den fremkommer av bestilling og bekreftelse, opplysninger
inntatt i turarrangørs katalog m.v., jf. alminnelige vilkår for pakkereiser pkt 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlige ulemper for de reisende, jf. pakkereiseloven § 6-2. Turarrangør har etter
pakkereiseloven en rett til å avhjelpe mangler.

Denne rett forutsetter at turarrangør gjøres kjent med problemene på reisemålet. Dersom
turarrangør ikke har gitt anvisning på noe annet, vil det etter nemndas vurdering være naturlig
først å ta mindre / enkle problemstillinger og mangler direkte opp med hotellet. Fører ikke det
frem, må turarrangør kontaktes snarest.

Dersom manglene ikke tas opp på reisemålet på en måte som gir turarrangør mulighet til å
avhjelpe manglene, vil man ikke nå frem med krav om prisavslag i ettertid.

Det ble ikke påpekt på reisemålet at klagers datter ikke hadde egen seng.

EF fikk dermed ikke anledning til å avhjelpe problemet. Forholdet gir da ikke grunnlag for
prisavslag i ettertid.

Klagers datter hadde Fun-Pack. Hun ble avkrevd ytterligere 80 pund til diverse aktiviteter.
Klagerne har anført at datteren ikke var med på flere aktiviteter enn de som inngår i prisen/
Fun Pack.

EF har ikke kommentert dette ut over at man har oversikt over hvilke aktiviteter datteren var
med på. Denne er ikke fremlagt. EF har vist til side 23 i håndboken.

Nemnda kan ikke se at det her er opplyst om en avgift på 80 pund.

Nemnda er enig med klagerne i at det burde vært opplyst om en slik tilleggsutgift på forhånd.
Nemnda anbefaler at klagerne refunderes 80 pund.

EF var klar over at Sim-kortet til klagernes datter ikke fungerte. Det er uklart for nemnda om
dette skyldtes at datterens telefon var låst til annen operatør eller lignende. EF opplyste at
klagers datter ikke hadde med seg telefonen ved enkelte anledninger, slik at kurslederen
ikke fikk fulgt opp. Nemnda er av den oppfatning at EF burde ha avklart problemet. Hvilken
ekstrautgift klagerne gjennom dette ble påført, er det ikke mulig å si på bakgrunn av sakens
opplysninger.

Etter en skjønnsmessig vurdering anbefaler nemnda at klagerne erstattes 250 kroner. Til
fradrag går 950 hvis det er utbetalt.

Vedtak:

Reklamasjonsnemnda for pakkereiser anbefaler at klager refunderes 80 pund samt gis en
erstatning på 250 kroner. Til fradrag går 950 hvis det er utbetalt.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, Formann

Elise Korsvik, Forbrukerrådet

Pål Martin Andersen, Forbrukerrådet

Mette Lindgren, Apollo Reiser AS

Eva Pettersen, Ving Norge AS