Vedtak i Transportklagenemnda
- Kollektivreiser

Sammendrag

Krav om frafall av gebyr ved reise med trikk. For sent billettkjøp

Dato
11.11.2019

Saksnummer
2019-02711

Tjenesteytere
Ruter

Klager har i det vesentlige anført

Klager reiste med trikken fra Stortorvet da han ble ilagt gebyr. Ifølge klager hadde han
kjøpt billett en stund før kontrollen ble startet og mener derfor det er feil at han skal
betale gebyret. 

Klager krever følgelig at Ruter frafaller gebyret.

Tjenesteyterne har i det vesentlige anført
Klager ble ilagt gebyr på trikken 17. april 2019 fordi han kjøpte sin billett for sent.
Billetten må være bekreftet og nedtelling starter før man går om bord. Det er ikke
adgang til å sette seg ned eller gjøre andre ting før man velger å betale. 

Klager opplyser at han reiste fra Stortorvet, derfra gikk trikken kl. 10.33.11. Kontrollen
kom på ved Tinghuset, og derfra kjørte trikken kl. 10.34.27. Klagers billett ble bekreftet kl.
10.34.53, som er lenge etter påstigning samt kontrollstart. Klager har fått gebyr to ganger
tidligere, og Ruter mener derfor at han bør være godt opplyst om viktigheten av å kjøpe
billett før ombordstigning. 

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble ved kontroll på trikken 17. april 2019 ilagt gebyr fordi han kjøpte billett for
sent.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig. Ved bruk av mobilapp må billett være
kjøpt og bekreftet før påstigning.

Klager har opplyst i klageskjema at han reiste med trikken fra Stortorvet. Ifølge
sanntidslogg fremlagt av Ruter ankom trikken Stortorvet kl. 10.32.40 og kjørte derfra
kl. 10.33.11. Trikken ankom Tinghuset, som er holdeplassen hvor kontrollen kom på,
kl.10.34.10 og kjørte derfra kl.10.34.27.  Klagers billett er registrert bestilt kl. 10.34.51 og
kjøp gjennomført kl. 10.34.53. 

Klagers billett er således kjøpt etter at han gikk ombord på trikken. Vilkårene for å ilegge
gebyr var dermed til stede.

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold