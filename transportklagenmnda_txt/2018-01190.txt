Vedtak i Transportklagenemnda - Fly

Sammendrag

Krav om refusjon av billetter grunnet feil i bookingsystemet til flyselskapet.

Dato
14.05.2019

Saksnummer
2018-01190

Tjenesteytere
Malaysia Airlines

Klager har i det vesentlige anført

Klager hadde bestilt en reise for sin familie på fire, tur retur Oslo til Ho Chi Minh via
Dubai og Kuala Lumpur for reise 9 – 23. februar 2018 hos Malaysia Airlines. Reisen kostet
NOK 23 398 og ble bestilt den 30. november 2017. Det ble mottatt en bekreftelse på
e-post med et varsel om at de måtte ta kontakt med «helpdesk» da den elektroniske
billetten ikke kunne utstedes online. Klager oppfattet det slik at bestillingen ikke gikk
gjennom og prøvde derfor å bestille på nytt. Ny bestilling ble lagt inn og denne gangen
kom det ingen varsel, beløp trukket fra kontoen og alt var bekreftet.

Klager ankom flyplassen og fikk beskjed fra Emirates (samarbeidspartner til Malaysia
Airlines) at de ikke hadde billetter, men de kunne finne at det var reservert plasser
til de i systemet. Malaysia Airlines ble kontaktet og de fikk bekreftet at reservasjonen
var ok, men at det ikke har blitt utstedt billetter. Flyselskapet bekrefter at det har
mottatt betaling for billettene. De bekrefter også at det var problemer på deres nettside
denne dagen. Klager fikk beskjed om at det eneste de kunne gjøre var å refundere det
innbetalte beløpet og at de måtte finne nye flybilletter selv – ekstrakostnadene ville ikke
Malaysia Airlines dekke.

Klager krever refundert NOK 58 500 for innkjøp av nye billetter.

Tjenesteyterne har i det vesentlige anført
Malaysia Airlines har ikke avgitt uttalelse til nemnda. Til klager har selskapet i det
vesentlige anført: 

Malaysia Airlines bekrefter at klager ikke mottok billetter på denne bestillingen, og at
det skyldes en feil i deres bookingsystem. Fordi billettene aldri ble utstedt, ble klagers
booking kansellert. 

Flyselskapet har mottatt mange tilbakemeldinger på det samme problemet som klager
har hatt. 
Summen som klager har innbetalt betales tilbake til klager. 

Malaysia Airlines kan ikke imøtekomme klagers krav utover det som er refundert.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. 
Malaysia Airlines har ikke avgitt uttalelse til nemnda angående saken, men har svart
klager. 

Malaysia Airlines bekrefter at klager ikke mottok billetter på denne bestillingen på tross
av bekreftelse og mottatt betaling, og at det skyldes en feil i deres bookingsystem. Fordi
billettene aldri ble utstedt, ble klagers booking kansellert. Klager måtte derfor kjøpe
nye billetter som var vesentlig dyrere, og han krever tapet dekket av selskapet. Nemnda
legger til grunn at det bare var disse billettene som var tilgjengelige i den situasjonen
klager og reisefølget befant seg. De opprinnelige billettene kostet NOK 23 398 mens de
nye kostet NOK 58 500.

Etter nemndas syn må selskapet i dette tilfellet i henhold til norsk erstatningsrett erstatte
klager det økonomiske tapet han har lidt som følge av feilen i selskapets systemer. En
systemfeil hos selskapet skal ikke ramme passasjerene. Den må selskapet ha risikoen
for.  

Nemnda anbefaler at Malaysia Airlines utbetaler til klager NOK  58 500 for nye billetter,
fratrukket NOK 23 398, dersom dette beløpet er tilbakebetalt til klager.

Vedtak

Transportklagenemnda - fly anbefaler at klager gis medhold.