Vedtak i Transportklagenemnda - Fly

Sammendrag

Krav om refusjon av bonuspoeng med
gyldighetsperiode som gjør at poengene kan benyttes.

Dato
19.12.2022

Saksnummer
2022-01239

Tjenesteytere
SAS

Klager har i det vesentlige anført

Klager skulle helt opprinnelig reise med SAS fra Oslo til Brussel den 5. mai 2022 (SK4741)
kl. 10:45-12:40 og returnere fra Brussel til Oslo den 8. mai 2022 kl. 19:00-20:50 (SK4746).

I mars 2022 ble utreiseflyvningen endret til mellomlanding i København, planlagt avgang
fra Oslo var kl. 11:00, med landing i Brussel kl. 15:20 (SK1467 og SK1593). Returflyvningen
ble endret til Brussel-Oslo kl. 11:55-13:45. 

Siste bekreftede rutetid for returen var med dette direkte fra Brussel til Oslo kl.
11:55-13:45.  Den 23. april 2022 ble returen endret til en avgang med flybytte i
København med avgang fra Brussel kl. 20:30 og ankomst i Oslo kl. 00:10 dagen etter
(SK2590 og SK1474). Klager ringte SAS og ba om en tidligere retur, da en så sen ankomst
var uakseptabel for han. SAS kunne ikke tilby noen tidligere flyvning.  Klager bestemte
seg for å heve kontrakten i henhold til EU-bestemmelsene og kreve refusjon.

Billetten ble booket og betalt med bonuspoeng i juni 2021. I mellomtiden har disse
gått ut på dato, og da kan de ikke lenger godskrives. Da endringen og heving av avtalen
skyldtes SAS, mener klager at bonuspoengene må godskrives med en viss gyldighet
for å kunne bruke dem til et annet formål. SAS godskrev poengene med gyldighet på
syv dager. Da klager ikke har hatt noen aktuelle reiseplaner kunne kan ikke bruke dem
innenfor fristen. 

Etter klager sin forståelse har SAS tatt betalt for en tjeneste dem ikke har levert.

Klager sitt krav er å få refundert bonuspoengene han betalte med. Disse bonuspoengene
skal ha en gyldighet som gjør at han kan bruke dem til en annen reise. I klagen til SAS har
han bedt om bonuspoeng med gyldighet i ett år.

Tjenesteyterne har i det vesentlige anført
SAS har ikke fremmet tilsvar til Transportklagenemnda. Klager har ikke fått noen respons
fra flyselskapet. Den skriftlige klagen til selskapet ble sendt den 24. april 2022.

Nemnda bemerker

Kansellering og endrede rutetider kan gi rett til standarderstatning, jf. EU-forordning
261/2004 artikkel 5, jf. artikkel 7. Retten til standarderstatning faller bort dersom
passasjeren informeres om innstillingen mer enn to uker før planlagt avgang. Basert på
fremlagt dokumentasjon ble informasjon om de endrede/innstilte avgangene sendt til
klager mer enn to uker før planlagt avgangstid på de respektive flyvningene. Klager har
med dette ikke rett på standarderstatning.

Ved kansellering har passasjerene valget mellom refusjon av hele billettprisen eller
omruting snarest mulig, på tilsvarende transportvilkår. Klager har anført at han ikke
godtok SAS sitt omrutingstilbud og bestemte seg for å heve kjøpet og kreve refusjon
av billettene i henhold til EU-forordning 261/2004 artikkel 8 nummer 1. Klager har ved
kansellering fra flyselskapet krav på full refusjon. 

Refusjon etter forordningens artikkel 8 nummer 1 bokstav a gjelder «hele billettprisen».
I et tilfelle der den reisende har kjøpt billetten med poeng eller andre former for
verdikuponger, har nemnda i saker som FLYKN-2020-3194 og FLYKN-2020-3434 lagt til
grunn at «hele billettprisen» blir refundert dersom refusjonen skjer på samme måte som
den opprinnelige betalingen skjer. Poeng eller verdikuponger brukt på billettkjøp kan
således ikke kreves refundert i penger. Dette kan sammenlignes med valuta, der den
reisende ikke kan kreve refusjon i annen valuta enn opprinnelig benyttet. 

Utgangspunktet er dermed at SAS har refundert hele billettprisen når de har refundert
beløpet klager betalte i form av bonuspoeng. Spørsmålet er imidlertid om SAS kan
holdes ansvarlig hvis de refunderte bonuspoeng med gyldighet som i klagers tilfelle (syv
dager). 

Nemnda bemerker at det var SAS som i dette tilfellet kansellerte/endret klagers
flyvninger. Flyselskapet er forpliktet til å gi passasjeren refusjon ved kansellering i
henhold til EU-forordning 261/2004 artikkel 8 nummer 1 bokstav a dersom passasjeren
velger refusjon fremfor omruting. Å refundere bonuspoeng med så kort gyldighet som
i dette tilfellet må likestilles med å ikke gi refusjon. På bakgrunn av dette anbefaler
nemnda at SAS overfører poeng med gyldighet på ett år, slik at klager får muligheten
til å bruke poengene. I henhold til fremlagt bookingbekreftelse ble 506 NOK betalt
med kredittkort (Skatter og servicegebyrer). Nemnda mener klager har rett på refusjon
av denne summen i form av penger, og at klager kan kreve dette av SAS dersom ikke
allerede gjort.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven fra 7 dager etter at klager har krevd refusjon, hva gjelder
beløpet som er betalt med NOK.

Vedtak

Transportklagenemnda anbefaler at SAS gir klager en refusjon av billettprisen i form
av bonuspoeng med gyldighet på ett år. Summen betalt med kredittkort kan kreves
refundert i form av penger (dersom ikke allerede refundert).