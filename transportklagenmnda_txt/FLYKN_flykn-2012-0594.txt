Vedtak i Transportklagenemnda - Fly

Sammendrag

Krav om erstatning av ødelagt bagasje.

Dato
15.03.2013

Saksnummer
594/12F

Tjenesteyter
SAS

Krav om erstatning av ødelagt bagasje.

Klager har i det vesentlige anført:

Klager reiste fra Paris til Stavanger via Oslo den 3. august 2012. Da han to dager senere pakket
ut sykkelen han hadde sendt som bagasje, oppdaget han at den var påført skade.

Klager kontaktet SAS og fikk beskjed om å ta med sykkelen til flyplassen. Klager fulgte
henvisningen og mottok skaderapport. Han fikk videre beskjed om å ta med sykkelen til et
verksted for å få takst på skaden, og sende dette til SAS sammen med kontoopplysninger.

Til tross for at klager har fulgt SAS råd, får han ikke erstattet skaden. Klager opplevde noe
lignende i 2011 men meldte den gangen fra om skaden for sent. Klager fikk den gang
informasjon om at skade på bagasje enten må meldes fra ved ankomst eller innen syv
dager etter ankomst. Klager fulgte derfor denne gangen de rådene han fikk i 2011, samt
informasjonen han på nytt fikk av SAS 2012.

Klager har fulgt SAS henvisninger, og krever erstatning for ødelagt sykkel, kroner 10 700.

SAS har i det vesentlige anført:

Synlige skader på bagasje må meldes til SAS før man forlater ankomsthallen. Har man forlatt
flyplassen med sin bagasje anses den å ha blitt utlevert i samme stand som da den ble sjekket
inn.

Man kan rapportere skadet bagasje inntil syv dager etter ankomst. Man mottar da en rapport
man kan legge frem ved et eventuelt krav mot forsikringsselskap. En slik rapport er ingen
erkjennelse av ansvar fra flyselskapets side.

På SAS nettsider står følgende:

«Alle sykler bør være godt emballert slik at de tåler trykk og støt fra annen bagasje. Dette
er spesielt viktig hvis du har en kostbar sykkel. Vi anbefaler at alle sykler sendes i harde
kofferter.»

I dette tilfellet var sykkelen sendt i en myk bag.

SAS kan på grunnlag av ovennevnte dessverre ikke imøtekomme klagers krav.

Nemnda bemerker:

SAS er i henhold til luftfartsloven § 10-18 ansvarlig for skadet eller ødelagt bagasje
med mindre skaden skyldes reisegodsets egen beskaffenhet eller feil eller mangler ved
reisegodset.

Mottas innskrevet reisegods uten klage fra mottakerens side, formodes godset å være utlevert
i god stand om ikke annet blir godtgjort, jf. luftfartsloven § 10-26 første ledd.

Klager mottok i dette tilfellet sykkelbagen uten å klage. Det følger da av ovennevnte
bestemmelse at sykkelbagen med innhold da formodes å være utlevert i god stand. Nemnda
finner på bakgrunn av de foreliggende opplysninger ikke mer sannsynlig at bagasjen ble
utlevert i skadet stand enn at den ikke ble det. Klager har følgelig ikke godtgjort at bagasjen
ble utlevert i skadet stand, og nemnda finner ikke å kunne anbefale at klager gis medhold.

Nemnda bemerker avslutningsvis at luftfartsloven § 10-26 inneholder fristbestemmelser
mv. for fremsettelse av klage. SAS har orientert om disse og bedt klager om å forholde seg i
henhold til disse. Det innebærer imidlertid ikke at SAS har erkjent ansvar i saken.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Linda Olsen, Norwegian Air Shuttle ASA

Anders Vattekar, Air France