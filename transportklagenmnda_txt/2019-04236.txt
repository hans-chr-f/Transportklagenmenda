Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
05.06.2020

Saksnummer
2019-04236

Tjenesteytere
Widerøe

Klager har i det vesentlige anført

Klager skulle reise fra Bergen til Aberdeen den 20. september 2019 med Widerøes
flyvning WF392. 

Flyvningen ble kansellert under 30 minutter før avgang. Klager ble ombooket. Ankomst
ble over seks timer senere enn planlagt.  Klager har fremsatt krav om standarderstatning
i henhold til EU-forordning 261/2004.

Tjenesteyterne har i det vesentlige anført
Kapteinen meldte seg syk 30 minutter før avgang fra Torp. Når en kaller inn ny besetning
har de 1 time og 30 minutters utkallingstid, og 45 minutters innsjekkingstid. Forsinkelsen
ville blitt betydelig og påvirket resten av dagen. Widerøe fikk tak i en kaptein som kunne
fly neste flyvning etter WF392/393, men ikke kunne fly WF392/393.

Klager ble ombooket samme dag. Han landet 17.09, ca. syv timer etter oppsatt rutetid.

Nemnda bemerker

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.

Sykdom blant besetningen kan være en slik ekstraordinær omstendighet som medfører
at den reisende ikke har krav på erstatning. Sykdom hos besetningen oppstår fra
tid til annen. Flyselskapet må være forberedt på dette, og må ha en beredskapsplan
for håndtering av påregnelig sykdom. Ved klagesaker vil det ofte være naturlig at
beredskapsplanen legges frem for nemnda. Sykdom kan likevel oppstå så plutselig eller
på et slikt tidspunkt eller i et slikt omfang at flyselskapet ikke har mulighet for å unngå
uregelmessigheter på en eller flere avganger. Dette må vurderes konkret.

I dette tilfellet er det dokumentert at kapteinen som skulle fly klagers flyvning meldte
seg syk svært kort tid før avgang. Det er videre dokumentert at Widerøe forsøkte å finne
en erstatning for kapteinen, men at dette ikke lot seg gjøre på så kort tid. Flyvningen ble
kansellert, og klager ble booket om til nye flyvninger samme dag. 

Etter nemndas syn har Widerøe dokumentert at det forelå en ekstraordinær situasjon
som ikke kunne unngås selv om alle rimelige tiltak var truffet. Nemnda har særlig
lagt vekt på at hendelsen oppstod plutselig og veldig kort tid før avgang, og videre at
Widerøe forsøkte, uten hell, å finne en som kunne erstatte kapteinen på angjeldende
flyvning. Nemnda kan basert på dette ikke anbefale at klager gis medhold i sitt krav om
standarderstatning i henhold til EU-forordning 261/2004.

Vedtak

Transportklagenemnda-fly anbefaler ikke at klager gis medhold.