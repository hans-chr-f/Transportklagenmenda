Vedtak i Pakkereisenemnda

Sammendrag

Krav om erstatning for utgift til nye billetter som følge av ruteendring.

Dato
30.07.2015

Saksnummer
133/14P

Tjenesteyter
Reisefeberno

Saken gjelder:

Krav om erstatning for utgift til nye billetter som følge av ruteendring.

Klager har i det vesentlige anført:

Klager hadde bestilt flybilletter og hotellopphold for en reise til Roma.

Da klager og hennes mann ankom flyplassen i Roma hjemreisedagen oppdaget de at
returflyet som de hadde fått oppgitt ikke var satt opp. De henvendte seg til skranken på
flyplassen, og fikk beskjed om at det ikke gikk noe SAS-fly til Oslo den dagen. De ringte
umiddelbart Reisefeber, uten å få svar. På billetten hadde de fått oppgitt et journummer, hvor
de heller ikke oppnådde kontakt. I ettertid har de fått opplyst at journummeret var endret.

Informasjonsskranken på flyplassen i Roma ga ingen informasjon om at det gikk et SAS-fly via
Kastrup til Oslo senere på dagen den 18.04. På grunn av jobb var klager avhengig av å komme
hjem på ettermiddagen den 18.04. Da de ikke oppnådde kontakt med Reisefeber, så de ingen
annen utvei enn å kjøpe nye billetter med Norwegian. Denne billetten kostet for to personer
totalt kr 7.854.

Rett over påske tok klager kontakt med Reisefeber. I korrespondansen som fulgte, viste
Reisefeber til at det var sendt informasjon om ruteendring med mellomlanding på Kastrup og
nytt journummer. Klager kan ikke se å ha mottatt disse e-postene. Først i begynnelsen av juni
fikk klager utskrift av de meldingene som Reisefeber påstår å ha sendt henne. I meldingene er
det understreket med store, røde bokstaver at hun skal bekrefte å ha mottatt informasjonen.
Klager har ikke gitt slik bekreftelse da hun ikke har mottatt meldingene.

Klager finner det kritikkverdig at Reisefeber, gjennom en periode på 6 måneder fra den første
e-posten om ruteendring skal ha vært sendt, ikke forsikret seg om at hun hadde mottatt
meldingene om ruteendringen.

Klager krever utgiften til nye hjemreisebilletter erstattet med kr 7.854.

Reisefeber har i det vesentlige anført:

Klager bestilte sin reise via www.reisefeber.no og har ved bestillingen lagt inn en e-post
adresse og et telefonnummer som er de samme som Reisefeber har sendt e-postene om
ruteendring og endring av journummer til og som de har kommunisert med kunden via i
etterkant av reisen. Ved bestillingen er klager gjort oppmerksom på via reisevilkårene hun har
godkjent at den primære kommunikasjonsformen med Reisefeber er via e-post.

Det ble sendt en e-post den 22.10.13 om ruteendringen, en purring den 05.03.14 og en
purring den 11.04.14. I tillegg forsøkte de å ringe klager etter at siste e-post var sendt, men
fikk ikke svar. Det vises til utskrifter av disse e-postene.

I forbindelse med bekreftelsen på reisen er det også gitt informasjon om at klager kunne
sjekke alt rundt sin reise på www.checkmytrip.com . Reisefeber har også via sine reisevilkår
som klager har godtatt ved bestillingen, anbefalt at denne siden sjekkes jevnlig slik at
eventuelle endringer kan oppdages raskt.

Klager var i dette tilfellet booket om til en avreise fra Roma den 18.04 kl. 14.50 via København
til Oslo. De var på flyplassen i god tid før denne avgangen og hadde sluppet å kjøpe nye
billetter om de hadde ringt på korrekt journummer som var blitt sendt dem via e-post.

Reisefeber finner ikke grunnlag for å erstatte klagers nye billetter til hjemreisen.

Nemnda bemerker:

I medhold av Alminnelige vilkår for pakkereiser punkt 1, anses avtalen mellom partene inngått
ved bekreftet bestilling.

I medhold av punkt 2 omfatter avtalen pakkereisen slik den fremgår av bestilling og
bekreftelse og reisebevis eller lignende dokument. For øvrig omfatter avtalen også
arrangørens eventuelle individuelle betingelser. Videre er opplysninger arrangøren har gitt
i kataloger, brosjyrer eller lignende en del av avtalen med mindre de må antas å være uten
betydning for kundens kjøp av den aktuelle pakkereise.

Reklamasjonsnemnda for pakkereiser legger til grunn at reisen ble bestilt over internett. Av
arrangørens generelle vilkår fremgår at det kan forekomme tidsendringer etter utstedelse av
billetter. Kunden forplikter seg til å sjekke avgangstiden for ut- og hjemreise. Det er oppgitt to
nettsteder hvor man kan undersøke om det er gjort endringer i flytiden.

Billettene denne saken gjelder ble booket den 8. oktober 2013.

Hjemreisen skulle foretas18. april 2014. Allerede den 22. oktober 2013 ble det klart at SAS
hadde endret avgangstiden for hjemreisen, og dette ble klageren gjort oppmerksom på ved
mail av samme dato fra arrangøren. Det ble i ettertid sendt to purringer, den første 5. mars og
den andre 11. april 2014. Mailene ble sendt til klagerens mailadresse, som ble brukt da turen
ble bestilt og som er brukt under mailutvekslingen i klagesaken. Arrangøren mottok ingen
feilmeldinger.

Klageren hevder likevel at hun ikke har sett noen av mailene.

Nemnda har ikke forutsetninger for å mene noe om årsaken til at mailene fra arrangøren ikke
er lest av klageren, men det er intet som tyder på at de ikke har kommet frem til adressaten.

Klageren ble også oppringt en gang på det telefonnummeret hun oppga i forbindelse med
bestillingen, men oppringningen ble ikke besvart.

Da det viste seg at SAS-flyet ikke gikk til den rutetiden som var oppgitt i billetten av 8. oktober
2013, forsøkte klageren å få kontakt med arrangøren på dennes jourtelefonnummer. Hun
kom imidlertid ikke frem på telefonen.

Årsaken til dette var at arrangøren hadde endret telefonnummer i perioden mellom bestilling
og reise. Endringen ble kunden informert om ved mail av 20 januar 2014.

Kunden hevder at hun heller ikke har sett denne mailen.

Reklamasjonsnemnda for pakkereiser finner etter en samlet vurdering at det er kunden selv
som har ansvaret for at hun ikke har registrert at flyselskapet hadde endret avgangstid fra
Roma. I arrangørens kontraktsvilkår fremgår det med all tydelighet at kunden selv må holde
seg a jour med reisetidspunktene.

Det er opplyst at flyselskapene hyppig endrer avgangstidene.

Arrangøren har likevel sendt tre mailer med informasjon om endringen og klageren ble
oppringt en gang Det er likeledes sendt mail med informasjon om endret jourtelefonnummer.
Når det gjelder endret telefonnummer, finner nemnda grunn til å påpeke at det måtte ha vært
mulig for arrangøren å legge inn opplysning om endret telefonnummer i en telefonsvarer når
det gamle nummeret ble oppringt.

Dette endrer imidlertid ikke nemndas vurdering i forhold til erstatningsspørsmålet.

Vedtak:

Reklamasjonsnemnda for pakkereiser kan ikke anbefale at det ytes noen erstatning i dette
tilfellet.

Vedtaket er enstemmig.