Vedtak i Transportklagenemnda - Fly

Sammendrag

Krav om refusjon eller ombooking til kortere tur.

Dato
03.12.2019

Saksnummer
2019-00513

Tjenesteytere
Sembo

Klager har i det vesentlige anført

Torsdag 9. januar 2019 gikk klager inn på Finn.no for å søke etter flybilletter. Klager søkte
bare på direktefly fra Stavanger til Split fordi en person i reisefølget har flyskrekk. Klager
fant en direktetur 6. juli 2019 til 13. juli 2019 med Norwegian. 

Klager valgte den aktuelle turen, og ble sendt videre til Sembo.no. Klager fylte ut
informasjon og betalingsopplysninger, men fikk ikke tilsendt noen bekreftelse.  Klager
valgte derfor å ringe til Sembo dagen etter for å få bekreftelsen. Hun fikk da vite at
hun hadde fått en helt annen reiserute enn bestilt: En 25-timers tur med SAS via Oslo
Lufthavn på vei til Split, og 11 timers tur hjem med Kroatia Airlines via København. 

Da klager ringte Sembo for å gjøre oppmerksom på feilen, påsto Sembo at det ikke
hadde skjedd noen feil hos dem, og at dette var turen klager hadde bestilt. Klager
forsøkte å poengtere flere ganger at hun ikke hadde bestilt en så lang reise, men
direktefly. Det ble sendt mange e-poster frem og tilbake mellom klager og Sembo. Klager
fikk beskjed om at det ikke hadde vært noen feil hos Sembo.

Klager spurte også Sembo om de kunne ombooke reisefølget til en tidligere avgang med
samme flyselskap, slik at de iallefall ville komme frem samme dag. Hun fikk da beskjed
om at de måtte betale for nye flybilletter + ombookingsavgift.

Klager anfører at det må ha vært en feil i slusen mellom Finn.no og Sembo, ettersom hun
ikke har bestilt den lange turen. Dersom dette hadde vært tilfellet, kunne de like godt ha
bestilt reisen fra Kjevik i Kristiansand der de bodde og spart kjøreturen til Stavanger.

Klager opplever situasjonen som svært frustrerende, da turen ble betalt, og ikke
stemmer med bestillingen. Klager krever refusjon eller ombooking.

Tjenesteyterne har i det vesentlige anført
Sembo fastholder og henviser til sitt tidligere svar om at de ikke har hatt noen feil i sine
systemer. Etter at billettene er lagt i handlekurven, blir de ikke endret. Det er nettopp i
denne fasen (før bookingen blir betalt) en må sjekke at billettene stemmer overens med
det ønskede.

Nemnda bemerker

Ved bestilling av en flyreise på internett, er man selv ansvarlig for at informasjonen
som blir lagt inn er riktig. Det er viktig å sjekke at navn på reisende, kontaktinformasjon,
destinasjon, tidspunkt og liknende er riktig før bestillingen bekreftes. Det er likeledes
viktig å undersøke vilkårene nøye før bestilling av flyreisen bekreftes. Når tilbudet er
akseptert, er avtalen bindende. 

Klager hevder bestemt at hun aldri har bestilt de billettene hun ble tildelt, mens Sembo
hevder at det ikke var noen feil i deres system, og at klager derfor må ha bestilt de
billettene som hun åpenbart ikke ønsket. Det er vanskelig å si hva som har skjedd,
men nemnda finner det mest sannsynlig at klager har oversett eller misforstått noe i
forbindelse med bestillingen og legger Sembos forklaring om at billettene ikke endres
etter at de er lagt i handlekurven til grunn.

Nemnda kan etter dette ikke anbefale at klager gis medhold.

Vedtak

Transportklagenemnda-fly anbefaler ikke at klager gis medhold.