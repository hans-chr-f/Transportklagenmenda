Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
17.03.2015

Saksnummer
686/14F

Tjenesteyter
Norwegian Air Shuttle ASA

Krav om standarderstatning grunnet kansellering.

Klager har i det vesentlige anført:

Klager skulle reise fra Bergen til Stavanger den 22. mai 2014 kl. 18:00 med DY132.

3 ½ timer før ble avgangen kansellert, angivelig på grunn av værforhold. Klager ble ikke
informert om sine rettigheter.

Klager ble tilbudt omruting tre timer senere med DY138 kl. 18:00, men måtte avslå på grunn
av et møte og booket derfor ny billett med annet selskap.

Klager krever refusjon an ny billett, kroner 1 869, samt standarderstatning i henhold til EU-
forordning 261/2004.

Norwegian har i det vesentlige anført:

DY132 ble kansellert som følge av dårlige værforhold, det vises til fremlagt dokumentasjon.
Norwegian anser hendelsen til å være utenfor flyselskapets kontroll.

Klager ble tilbudt omruting til neste ledige avgang i tråd med EU-forordning 261/2004, men
valgte å avslå. Klagers ubenyttede billett med Norwegian er refundert.

I de tilfeller hvor en uregelmessighet er forårsaket av en ekstraordinær omstendighet, er
flyselskapet unntatt fra forpliktelse til å utbetale kompensasjon. I henhold til EU-forordning
261/2004 artikkel 5(3) skal et transporterende flyselskap ikke være pålagt å betale erstatning
i samsvar med artikkel 7, dersom det kan godtgjøre at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Omstendigheter som er utenfor flyselskapets kontroll er hendelser som ikke er forårsaket av
en handling eller unnlatelse av flyselskapet.

På samme måte som under Montreal-konvensjonen bør luftfartsselskapenes forpliktelser
være begrenset eller bortfalle i tilfeller der en hendelse er forårsaket av ekstraordinære
omstendigheter som ikke kunne vært unngått selv om alle rimelige tiltak var truffet. Slike
omstendigheter kan særlig inntreffe i tilfeller med politisk ustabilitet, værforhold som gjør det
umulig å gjennomføre flygingen, sikkerhetsrisiki, uforutsette mangler ved flysikkerheten og
streiker som påvirker driften til det transporterende selskap.

Norwegian kan på grunnlag av ovennevnte ikke imøtekomme klagers krav.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda finner på bakgrunn av de foreliggende opplysninger godtgjort at innstillingen skyldes
vanskelige værforhold i Bergen. Nemnda er av den oppfatning at dette er å anse som en
ekstraordinær omstendighet, og at kanselleringen ikke kunne unngås. Kanselleringen gir etter
dette ikke rett til standarderstatning etter EU-forordningen.

Ved kansellering har passasjeren valget mellom refusjon av billettprisen og omruting snarest
mulig, på tilsvarende transportvilkår, til bestemmelsesstedet, jf. forordningen artikkel 5 jf.
artikkel 8. Nemnda legger til grunn at Norwegian ga klager dette valget, og at klager valgte
refusjon.

Kanselleringen ville føre til at klager kom forsinket frem dersom han hadde benyttet tilbudt
omruting. Klager kjøpte billett med SAS. Norwegian er i henhold til luftfartsloven § 10-20
ansvarlig for tap som følge av forsinkelse, med mindre selskapet godtgjør at det har tatt
alle forholdsregler som med rimelighet kan kreves for å unngå tapet, eller dette ikke har
vært mulig for dem. Nemnda er av den oppfatning at Norwegian i dette tilfellet ikke hadde
mulighet til å unngå forsinkelsen. Forsinkelsen gir således ikke rett til erstatning etter
luftfartsloven.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.