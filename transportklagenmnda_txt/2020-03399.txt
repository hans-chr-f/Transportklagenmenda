Vedtak i Transportklagenemnda
- Kollektivreiser

Sammendrag

Krav om frafallelse av kontrollgebyr

Dato
08.12.2020

Saksnummer
2020-03399

Tjenesteytere
Vy

Klager har i det vesentlige anført

Klagers representant, hans mor, forklarer at klager ble ilagt gebyr 9. oktober 2020.
Representanten forklarer at sønnen hennes reiste til skolen med toget og anfører at han
opplevde problemer med appene på telefonen. Hun forklarer at hun antar at grunnen
til dette var en softwarefeil i telefonen. Representanten forklarer videre at klager har
Asperger og ADHD, og ble veldig stresset og urolig da dette skjedde. Hun forklarer at når
slikt skjer så går alt i stå for klager slik at han ikke greide å be om hjelp til å kjøpe billett
og ble redd for å komme for sent til skolen. Hun anfører at han er nøye med å ha billett
og er redd for å gjøre feil, slik at det føles urimelig at han skal bli ilagt gebyr. 

Etter at klagers representant har mottatt Vy sitt tilsvar i saken legger hun til at barn og
voksne i autismespekteret som opplever panikk og uro mister oversikt. Hun legger videre
til det ikke er det praktiske som Vy svarer i sitt tilsvar som er det som diskuteres, men et
ønske om at det utøves skjønn i en spesiell situasjon for et barn som har det vanskelig i
slike situasjoner.  

Klager krever frafall av gebyr.

Tjenesteyterne har i det vesentlige anført
Klager ble ilagt gebyr den 9. oktober 2020 på grunn av manglende gyldig billett. Det er
mulig å kjøpe billett via app eller på billettautomater på stasjonene. Dersom man av
forskjellige årsaker ikke har fått kjøpt billett på forhånd kan man kjøpe billett på toget i
vogn merket med "billettsalg". Vy forklarer at det ikke er registrert noen feil i salgskanaler
på det aktuelle tidspunktet. 

Selv om de ubetjente vognene er tydelig merket, både utvendig og innvendig med kun
gyldig billett, kan mange som har blitt påtruffet i billettkontroll og ikke kunne fremvise
gyldig billett angi sympatiske årsaker til hvorfor de ikke hadde gyldig billett. Det kan
henvises til for eksempel dårlig tid, alder, uvitenhet, språk eller sykdom. 

Vy må imidlertid stille krav til at man har kjøpt billett på forhånd når man har valgt en
vogn på toget merket med "kun gyldig billett". 

I Vy sine transportvilkår § 4C er det angitt: "Kjøp og validering av digitale/elektroniske
billetter skal foretas før om bordstigning". 

Vy opprettholder krav om betaling av kontrollgebyret.

Nemnda bemerker

Klager ble ilagt gebyr den 9. oktober 2020 fordi han ikke kunne fremvise gyldig billett
under billettkontrollen. 

Det fremgår av Vys transportvilkår § 4 at passasjerer som ved kontroll ikke kan vise gyldig
billett, vil bli ilagt et gebyr. Bestemmelsen er objektiv og gebyr kan således ilegges selv
om passasjeren ikke har opptrådt klanderverdig.

Klager kunne ikke fremvise gyldig billett ved kontroll og vilkårene for å ilegge gebyr var
dermed til stede.

Reisende påberoper en rekke årsaker til at billetter ikke er kjøpt blant annet dårlig tid,
sykdom og stress. Nemnda har i en rekke saker lagt til grunn at slike årsaker ikke gir
grunnlag for å anbefale at gebyret frafalles selv om ileggelsen av gebyr oppleves som en
streng reaksjon.

Vedtak

Transportklagenemnda for kollektivtransport finner ikke å kunne anbefale at klager gis
medhold.