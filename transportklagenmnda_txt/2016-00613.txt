Vedtak i Transportklagenemnda - Fly

Sammendrag

Krav om refusjon grunnet forsinkelse.

Dato
18.04.2017

Saksnummer
2016-00613

Tjenesteytere
Pegasus Airlines

Klager har i det vesentlige anført

Klager skulle reise fra Bagdad til København via Istanbul den 11. juli 2016 kl. 04:00
med Pegasus Airlines. Han hadde kjøpt separat billett videre fra København til
Kristiansand med annet selskap. Flight PC831 fra Istanbul til København ble over tre
timer forsinket slik at klager mistet avgangen til Kristiansand. Klager måtte kjøpe ny
billett på strekningen til kroner 3 413.

Klager stiller seg kritisk til at flyselskapet fraskriver seg ansvar og skylder på
ekstraordinære omstendigheter uten å utdype dette nærmere. 

Klager krever refusjon av ny billett, kroner 3 413.

Tjenesteyterne har i det vesentlige anført
PC831 ble forsinket 1 time og 40 minutter, hendelsen er derfor ikke
kompensasjonsberettiget i henhold til EU-forordning 261/2004. Årsaken til forsinkelsen
var restriksjoner i luftrommet. 

Klager hadde separat billett med annet selskap, denne kan ikke Pegasus Airlines stå
ansvarlig for. 

Pegasus Airlines kan ikke imøtekomme klagers krav.

Nemnda bemerker

Klagerens fly fra Istanbul til København ble forsinket med mindre enn 3 timer (2 timer og
35 minutter i følge klageren, og 1 time og 40 minutter i følge flyselskapet). Forsinkelser
på mindre enn 3 timer utløser ikke rett til erstatning etter EU-forordning 261 / 2004, jf
artiklene 6 og 7, jf 5 og EU-domstolens avgjørelser i sak Sturgeon-Condor av 19.11.2009
(C-402/07) og i sak Nelson m.fl. av 23.10.2012 (C-581/10).

Pegasus Airlines er dessuten et tyrkisk flyselskap. Forordningen gjelder ikke for
flygninger til Europa med ikke-europeiske flyselskap, jf artikkel 3 nr 1 bokstav b). 

Pegasus kan likevel være ansvarlig for tap som skyldes forsinkelse på annet grunnlag, jf
artikkel 12. Tyrkia har underskrevet Montreal-konvensjonen. Nemnda legger til grunn at
Pegasus følger denne. 

Etter Montreal-konvensjonen artikkel 19 er flyselskap ansvarlig for påregnelig tap som
følge av forsinkelse hvis ikke selskapet godtgjør at det har tatt alle forholdsregler som
med rimelighet kan forlanges for å unngå forsinkelsen eller dette ikke har vært mulig for
dem. 

Flyselskapet hevder at forsinkelsen skyldtes restriksjoner i luftrommet, men har
ikke fremlagt noen dokumentasjon for dette. Selskapet har heller ikke fremlagt
dokumentasjon for hva det har foretatt seg for å unngå forsinkelsen. 

Nemnda anbefaler likevel ikke at klageren gis medhold i kravet om å få erstatning for at
han ikke rakk forbindelsen videre fra København til Kristiansand: 

Flertallet - lederen og flyselskapenes representanter - ser ikke den tapte
videreforbindelsen som et påregnelig tap. Klageren hadde kjøpt en separat billett fra
København. Det var tale om en mindre forsinkelse.

MIndretallet - forbrukernes representanter - mener at den tapte videreforbindelsen
utgjør et påregnelig tap som Pegasus må erstatte utgiften ved. Klageren hadde beregnet
tilstrekkelig tid på Kastrup.

Vedtak

Transportklagenemnda - fly anbefaler ikke at klageren gis medhold.