Vedtak i Transportklagenemnda
- Kollektivreiser

Sammendrag

Krav om frafall av ilagt gebyr. Anført at klager var
for dårlig til å ha billetten på plass før avreise.

Dato
08.11.2022

Saksnummer
2022-01413

Tjenesteytere
Ruter

Klager har i det vesentlige anført

Klager ble ilagt gebyr på T-banen den 15. mars 2022.

Klager anfører at han reiste med T-banen sammen med moren og søsteren sin, men
de to og han satt hver for seg. Klager anfører at han gikk på T-banen ett stopp før dem,
og de tok samme T-bane ett stopp etter ham på linje 2 mot sentrum. Klager anfører at
han var ekstremt dårlig grunnet sterk hodepine og uro, siden han sliter med psykiske
plager. Klager anfører at han rett og slett ikke var i stand til å skaffe billett selv på grunn
av tilstanden sin. Derfor overlot han det til søsteren hans, som skulle ha billetten på plass
da hun tok T-banen. Klager anfører at mobilen hennes imidlertid hang seg opp, og de
hastet med å komme seg inn på T-banen siden de var veldig bekymret for klager. Klager
anfører at de hadde alt fokus på å komme seg frem til legevakten raskest mulig.

Klager anfører at søsteren prøvde alt hun kunne, og kort tid etter at billetten var kjøpt,
kom kontrollørene inn. Klager anfører at han prøvde å forklare dem situasjonen, men
han ble ikke hørt. Klager anfører at de i stedet truet med å tilkalle politiet. Klager anfører
at han var i en veldig dårlig tilstand og bare så vidt klarte å bevege hodet grunnet den
ekstreme hodepinen han hadde. Klager anfører at den ene kontrolløren viste sympati,
mens den andre nesten skrek inn i ørene hans. Klager stiller spørsmål ved denne
behandlingen. Klager anfører at han prøvde å forklare dem på en hyggelig måte at dette
ikke var meningen, og nå som søsteren hadde skaffet billett til alle tre, ba han om at de
ikke ila gebyr. Klager anfører at han ikke ble hørt. Klager anfører at de ble behandlet på
en nedverdigende måte. Klager viser til fremlagt notat fra legevakten.

Klager anfører at det var moren som viste frem legitimasjonen sin for å roe ned
situasjonen, men det var han som fikk gebyret.

Klager krever frafall av det ilagte gebyret.

Tjenesteyterne har i det vesentlige anført
Klager ble ilagt gebyr på T-banen som følge av at klager ikke hadde billett. Billetten er
innsendt i ettertid. Alle Ruters billetter er upersonlige og må være med når man reiser.
Man kan ikke vise billett i ettertid for å slippe gebyr.

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble ilagt gebyr på T-banen den 15. mars 2022.

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager har blant annet anført at han grunnet helserelaterte årsaker ikke var i stand
til å kjøpe billett selv, men at søsteren kjøpte billett for ham. Videre har klager anført
at søsteren hadde problemer med å kjøpe billetten på mobilen, men at hun fikk
gjennomført kjøpet før kontrollørene kom. Klager viser til fremlagt kvittering på billett.

Ruter har anført at klager ikke kunne vise frem gyldig billett under kontrollen og at
billetten er fremvist i ettertid.

På bakgrunn av klagers egne opplysninger om at søsteren kom på ett stopp senere
enn ham og hennes billettkjøp ikke var fullført før ombordstigningen, legger nemnda
til grunn at uavhengig av om det ble fremvist billett under kontrollen, var ikke billetten
gyldig. Vilkårene for å ilegge gebyr var dermed til stede.

Nemnda bemerker at det er den reisendes ansvar å ha gyldig og validert billett før
påstigning og å kunne fremvise gyldig billett under kontrollen. Dette gjelder uavhengig av
om man kjøper billetten selv eller om den kjøpes av noen andre. Nemnda viser for øvrig
til at Ruter ikke har en praksis med at billetter kan vises i ettertid.

På generelt grunnlagt bemerkes det avslutningsvis at nemnda er kjent med at
kontrollørene utøver et visst skjønn ved ileggelse av gebyrer, men nemnda finner av
prinsipielle grunner ikke å kunne vurdere skjønnsutøvelsen i det enkelte tilfelle.

Vedtak

Transportklagenemnda kan ikke anbefale at klager gis medhold.