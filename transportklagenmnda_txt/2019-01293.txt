Vedtak i Transportklagenemnda - Fly

Sammendrag

Krav om refusjon av billetter og andre kostnader. Nektet ombordstigning.

Dato
18.10.2019

Saksnummer
2019-01293

Tjenesteytere
Norwegian Air Shuttle

Klager har i det vesentlige anført

To passasjerer skulle reise med Norwegians flyvning DY7201 fra Oslo lufthavn (OSL) til
Bangkok (BKK) 31. desember 2018 kl. 13.45. På Oslo lufthavn fikk klager beskjed av én
ansatt om at de ble nektet ombordstigning på grunn av ruspåvirkning. Klager og hans
reisefølge hadde tatt et par øl hver, men var hverken påvirket av alkohol eller andre
rusmidler utover dette. Klager viser til at de ikke var synlig beruset. 

Klager har anført at passasjerene ble nektet ombordstigning som følge av én persons
antakelse om passasjerenes fremtreden. Klager hadde reist med tog fra Trondheim til
Oslo lufthavn, og hadde sittet åtte timer på toget og seks timer på Oslo lufthavn, slik at
det er sannsynlig at passasjerene så slitne ut, uten nødvendigvis å ha være svært påvirket
av alkohol. På bakgrunn av det ovennevnte har klager fremsatt krav om refusjon av
følgende utgifter:

Refusjon av ubenyttede flybilletter til Bangkok, kroner 19 076. 
Refusjon av flybilletter tilbake til Trondheim, kroner 2 209. 
Kompensasjon for hotellopphold, flytog, taxi og tapt ferie.

Tjenesteyterne har i det vesentlige anført
Begge personene i bestillingsreferansen ble nektet ombordstigning på Norwegians
flyvning DY7201 fra Oslo til Bangkok 31. desember 2018. Følgende rapport ble mottatt
for hendelsen: 

"I forkant av ombordstigning, mens flyet ble rengjort, ventet kabinbesetningen for
den aktuelle avgangen ved gaten. Sammen med vår representant på flyplassen
ble begge personer i bookingreferansen observert synlig beruset, bærende på øl
utenfor serveringsområde. Representanten fra flyplassens handling agent ba dem om
boardingpass og informerte dem om at de er nektet ombordstigning på denne avgangen
grunnet beruselse. På dette tidspunktet ble begge sinte og bedt om å roe seg ned. Dette
resulterte i at vektere fra NOKAS ble tilkalt og fraktet dem bort". 

Det fremgår av Norwegians vilkår artikkel 9 at selskapet kan nekte passasjerer
ombordstigning dersom de er påvirket av alkohol eller narkotiske stoffer. På denne
bakgrunn har Norwegian avvist klagers krav.

Nemnda bemerker

I hvilken grad klager og reisefølget var synlig beruset på alkohol eller ikke før avreise, kan
ikke nemnda ta stilling til under saksbehandlingen. Saken egner seg ikke for behandling i
nemnda, og må derfor avvises, jf. transportklagenemndforskriften § 6-2 bokstav c og d. 

Vedtak

Saken avvises.