Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
17.04.2018

Saksnummer
2017-02633

Tjenesteytere
Norwegian

Klager har i det vesentlige anført

Klager reiste med Norwegians flyvning DY1552 fra Oslo lufthavn (OSL) til Budapest (BUD)
6. august 2017 kl. 18.35. Flyvningen ble omdirigert til Wien. Klager fikk ingen beskjed fra
Norwegian om når det ble satt opp buss, slik at han valgte å ta taxi. Da klager allerede
hadde kjørt en halvtime, kom det beskjed fra Norwegian om at ny flyvning var satt opp
neste morgen kl. 09.45. 

Klager har som følge av forsinkelsen fremsatt krav om standardkompensasjon på 250
euro i henhold til EU-forordning 261/2004.

Tjenesteyterne har i det vesentlige anført
Norwegians flyvning DY1552 fra Oslo til Budapest 6. august 2018 ble forsinket med ti
timer og 38 minutter. Forsinkelsen skyldtes av flyet måtte omdirigeres til Wien på grunn
av værforholdene i Budapest denne kvelden. 

Det var kraftig regn og tordenvær i Budapest denne kvelden. Passasjerene måtte
tilbringe natten i Wien før de kunne reise videre med D8406 neste morgen. Passasjerene
ble tilbudt forpleining i henhold til EU-forordning 261/2004. Norwegian gjorde alle
rimelige og riktige tiltak for å få passasjerene frem til sin endelige destinasjon. På grunn
av været i Budapest var det begrenset med muligheter. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers erstatningskrav.

Nemnda bemerker

Norwegians flyvning DY1552 fra Oslo til Budapest 6. august 2017 ble forsinket med ti
timer og 38 minutter etter omdirigering til Wien. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10). 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 
I dette tilfellet skyldtes forsinkelsen tordenvær og regn i Budapest denne kvelden. Det
vises til fremlagt dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningens forstand. Selskapet innkvarterte alle de reisende på
hotell i Wien, og ny flyvning ble satt opp neste morgen. Nemnda legger til grunn at en
forsinkelse på mer enn tre timer ikke kunne vært unngått selv om alle rimelige tiltak var
truffet. Forsinkelsen gir etter dette ikke rett til standarderstatning, og nemnda anbefaler
ikke at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.