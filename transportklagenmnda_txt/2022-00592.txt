Vedtak i Transportklagenemnda - Fly

Sammendrag

Krav: Standarderstatning i henhold til EU-forordning 261/2004

Dato
22.08.2022

Saksnummer
2022-00592

Tjenesteytere
Norwegian Air Shuttle

Klager har i det vesentlige anført

Klager med reisefølge (til sammen 2 personer) skulle reise fra BGO til ALC kl. 06:20
med ankomst kl 10:00. Avgangen med rutenummer DY1830 ble forsinket 3 timer og 43
minutter. Piloten på flyet informerte om at det var mange fly som ventet, men ingenting
om været. 

Klager har fremsatt krav om standarderstatning i henhold til EU-forordning 261/2004.

Tjenesteyterne har i det vesentlige anført
Flyvningen ble forsinket som følge av dårlige værforhold ved ALC flyplass, som medførte
at det var umulig for flyet å lande før senere på dagen.
Det fremgår av rapporten fra Norwegian at sikten ble bedre ut over dagen, og at
flyvemaskinen først kunne lande i Alicante senere på dagen enn planlagt. Det er også
fremlagt flere forskjellige dokumenter som underbygger Norwegian sin påstand.

I henhold til dom C-402/07 i EU domstolen (Sturgeon dommen) er flyselskapene unntatt
fra videre kompensasjon hvis forsinkelsen er under 3 timer eller årsaken til forsinkelsen
er ekstraordinære omstendigheter utenfor flyselskapets kontroll som forhindrer
flygningen. En omstendighet som er utenfor vår kontroll er hendelser som ikke er
forårsaket av en handling eller unnlatelse av flyselskapet.

På samme måte som under Montreal-konvensjonen bør luftfartsselskapenes
forpliktelser være begrenset eller bortfalle i tilfeller der en hendelse er forårsaket av
ekstraordinære omstendigheter som ikke kunne vært unngått selv om alle rimelige
tiltak var truffet. Slike omstendigheter kan særlig inntreffe i tilfeller med politisk
ustabilitet, værforhold som gjør det umulig å gjennomføre den berørte flygingen,
sikkerhetsrisiko, uforutsette mangler ved flysikkerheten og streiker som påvirker driften
til det transporterende luftfartsselskap.

Dårlige værforhold som medfører uregelmessigheter er ansett å være ekstraordinær
omstendighet.

Norwegian foretok alle rimelige tiltak i denne situasjonen, og alle flyselskap blir
påvirket av værforholdene. Det var dermed ikke et alternativ å booke om til noen andre
flyselskaper.

På bakgrunn av ovenstående kan Norwegian ikke imøtekomme et kompensasjonskrav i
denne saken

Nemnda bemerker

Forsinkelse som medfører at passasjerene kommer mer enn 3 timer senere frem
enn planlagt til det endelige bestemmelsesstedet, utløser en plikt for flyselskapet til å
utbetale standarderstatning med mindre selskapet godtgjør at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf EU-forordning 261/2004 artiklene 5, 6 og 7

Værforhold som påvirker flytrafikken ved at det ikke er mulig å lande/ta av,  kan være en
ekstraordinær omstendighet i forordningens forstand som medfører at den reisende ikke
har krav på erstatning. Dette må vurderes konkret.

Nemnda mener Norwegian i denne saken har godtgjort at DY1830 den 1. januar
2022 ble forsinket grunnet værforholdene, nærmere bestemt dårlig sikt i Alicante.
At andre flyvninger med andre flyselskap gikk fra flyplassen samme dag vil ikke ha
avgjørende betydning i saken, da dette kan bero på flere andre faktorer (været på det
gitte klokkeslettet, flytype, flyets posisjon o.l). Norwegian sin påstand om at  DY1830 4 ble
forsinket på grunn av værforholdene er underbygd med logger,  værrapport (METAR) og
flightstats på ALC flyplass den aktuelle dagen.

Nemnda kan basert på ovenstående ikke anbefale at klager gis rett til standarderstatning
i henhold til EU-forordning 261/2004.

Vedtak

Transportklagenemnda anbefaler ikke at klager gis medhold