Vedtak i Transportklagenemnda - Fly

Sammendrag

Krav om kompensasjon grunnet tildeling av seter i annen klasse enn bestilt. 

Dato
31.10.2016

Saksnummer
2016-00069

Tjenesteytere
Flightfinder.no

Klager har i det vesentlige anført

Klager reiste fra Oslo (SK4757) til Cape Town via Frankfurt (SK9361) og Johannesburg
(SK9374) den 2. oktober 2015 og retur den 17. oktober. Klager bestilte premium
economy på alle flyvningene. Denne klassen kjøpte klager hos Flightfinder, men den var
ikke tilgjengelig på alle flyvningene.

Klager krever business klasse på returen den 17. oktober eller full refusjon for selv å
oppgradere.

Tjenesteyterne har i det vesentlige anført
Flightfiner.no har ikke avgitt uttalelse til nemnda. Til klager har Flightfinder i det
vesentlige anført:

Flightfinder har vært i kontakt med SAS angående premium economy klassen. Flyvningen
ble gjennomført av South African Airlines, men booket under SAS flynummer SK. I følge
SAS er ikke premium economy tilgjengelig på codeshare flyvninger og flyforbindelser
som drives av andre operatører. 

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3.

Klagen er forelagt Flightfinder ved nemndas epost av 17. desember 2015 med frist til
11. februar 2016 for eventuelle bemerkninger. I eposten opplyses det bl.a. om at dersom
selskapet ikke benytter seg av sin rett til å uttale seg, kan nemnda likevel treffe vedtak
på grunnlag av de opplysninger som fremkommer i saken. Det opplyses videre om at
uimotsagte påstander fra en av partene normalt vil bli lagt til grunn som faktum av
nemnda. 

Flightfinder har ikke avgitt uttalelse til nemnda. Nemndas avgjørelse treffes på bakgrunn
av de foreliggende opplysninger.

Flightfinder er en formidler av billetter. De er ikke ansvarlig for selve flygningen, og krav
om erstatning i forbindelse med selve flygningen må rettes til flyselskapet. 

Det er på det rene at klager bestilte og betalte for Premium Økonomi-billetter. Det er
videre på det rene at han ikke fikk dette på deler av strekningen. Sett fra klagers ståsted
har Flightfinder således formidlet og tatt betalt for et produkt klager ikke har mottatt/
ikke finnes. Nemnda er av den oppfatning at Flightfinder må bære ansvaret for dette
overfor kunden. Hvorvidt Flightfinder i sin tur kan rette krav mot SAS vil avhenge av de
underliggende forhold.

Klagers returreise er for lengst gjennomført uten at klager fikk den billettklasse han
hadde betalt for. Saken må således løses ved økonomisk kompensasjon. Nemnda
anbefaler at Flightfinder refunderer prisdifferansen på bestillingstidspunktet mellom
Premium Økonomi billetter og den kategori billetter klager faktisk fløy med.

Vedtak

Transportklagenemnda-fly anbefaler at Flightfinder refunderer prisdifferansen på
bestillingstidspunktet mellom Premium Økonomi billetter og den billett kategori klager
faktisk fløy med.