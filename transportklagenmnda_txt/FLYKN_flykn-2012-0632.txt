Vedtak i Transportklagenemnda - Fly

Sammendrag

Krav om refusjon av skatter på ubenyttet returreise.

Dato
15.03.2013

Saksnummer
632/12F

Tjenesteyter
HRG Nordic / Lufthansa German Airlines

Krav om refusjon av skatter på ubenyttet returreise.

Klager har i det vesentlige anført:

Klager hadde bestilt en reise fra Bergen til Trieste t/r med avreise 3. - 10. juni 2012. Klager
valgte å kun benytte seg av utreisen, da han ønsket å forlenge reisen med en uke. Klager
bestilte ny returbillett med annet selskap.

Klager krever refusjon av skatter og avgifter på ubenyttet returbillett.

HRG Nordic har i det vesentlige anført:

Billetten klager kjøpte var en spesialpris. Ved bestilling av reisen ble det gjort oppmerksom
på at det er ingen refusjon ved avbestilling. Så lenge utreisen er benyttet er det heller ingen
flyskatter å refundere.

Lufthansa har ikke enveis lavpriser. Dersom man har kjøpt en t/r billett med Lufthansa, men
senere ønsker å gjøre denne om til en enveis billett, må prisen re kalkuleres til en enveisbillett
som er dyrere enn en t/r billett.

Det vil si at siden klager kun benyttet seg av utreisen på en t/r billett skylder han egentlig
Lufthansa penger, prisforskjellen mellom en enveis og en t/r billett.

HRG Nordic har vært i kontakt med Lufthansa for å dobbeltsjekke dette, og har fått bekreftet
at det dessverre ikke er noe å refundere på klagers billett.

Lufthansa har i det vesentlige anført:

En enveis billett fra Bergen til Trieste koster mer enn en tur/retur-billett Bergen-Trieste. HRG
Nordic har således handlet korrekt ved å nekte refusjon.

Nemnda bemerker:

Myndigheter og flyplasser pålegger flyselskap å kreve inn skatter og avgifter per reisende
passasjer. Disse skattene og avgiftene kreves bare fra flyselskapet når passasjeren faktisk
velger å reise. Dersom passasjeren ikke benytter seg av sin planlagte reise, har passasjeren i
utgangspunktet rett til å få refundert slike offentlige skatter og flyplassavgifter.

Klager hadde imidlertid i dette tilfellet kjøpt en tur/retur-billett. En tur/retur-billett er normalt
rimeligere enn to enveisbilletter. Det er ikke uvanlig at en enveisbillett er dyrere enn en tur/
retur-billett. Det ville i et slikt tilfelle gi passasjeren en urimelig fordel om han kun benyttet
billetten den ene veien.

Nemnda legger på bakgrunn av de foreliggende opplysninger til grunn at prisen på en
enveisbillett Bergen-Trieste i dette tilfellet var høyere enn prisen på en tur/returbillett. Det er
da ikke grunnlag for refusjon av deler av det innbetalte beløp.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Linda Olsen, Norwegian Air Shuttle ASA

Anders Vattekar, Air France