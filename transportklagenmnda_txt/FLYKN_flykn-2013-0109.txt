Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
15.05.2013

Saksnummer
109/13F

Tjenesteyter
Norwegian Air Shuttle ASA

Krav om standarderstatning grunnet forsinkelse.

Klager har i det vesentlige anført:

Klager skulle reise fra Roma til Oslo den 20. desember 2012 med DY1873. Da klager ankom
gate var det ingen informasjon på tavlen. Etter flere timer uten informasjon fra flyselskapet
kom det frem at flyet var forsinket grunnet værforhold på Gardermoen.

Klager stiller seg sterkt kritisk til mangel på informasjon fra Norwegian.

Klager krever standarderstatning som følge av forsinkelsen

Det vises for øvrig til klagers brev.

Norwegian har i det vesentlige anført:

DY1873 ble forsinket 3 t 54 min som følge av værforholdene på Gardermoen, freezing fog, det
vises til værrapport. Norwegian beklager at klager ikke mottok tilstrekkelig informasjon om
forsinkelsen.

I henhold til C-402/07 i EU domstolen, Sturgeon v Condor, er flyselskapene unntatt fra
videre kompensasjon hvis forsinkelsen er på under 3 timer, eller årsaken til forsinkelsen er
ekstraordinære omstendigheter utenfor flyselskapets kontroll som forhindrer flyvningen.

I de tilfeller hvor en uregelmessighet er forårsaket av en ekstraordinær omstendighet,
er flyselskapet unntatt fra forpliktelse til å utbetale kompensasjon. Omstendigheter som
er utenfor flyselskapets kontroll er hendelser som ikke er forårsaket av en handling eller
unnlatelse av flyselskapet.

På bakgrunn av ovennevnte kan Norwegian dessverre ikke imøtekomme klagers krav om
standarderstatning.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med 3 timer og 54 minutter.

Forsinkelse som medfører at passasjerene kommer frem til det endelige bestemmelsesstedet
tre timer eller mer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Nemnda finner på bakgrunn av de foreliggende opplysninger sannsynliggjort at forsinkelsen
skyldtes værproblemer på Gardermoen. Været nødvendiggjorde avvising av flyene, noe som
førte til køproblemer og forsinkelser. Nemnda er av den oppfatning at Norwegian ikke hadde
mulighet til å unngå forsinkelsen. Forsinkelsen gir følgelig ikke rett til standarderstatning.

Ved lengre forsinkelser skal flyselskapet tilby gratis måltider og forfriskninger som står i
rimelig forhold til ventetiden. Nemnda legger til grunn at det ikke ble gjort. Norwegian har
sagt seg villig til å erstatte klagernes utgifter mot original kvittering. Det fremkommer av saken
at klagerne har tatt vare på kvitteringer, og nemnda anbefaler at klager sender disse inn for
refusjon.

Vedtak:

Transportklagenemnda - fly finner ikke å kunne anbefale at klager gis medhold i sitt krav om
standarderstatning.

Vedtaket var enstemmig.