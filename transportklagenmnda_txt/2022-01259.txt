Tjenesteyter følger ikke vedtaket i saken (23.05.2023)
Kommentar fra tjenesteyter:

Standpunktet skyldes prinsipiell uenighet om at de faktiske forhold i saken skyldes
ekstraordinære omstendigheter, i tillegg til uenighet om bruken av rettslig grunnlag bak
vurderingen. 

Vedtak i Transportklagenemnda - Fly

Sammendrag

Krav om full refusjon av billettpris på grunn av transfergaranti.

Dato
28.03.2023

Saksnummer
2022-01259

Tjenesteytere
Gotogate - Marco Polo
Norwegian Air Shuttle
SAS

Klager har i det vesentlige anført

Klager (to passasjerer) skulle reise fra Oslo til Palermo via Roma 22. juni 2022. De skulle
reise tilbake til Oslo 2. juli 2022. Klager kjøpte separate billetter til reisen gjennom
reiseformidleren Gotogate og betalte 10 935 NOK for reservasjonen. 

Klagers flyvning fra Oslo til Roma, DY1870, ble kansellert av Norwegian dagen før utreise.
Klager mottok melding om dette fra Norwegian dagen før, 21. juni. Klager forteller at
de da kontaktet Gotogate sin kundestøtte, og fikk beskjed om at Gotogate ikke ville
foreta seg noe før avgangen var registrert som innstilt i deres system. Klager kontaktet
så Norwegian. Norwegian sa at det ikke var noe Norwegian kunne foreta seg heller, og
henviste klager tilbake til Gotogate. 

Klager forteller at det ikke virket som om de hadde noe annet alternativ enn å avbestille
reisen, så de ba om at dette ble gjort av Gotogate. Klager hadde valgt Gotogate fordi de
reklamerer med en transfergaranti som gir refusjon av hele reisen hvis en flyvning blir
innstilt. 

Dagen etter mottok klager SMS fra Gotogate om at flyvningen var innstilt. Da de
kontaktet Gotogate sin kundestøtte ble de informert om at klager ikke ville få refusjon på
grunn av at transfergarantien ikke gjelder ved force majeure. 

Klager krever full refusjon av beløpet de betalte til Gotogate, 10 935 NOK. Klager har til
nå mottatt 3003,24 NOK.

Tjenesteyterne har i det vesentlige anført
Norwegian har i det vesentlige uttalt: 

Kanselleringen av DY1870 skyldtes streik blant flyteknikerne (Norsk Flytekniker
Organisasjon) den 18. juni som varte til den 28. juni. Det vises til vedlagt bevegelseslogg
og e-poster fra driftskontrollsenter. 

Norwegian gjorde tiltak som å frigjøre fly som en midlertidig løsning for å redusere
antall kanselleringer. Streik er å betrakte som en ekstern omstendighet og her viser
flyselskapet til nr. 14 i forskriften: «På samme måte som under Montreal-konvensjonen
bør luftfartsselskapenes forpliktelser være begrenset eller bortfalle i tilfeller der en
hendelse er forårsaket av ekstraordinære omstendigheter som ikke kunne vært unngått
selv om alle rimelige tiltak var truffet. Slike omstendigheter kan særlig inntreffe i tilfeller
med politisk ustabilitet, værforhold som gjør det umulig å gjennomføre den berørte
flygingen, sikkerhetsrisiko, uforutsette mangler ved flysikkerheten og streiker som
påvirker driften til det transporterende luftfartsselskap.» 

Norwegian har utbetalt refusjon for flybillettene til reiseformidleren klager bestilte
gjennom.   

Gotogate har i det vesentlige uttalt:  

Marco Polo Travel AS, Gotogate, opptrer kun i egenskap av å være formidler av
reisetjenester. Selve avtalen om en flyreise inngås mellom kunden og det aktuelle
flyselskapet. Gotogate er ikke medleverandør av reisetjenestene, og er ikke part i avtalen
mellom flyselskapet og forbrukeren. Dette innebærer at Gotogate sine forpliktelser er
begrenset til formidlingen av reisetjenester og eventuelle tilleggstjenester forbrukeren
har kjøpt av Gotogate. 

Gotogate informerer tydelig om sin rolle flere steder på nettsidene og i sine generelle
vilkår. Klager har bekreftet å ha lest og akseptert vilkårene ved bestilling. 

Klager booket 20. mai 2022 en tur/retur-reise for to personer fra Oslo til Palermo. Hele
reisen består av separate bookingnummer som er uavhengig av hverandre. Klager
kontaktet Gotogate 21. juni da flyet fra Oslo til Roma, bookingnummer WEJ5CG, ble
innstilt av Norwegian på grunn av den pågående streiken. Klager meddelte 22. juni at de
ikke ønsket nye flyalternativ, og at de ønsket full refusjon for hele ordren. Klager foretok
avbestilling av bookingsnummeret WEJ5CG og ble i forbindelse med dette informert om
at transfergarantien ikke gjelder ved force majeure. 

Den 21. juli ble det utført en refusjon for bookingnummeret WEJ5CG til klager på 3003,24
NOK. Gotogate har sjekket avbestillingsreglene for de resterende bookingene, og
dessverre er disse ikke-refunderbare i henhold til flyselskapenes vilkår. 

Gotogate har imidlertid mottatt skatter og avgifter for billettene med bookingnummer
WE6SS4 og WEDSCN på totalt 889,34 NOK. Disse skattene ble 28. november 2022
refundert til klager. 

Gotogate avviser klagers krav på full refusjon for de resterende bookingene. Gotogate
legger til at flyselskapets beslutning er helt utenfor deres kontroll og at selskapet
ville lidd store økonomiske skader i tilfeller der det forventes at Gotogate forventes
å refundere forbrukere i situasjoner der de ikke har økonomiske midler til å dekke
kostnadene.

Nemnda bemerker

Kansellering gir rett til standarderstatning med mindre flyselskapet godtgjør at
kanselleringen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artiklene 5 og 7.  

Norwegian har uttalt og underbygget med dokumentasjon at kanselleringen av DY1870
skyldtes streik blant flyteknikere. Spørsmålet for nemnda er om dette er å anse som
ekstraordinære omstendigheter som ikke kunne vært unngått selv om alle rimelige tiltak
var truffet.

EU-forordningen nevner i sin fortale, punkt 14, at streiker som påvirker driften til det
transporterende luftfartsselskap kan være å regne som en ekstraordinær omstendighet
i EU-forordningens forstand. Forordningen utdyper imidlertid ikke hvilken type
streiker som må anses dekket. EU-domstolen har i sak C-28/20 og C-613/20 behandlet
spørsmålet. 

Nemndas flertall - lederen og forbrukerrepresentantene - mener at streiken blant
flyteknikerne ansatt i Norwegian ikke er en ekstraordinær omstendighet i EU-
forordningens forstand. Nemnda viser til C-613/20, og forstår dommen slik at EU-
domstolen konkluderte med at streik blant egne ansatte, også når streiken er organisert
av fagforening, ikke er en «ekstern» begivenhet for flyselskapet fordi fagforening
opptrer i flyselskapets ansattes interesser. Både flyving og flyteknikertjenester ligger
etter flertallets syn innenfor et flyselskaps sedvanlige virksomhet. Nemndas flertall
mener derfor at streiken ligger innenfor selskapets kontroll når det dreier seg om streik
blant ansatte i eget selskap. Flertallet ser ikke noen prinsipiell forskjell mellom piloter,
kabinansatte og flyteknikere. Nemndas flertall mener altså at streiken blant Norwegians
egne flyteknikere ikke er å anse som en ekstraordinær begivenhet i forordningens
forstand, og at klager har rett på 400 EUR i standarderstatning pr passasjer fra
Norwegian. 

Mindretallet, bransjerepresentantene mener at flyteknikerstreiken utgjør en
ekstraordinær begivenhet som Norwegian ikke hadde noen mulighet for å påvirke
utfallet av. Mindretallet mener derfor at klager ikke har rett på standarderstatning.

Klager har fremmet krav om full refusjon av billettene de har kjøpt fra Gotogate med
henvisning til deres transfergaranti.

I Gotogate sin transfergaranti står det følgende: 
«Når du informerer oss om en endring, tilbyr vi deg ett av følgende tre alternativer: 
1. En ny flyreise i samme prisklasse
2. Full refusjon for ubrukte flybilletter 
3. En betalt flyreise tilbake til avgangsflyplassen» 

Nemnda forstår det slik at klager var interessert i full refusjon for ubrukte billetter. 

Gotogate har her vist til sine vilkår, pkt. 8.2.3 der det står at transfergarantien ikke gjelder
«hvis endringen har oppstått på grunn av force majeure-situasjoner, noe som innebærer
omstendigheter utenfor flyselskapenes rimelige kontroll, slik som (uten begrensning)
politisk ustabilitet, ekstreme værforhold, sikkerhetsrisikoer, betydelige begrensninger og/
eller flyselskapets konkurs/insolvens.» 

Nemnda viser her til tidligere vurdering av om streik blant ansatte i Norwegian er å
anse som en ekstraordinær omstendighet, og mener at streik blant flyteknikerne ansatt
hos Norwegian er en «intern» omstendighet innenfor flyselskapets kontroll. Nemnda
mener derfor at Gotogate sin transfergaranti gjelder i dette tilfellet. Gotogate har
markedsført en transfergaranti, og må dermed være forpliktet til å overholde den i tråd
med vilkårene. Gotogate har ikke overholdt sine avtaleforpliktelser når de overfor klager
ikke har tilbudt dem valgalternativene transfergarantien oppstiller. Nemnda mener
klager har krav på full refusjon for ubrukte flybilletter fra Gotogate. 

Av ordrebekreftelsen fremgår det at flybillettene koster 8443 NOK, og at det er betalt
ekstra for bagasje og innsjekk. Gotogate sin transfergaranti lover full refusjon av ubrukte
flybilletter. Nemnda mener imidlertid at 'full refusjon' også må innebære refusjon av
ekstrautgifter til innsjekk og bagasje refunderes. Klager har derfor krav på 10 935 NOK
i refusjon for flybillettene. Allerede utstedt refusjon for flybillettene med Norwegian
på 3003,24 NOK og eventuelle refunderte flyskatter og avgifter tilsvarende 889,34 NOK
kommer til fradrag. 

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at Norwegian utbetaler 800 EUR i
standardkompensasjon til klager, og at Gotogate refunderer prisen for klagers ubrukte
flybilletter til klager med fradrag for refusjon som allerede er utbetalt.