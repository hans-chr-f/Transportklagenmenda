Vedtak i Transportklagenemnda
- Kollektivreiser

Sammendrag

Refusjon av utlegg for Uber på grunn av innstilling

Dato
09.12.2019

Saksnummer
2019-03560

Tjenesteytere
Ruter

Klager har i det vesentlige anført

Klager skulle reise fra Jernbanetorget til Blindern den 28.august 2019 men på grunn av
problemer med signalet mellom Stortinget og Majorstua ble T-banen innstilt. På grunn av
denne innstillingen måtte klager finne annen måte å komme seg frem på og valgte å ta
en Uber til Blindern. 

Klager krever å få utgiftene for Uber på 378,41 kr refundert på grunn av innstillingen.

Tjenesteyterne har i det vesentlige anført
Klager skulle reise med T-banen den 28.august 2019, men på grunn av stans valgte hun
å ta en Uber. Klager kunne i dette tilfellet tatt trikk, som ville vært et godt alternativ
på denne strekningen. Ruter sin reisegaranti dekker kun ordinær drosje og ikke andre
bilselskaper uten drosjeløyve. Uber er ikke et offentlig godkjent drosjefirma, men har
selskap/limousinløyve. 

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager krever refundert utgifter på kr. 378,41 til Uber transport da t-banen fra Majorstua
til Blindern var innstilt.

Nemnda bemerker at det fremgår av Ruters omtale av reisegarantien på nettet at
garantien kun gjelder for utgifter til ordinære drosjer som har løyvenummer ikke for
Uber.

Nemnda kan ikke se at det er grunnlag for å anbefale at klager får dekket regningen fra
Uber. 

Nemnda har i en tidligere sak oppfordret Ruter til å vurdere om også andre
drosjelignende transportselskaper kan omfattes av reisegarantien. 
Nemnda er kjent med at Ruter ikke ønsker dette av kontrollmessige årsaker.

Vedtak

Transportklagenemnda Kollektivtransport finner ikke å kunne anbefale at klager gis
medhold.