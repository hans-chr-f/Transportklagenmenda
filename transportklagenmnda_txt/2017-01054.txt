Vedtak i Transportklagenemnda - Fly

Sammendrag

Krav om standarderstatning grunnet kansellering og forsinkelse.

Dato
13.03.2018

Saksnummer
2017-01054

Tjenesteytere
Wizz Air

Klager har i det vesentlige anført

Klager og hans reisefølge skulle reise fra Torp til Warszawa den 26. februar 2017 kl 14.15
med flight W6 1516. Avgangen ble kansellert og klager ble booket om til neste dag.
Avgangen neste dag ble omlag 20 timer forsinket.

Klager krever standarderstatning 250 euro for hver av hendelsene, det vil si 250 euro per
person for kanselleringen og 250 euro per person for forsinkelsen. Videre krever han
refusjon av utgifter i ventetiden, tilsammen kroner 959. Utgiftene er dokumentert. 

Videre krever klager refusjon av utgifter til biltransport fra og til hjemsted og flyplass
to ganger, tilsammen 236 kilometer à 4,1 kr per kilometer, totalt kroner 968. Dette er
umulig å dokumentere, og klager påpeker at drosje ville medført en adskillig høyere
utgift.  

Det vises for øvrig til klagers brev.

Tjenesteyterne har i det vesentlige anført
W6 1516 ble kansellert som følge av dårlige værforhold, det vises til fremlagt
dokumentasjon.

Hendelsen er ikke kompensasjonsberettiget da årsaken var ekstraordinære
omstendigheter utenfor Wizz Airs kontroll. 

Wizz Air har refundert klagers dokumenterte utgifter i ventetiden, kroner 959, men kan
ikke imøtekomme hans krav utover dette.

Det vises for øvrig til Wizz Airs brev.

Nemnda bemerker

Forsinkelse som medfører at passasjerene kommer mer enn 3 timer senere frem
enn planlagt til det endelige bestemmelsesstedet, utløser en plikt for flyselskapet til å
utbetale standarderstatning med mindre selskapet godtgjør at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf EU-forordning 261 / 2004 artiklene 5, 6 og 7 og EU-domstolens avgjørelser
i sak Sturgeon-Condor av 19.11.2009 (C-402/07) og Nelson med flere av 23.10.2012
(C-581/10).

Værforhold som påvirker flytrafikken ved at det ikke er mulig å lande / ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det
kreves ikke at værforholdene er den direkte utløsende årsaken. Det er tilstrekkelig at de
vanskelige værforholdene utgjør en indirekte årsak til kanselleringen.

Ved vurderingen av om alle rimelige tiltak ble truffet for å unngå kanselleringen, må det
foretas en helhetsvurdering av situasjonen. 

Nemnda legger på bakgrunn av de foreliggende opplysninger til grunn at selskapet
har godtgjort at forsinkelsen den første dagen skyldtes været, og dette har også
klager eksplisitt uttalt at han aksepterer. Videre finner nemnda at dette var en slik
ekstraordinær omstendighet som ikke kunne vært unngått, og at alle rimelige tiltak ble
truffet for å unngå forsinkelsen. 

Wizz Air har imidlertid unnlatt å kommentere forsinkelsen på 20 timer neste dag.
Selskapet har dermed ikke godtgjort at denne forsinkelsen skyldtes ekstraordinære
omstendigheter som ikke kunne vært unngått. Klager og hans reisefølge har etter dette
krav på standarderstatning på 250 euro per person når det gjelder denne forsinkelsen.

Wizz Air har refundert klagers dokumenterte utgifter i ventetiden, kroner 959 som å
anses å gjelde kanselleringen av første flygning. Udokumenterte utgifter til biltransport
har klager etter nemndas syn ikke krav på.

Nemnda finner etter dette at klager har krav på standarderstatning på 250 per person,
men for øvrig ikke har krav på erstatning utover det han allerede har mottatt.

Vedtak

Transportklagenemnda - fly anbefaler at Wizz Air betaler standarderstatning til klager og
hans reisefølge med 250 euro per person i tillegg til den erstatningen han allerede har
mottatt.