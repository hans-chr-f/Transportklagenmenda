Vedtak i Transportklagenemnda - Fly

Sammendrag

Krav om standardkompensasjon ved kansellering. Snøvær i Oslo 24. april 2017.

Dato
17.04.2018

Saksnummer
2017-02331

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY994 fra Oslo lufthavn (OSL) til Billund
(BLL) 24. april 2017 kl. 13.00. Flyvningen ble kansellert. Klager har på dette grunnlag
fremsatt krav om standardkompensasjon i henhold til EU-forordning 261/2004 på 250
euro.

Tjenesteyterne har i det vesentlige anført
Norwegians flyvning DY994 fra Oslo til Billund 24. april 2017 ble kansellert som følge
av kraftig snøfall i Oslo denne dagen. Samtlige flyvninger ble forsinket denne dagen, og
svært mange ble kansellert. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav om standardkompensasjon.

Nemnda bemerker

Norwegians flyvning DY994 fra Oslo lufthavn (OSL) til Billund (BLL) 24. april 2017 kl. 13.00
ble kansellert. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken ved at det ikke er mulig å lande eller ta av, ved at
det oppstår store forsinkelser mv., kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå kanselleringen. 

I dette tilfellet skyldtes kanselleringen det kraftige snøværet i Oslo 24. april 2017.
Nemnda mener at disse værforholdene må anses som en ekstraordinær omstendighet
i forordningens forstand. Forsinkelser og kanselleringer som følge av værforholdene
denne dagen kunne ikke vært unngått selv om alle rimelige tiltak ble truffet.
Kanselleringen gir etter dette ikke rett til standarderstatning, og nemnda anbefaler ikke
at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.