Vedtak i Pakkereisenemnda

Sammendrag

Saken gjelder flyforsinkelse til Thailand. Klager anfører at de ble 19 t og 40 min forsinket
fra Gardermoen. De har fått utbetalt en dagsandel per person i kompensasjon - til

sammen kr.13.280,- for 15 personer. Hun krever 600 euro per person i henhold til EU-
forordning 261/2004. Star Tour har vist til flyselskapets rapport som viser at årsaken var
en teknisk feil som flyselskapet ikke hadde mulighet til å forhindre til tross for tidligere
teknisk kontroll. Da er det ikke grunnlag for krav om erstatning etter EU-forordningen.

Dato
18.09.2013

Saksnummer
19/13P

Tjenesteyter
Star Tour AS

Sakens dokumenter ble lagt frem.

Klager: X

Turarrangør: Star Tour AS

Antall reisende: 15

Reisens pris: ca.14.000,- pr stk

Saken gjelder:

Saken gjelder flyforsinkelse til Thailand.

Klager anfører at de ble 19 t og 40 min forsinket fra Gardermoen. De har fått utbetalt en
dagsandel per person i kompensasjon - til sammen kr.13.280,- for 15 personer. Hun krever
600 euro per person i henhold til EU-forordning 261/2004.

Star Tour har vist til flyselskapets rapport som viser at årsaken var en teknisk feil som
flyselskapet ikke hadde mulighet til å forhindre til tross for tidligere teknisk kontroll. Da er det
ikke grunnlag for krav om erstatning etter EU-forordningen.

Nemnda bemerker:

Den rett til erstatning passasjerer har etter Art.7 i EU-forordning 261/2004 gjelder ikke dersom
flyselskapet/turarrangør kan godtgjøre at forsinkelsen skyldes

«ekstraordinære omstendigheter som ikke kunne ha vært unngått selv om alle rimelige tiltak
var truffet» - Art.5 nr.3. Det er altså flyselskapet som må godtgjøre at det foreligger slike
ekstraordinære omstendigheter, og bestemmelsen tolkes strengt. Reklamasjonsnemnda
har tidligere lagt til grunn at også når det gjelder tekniske feil, er det flyselskapets plikt
til å godtgjøre at det foreligger slike ekstraordinære forhold. Det er flyselskapet som
har størst mulighet for å påvirke og forhindre at tekniske feil oppstår. Også preventive
hensyn tilsier at flyselskapet i utgangspunktet må bære ansvaret også ved teknisk svikt. At
flyselskapet har utført vanlig obligatorisk vedlikeholdsprogram og feilen oppstår plutselig eller
oppdages plutselig før avgang, betyr ikke uten videre at det foreligger slike ekstraordinære
omstendigheter som forordningen krever for å bli fritatt for erstatningsansvar.

I det foreliggende tilfelle har flyselskapet gitt følgende beskrivelse av problemet:

« The aircraft had an anti ice defect. We can dispatch the aircraft with the valve locked in the
open position, part of this procedue is to lock the HPSOV in the closed position, which was
done and signed for and the aircraft released. On taxi out the aircraft had no blend air which
meant thai the PRSOV had failed, the aircraft came back on stand.

A component was sent from ARN and replaced over night. There have been no furter
occurences of this defect».

Nemnda betrakter dette kun som en forklaring på hva den tekniske feil konkret besto i og ikke
som en dokumentasjon for at dette var en så ekstraordinær omstendighet at bestemmelsen
i Art,5 nr.3 får anvendelse. Som nevnt foran er det flyselskapet som skal «godtgjøre» at det
forelå et slikt forhold.

Nemnda har etter dette kommet til at klagers reisefølge har krav på en erstatning på 600 euro
per person. Til fradrag kommer det som tidligere er utbetalt.

Vedtak:

Reklamasjonsnemnda anbefaler at det gis en kompensasjon på 600 euro per person med
fradrag av det som tidligere er utbetalt.

Vedtaket var enstemmig.