Vedtak i Pakkereisenemnda

Sammendrag

Krav om standarderstatning i henhold til EU-forordning
261/2004 på 400 euro per person ved forsinkelse.

Dato
01.06.2016

Saksnummer
313/15PF

Tjenesteyter
Ving Norge AS/Thomas Cook Airlines Scandinavia

Saken gjelder:

Krav om standarderstatning i henhold til EU-forordning 261/2004 på 400 euro per person ved
forsinkelse.

Klager har i det vesentlige anført:

Klager bestilte en reise for tre personer med innkvartering i en 2-romsleilighet på Smartline
Sunpark Garden i Alanya i perioden 02.05.15 - 10.05.15.

Ved utreisen ble flyet med Thomas Cook Airlines rute DK803 fra Oslo Lufthavn Gardermoen til
Antalya den 02.05.15 forsinket pga. tekniske problemer.

Det vises for øvrig til klagers brev.

Ving har i det vesentlige anført:

Forsinkelsen oppsto på grunn av et plutselig oppstått hydraulikkproblem. For å minimere
forsinkelsen, valgte Ving gå fordele sine gjester på 2 fly. Forsinkelsen ble på totalt 16 timer og
16 minutter.

Klager har fått refundert kr 365 per person.

Det vises for øvrig til brev fra Ving og Thomas Cook Airlines.

Nemnda bemerker:

EU-forordning 261/2004 fastsetter felles regler for erstatning og assistanse til passasjerer ved
nektet ombordstigning og ved innstilt eller vesentlig forsinket flygning.

Ved kansellering (innstilling) av en flygning har passasjeren rett til en standarderstatning
på 250, 400 eller 600 euro (avhengig av lengden på flygningen) med mindre selskapet
kan godtgjøre at innstillingen skyldes ekstraordinære omstendigheter som ikke kunne
vært unngått selv om alle rimelige tiltak var truffet, jf. forordningen artikkel 5. Tilsvarende
gjelder ved forsinkelser som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet, jf. EU-
domstolens avgjørelser i sak Sturgeon-Condor av 19. november 2009 (C-402/07) og i sak
Nelson m.fl. av 23. oktober 2012 (C-581/10). Forsinkelsen i vår sak ble på 16 timer og 16
minutter.

EU-domstolen avsa dom i sak C-257/14 17. september 2015 - Corina van der Lans - KLM.
I dommen har domstolen uttalt at «en teknisk feil, [. ], som oppstår plutselig, som ikke
kan tilskrives manglende vedlikehold, og som heller ikke er blitt oppdaget under vanlig
vedlikehold, ikke er omfattet av begrepet «ekstraordinære omstendigheter» [..].»

Det fremgår av dommen at unntak kan tenkes ved fabrikasjonsfeil og ved skader på flyet pga.
sabotasje eller terrorhandlinger. Noe slikt foreligger det ikke opplysninger om i denne saken.

Teknisk feil vil, etter dette, som hovedregel ikke anses om en ekstraordinær omstendighet
som fritar for plikten til å betale standarderstatning etter forordningen. Erstatningen beløper
seg etter artikkel 7 nr. 1 c) til 400 euro pr. person. Klagerens reisefølge besto av tre betalende
passasjerer. Erstatningen blir da 400 euro pr. person, totalt 1.200 euro.

Klageren har fått utbetalt kr 365, så vidt nemnda skjønner som kompensasjon for en
dagsandel. Etter nemndas syn skal dette ikke komme til fradrag i erstatning etter EU-
forordningen, da arrangørens omsorgsansvar for passasjerene i ventetiden innebærer at det
skal sørges for mat og drikke. Etter det som er opplyst gikk det lang tid før gjestene ble kjørt til
et hotell. Middag ble servert etter kl. 22.30, og flyet skulle opprinnelig å avgått kl. 17.20.

Vedtak:

Pakkereisenemnda anbefaler at det blir utbetalt en standarderstatning på 400 euro per
betalende passasjer, totalt 1.200 euro.

Vedtaket er enstemmig.