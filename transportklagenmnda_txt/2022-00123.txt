Vedtak i Transportklagenemnda - Fly

Sammendrag

Krav om erstatning og refusjon av utgifter. Nektet ombordstigning ved mellomlanding.

Dato
25.05.2022

Saksnummer
2022-00123

Tjenesteytere
Etihad Airways
KLM

Klager har i det vesentlige anført

Klager skulle reise fra Bergen til Manila via Amsterdam og Abu Dhabi den 13/14.
desember 2021 (retur den 19/20. januar 2022).  Bookingen ble gjort på Etihad Airways
sine hjemmesider. Flyvningen fra Bergen til Amsterdam (EY7345) ble operert av KLM.
Videre skulle hun fly med Etihad Airways sine flyvninger EY78 og EY424. 

Før avreise fikk klager flere oppdateringer om endringer i avreise- og ankomsttidspunkt.
Klager mottok i tillegg e-post med informasjon om innreisekrav i Manila (PCR-test
ikke eldre enn 72 timer, utfylt helseskjema, nedlastning av traze-app og seks dagers
karantenehotell).  Klager ordnet alt dette. Hun sjekket i tillegg reiseguiden på selskapets
hjemmesider for å være på den sikre siden. Det sto tydelig at klager hadde rett til
innreise til hjemlandet sitt. 

På avreisedagen den 13. desember 2021 sjekket klager inn på KLM sin skranke på Bergen
Lufthavn. Hun fortalte at endelig destinasjon var Manila. Klager fikk da beskjed om at
hun måtte plukke opp bagasjen og sjekke inn på nytt i Amsterdam. Da klager ankom
Amsterdam og skulle sjekke inn på neste flyvning kunne de ikke finne hennes navn i
systemene. Hun fremviste bookingen sin og viste til at hun til og med hadde seteplass
på de to flyvningene. Klager ble likevel nektet å sjekke inn, med den begrunnelse at hun
hadde blitt fjernet fra flyvningen. De ansatte i skranken kunne så fortelle at Manila var
stengt. Klager forklarte at hun var fra Norge. Dette hjalp ikke, da de ansatte fastholdt at
de måtte forholde seg til det som sto i deres systemer. 

Etter hvert kom også en annen ansatt til skranken. Hun sa at klager ikke hadde oppgitt
sin kontaktinformasjon til flyselskapet, og at de derfor ikke hadde fått kontaktet henne.
Klager stiller spørsmålstegn ved dette, ettersom hun har fått mange oppdateringer både
pr. telefon og e-post. Klager ble bedt om å henvende seg til KLM for assistanse, da det
kun ville være dem som kunne hjelpe henne.

Det var lang kø frem til KLM sin skranke. Klager fikk der beskjed om at de ikke kunne
hjelpe henne, ettersom bookingen var gjort via Etihad Airways. Klager gikk tilbake til der
hun opprinnelig skulle sjekke inn. Hun fikk ikke noe hjelp, og kun henvisning om å ringe
Etihad Airways. Pr. telefon fikk hun beskjed om at hun ble fjernet fra flyvningen fordi
hennes endelige bestemmelsessted var Manila. Klager forklarte at hun var fra Norge, og
at hun kun mellomlandet i Amsterdam. Klager var klar over at Nederland sto på listen
over røde land, men det sto klart på Etihads reiseguide at dette ikke gjelder de som kun
mellomlander der.  Klager fikk likevel beskjed om at de ikke kunne hjelpe henne, og at
hun selv måtte booke en billett tilbake til Bergen. Hun fikk også beskjed om at de hadde
forsøkt å ringe henne, men klager kunne ikke se noe tapt anrop fra selskapet. 

I henhold til EU-forordning 261/2004 er man ansvarlig for å gi assistanse ved nektet
ombordstigning. Klager fikk ikke noe assistanse, men bare beskjed om at hun måtte ta
kostnadene ved å komme seg hjem på egenhånd. Klager følte seg hjelpeløs. 

Klager kjøpte billett tilbake til Bergen. KLM tillater kun bagasje på 23 kg, mens klager
hadde 32 kg, da hun skulle reise på business-klasse til Manila. Da hun kom tilbake til
Bergen samme dag måtte hun stå i en lang kø for å ta covid-test. 

Klager ringte Etihad Airways dagen etter hun kom hjem. Hun fikk da beskjed om at
Norge var på listen over røde land, og at det var derfor hun ble nektet ombordstigning.
Klager festet ikke lit til denne forklaringen. Hun ble tilbudt refusjon/ombooking mot
mellomlegget i pris. Klager opplevde veldig dårlig kundeservice pr. telefon, og måtte flere
ganger vente i lang tid på at flyselskapet undersøkte hva som hadde skjedd. Hun fikk
også beskjed om at de måtte sjekke om klager skulle betale en "penalty". 

Klager hadde gledet seg til å reise på business-klasse til hjemlandet sitt for å se familien
sin. Det hadde vært vanskelig å få fri fra jobben. 

Klager har fremsatt krav om erstatning/refusjon i henhold til EU's passasjerrettigheter,
full refusjon av hele turen (inkludert karantenehotellet på Filippinene, flybillett fra
Amsterdam til Bergen og erstatning for minst fem uker ødelagt ferie.

Tjenesteyterne har i det vesentlige anført
Etihad Airways har tross oppfordring ikke fremmet tilsvar i saken. Til klager direkte har
de svart at alle reisende fra røde land ikke kunne reise til Filippinene. Dette grunnet den
pågående situasjonen med covid-19. Passasjerer anmodes om å sjekke retningslinjene
før avreise, da disse kan endres når som helst. Etihad har videre anbefalt klager å
kontakte sin reiseforsikring. Det er videre presisert at EU-forordning 261/2004 ikke er
anvendbar for klagers tilfelle. 

KLM har anført følgende:

KLM har gjennomgått klagers booking for reise til Manila, og kan se at bookingen og
utstedelsen av billetten ble gjort gjennom Etihad Airways. Alle de fire kanselleringene
ble gjort av Etihad.  Den 8. november 2021 kansellerte Etihad den første flyvningen. Den
14. november 2021 kansellerte de den andre. Den 6. desember 2021 kansellerte de den
tredje. Den 10. desember 2021 kansellerte de de ombookede flyvningene. Den 18. januar
2022 kansellerte de ytterligere to flyvninger. Ettersom bookingen ble gjort av Etihad og
billetten utstedt av Etihad, var KLM ikke involvert i transaksjonene eller endringene.

KLM må basert på ovenstående avslå klagers krav knyttet til nektet ombordstigning.
Grunnen til at hun ikke fikk reist var fordi Etihad kansellerte flesteparten av hennes
flyvninger. Hun hadde derfor ingen videre reise, men kun flyvningen til Amsterdam.

Nemnda bemerker

Slik nemnda oppfatter hendelsesforløpet ble klager fjernet fra flyvningene videre til
henholdsvis Abu Dhabi og Manila, til tross for at flyvningene rent faktisk gikk. Fjerningen
synes å være knyttet til innreiseregler til Manila i forbindelse med covid-19 pandemien. 

Passasjerene plikter selv å sørge for å ha nødvendige reisedokumenter og være
oppdatert på reiserestriksjoner. Flyselskapet er ansvarlig for å kontrollere at passasjeren
har nødvendige reisedokumenter. Dersom selskapet tar med passasjerer som ikke har
papirene i orden, kan selskapet bli ilagt en bot av vedkommende lands myndigheter, og
må i et slikt tilfelle besørge retur av passasjeren.

Klager har anført at reglene for innreise ble sjekket i forkant av avreise, og at hun
oppfylte alle kravene. 

EU-forordning 261/2004 artikkel 2 bokstav j) definerer hva som utgjør «nektet
ombordstigning» i EU-forordningens forstand. Av bestemmelsen kommer det frem
at avvisning av en passasjer som møter til innsjekking i henhold til vilkårene fastsatt i
artikkel 3 nummer 2, i utgangspunktet utgjør nektet ombordstigning. Unntak fra dette er
når det er rimelig grunn til avvisningen, for eksempel av helse- eller sikkerhetsmessige
årsaker eller fordi reisedokumentene er utilstrekkelige jf. artikkel 3 nummer 2.

Klager ble nektet ombordstigning/innsjekk på Etihad Airways flyvning fra Amsterdam til
Abu Dhabi (EY78). Etihad Airways har ikke fremmet tilsvar for nemnda, og har således
ikke lagt frem noe dokumentasjon som sannsynliggjør at de hadde rimelig grunn til å
avvise klager. Klager har derfor rett på standarderstatning på 600 euro, jf. EU-forordning
261/2004 artikkel 7, jf. artikkel 4 nr. 3. 

Nemnda anbefaler også at Etihad Airways refunderer klagers opprinnelige booking kjøpt
via Etihad Airways fullt ut, jf. EU-forordning 261/2004 artikkel 8 punkt 1 bokstav a) første
strekpunkt, samt refunderer billetten (inkludert ekstra bagasjekostnad) klager måtte
kjøpe for å reise tilbake til Bergen, jf. EU-forordning 261/2004 artikkel 8 punkt 1 bokstav
a) andre strekpunkt. Sistnevnte utgjorde totalt 5153,05 NOK. 

Klager har i tillegg krevd refusjon av kostnaden til forhåndsbestilt karantenehotell i
Manila (3887,90 NOK), samt en kompensasjon for ødelagt ferie (ikke økonomisk-tap).
Sistnevnte er tap som ikke kan kreves erstattet med hjemmel i EU-forordning 261/2004.
Klager kan imidlertid ha rett på erstatning på annet juridisk grunnlag. Etter nemndas
oppfatning vil standardkompensasjonen etter EU-forordning 261/2004 dekke tapet
knyttet til karantenehotellet, jf. EU-forordning 261/2004 artikkel 12 om samordning. Når
det gjelder kompensasjon for ødelagt ferie mener nemnda at dette dekkes gjennom
standarderstatningen.

Vedtak

Transportklagenemnda anbefaler at Etihad Airways utbetaler standarderstatning på 600
EUR, refunderer klagers opprinnelige booking fullt ut, samt dekker klagers utgift til ny
returreise tilbake til Bergen (5153,05 NOK).