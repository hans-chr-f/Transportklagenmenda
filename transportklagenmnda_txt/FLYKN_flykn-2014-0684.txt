Vedtak i Transportklagenemnda - Fly

Sammendrag

Krav om erstatning grunnet kansellering.

Dato
16.02.2015

Saksnummer
684/14F

Tjenesteyter
Ryanair

Klager har i det vesentlige anført:

Klager skulle reise fra Palma de Mallorca til Torp den 25. juni 2014 kl. 06:45 med FR3494.
Avgangen ble kansellert, og neste avgang Ryanair kunne tilby klager var den 29. juni, fire dager
senere. Klager valgte derfor å kjøpe nye billetter med annet selskap samme dag, disse kostet
kroner 8 586 for fire personer.

Klager krever erstattet sine ekstra utgifter til hjemreisen.

Det vises for øvrig til klagers brev.

Ryanair har i det vesentlige anført:

FR3494 ble kansellert som følge av streik i Frankrike, det vises til fremlagt dokumentasjon.
Kanselleringen er ikke kompensasjonsberettiget i henhold til EU-forordning 261/2004 da
årsaken til hendelsen var ekstraordinær og utenfor Ryanairs kontroll.

Ryanair har refundert klagers ubenyttede billetter, men kan dessverre ikke imøtekomme
hennes krav utover dette.

Det vises for øvrig til Ryanairs brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå innstillingen.

EU-forordningen nevner i sin fortale at streik kan være et eksempel på en ekstraordinær
omstendighet som medfører at flyselskapets forpliktelser bør være begrenset eller bortfalle.

Nemnda legger på bakgrunn av de foreliggende opplysninger til grunn at innstillingen skyldtes
streik i trafikkontrollen i Frankrike, og nemda er av den oppfatning at dette er å betrakte som
en ekstraordinær omstendighet i EU-forordningens forstand. I den foreliggende situasjon
kunne innstillingen ikke unngås selv om alle rimelige tiltak var truffet. Innstillingen gir følgelig
ikke rett til standarderstatning etter EU-forordningen.

Ved innstilling av en flygning skal passasjeren ha valget mellom refusjon av hele
billettprisen eller omruting snarest mulig, på tilsvarende transportvilkår, til det endelige
bestemmelsesstedet, jf. forordningen artikkel 5, jf. artikkel. Ryanair tilbød klagerne omruting
fire dager senere. Klager valgte da refusjon av reisens pris, og kjøpte billetter med Norwegian
samme dag.

Nemnda er av den oppfatning at Ryanair ikke har oppfylt sin plikt etter forordningen ved
å tilby omruting med eget selskap fire dager senere. Det var billetter tilgjengelige hos
Norwegian samme dag, og Ryanair burde etter nemndas vurdering tilbudt å dekke omruting
med dette selskap. Nemnda peker i denne sammenheng på at Ryanair i den foreliggende
situasjon alternativt måtte ha dekket klagernes utgifter til hotell og mat/forfriskninger i fire
dager.

Nemnda anbefaler på denne bakgrunn at Ryanair erstatter klagers ekstrautgifter, dvs. utgifter
til nye billetter med fratrekk av Ryanairbillettene.

Nemnda bemerker avslutningsvis at det i den foreliggende situasjon er uten betydning at
klager valgte ikke å akseptere Ryanairs forslag til omruting.

Vedtak:

Transportklagenemnda - fly anbefaler at Ryanair erstatter klagers ekstrautgifter.

Vedtaket var enstemmig.