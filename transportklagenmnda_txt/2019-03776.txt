Vedtak i Transportklagenemnda - Fly

Sammendrag

Krav om standarderstatning grunnet nektet ombordstigning.

Dato
21.04.2020

Saksnummer
2019-03776

Tjenesteytere
KLM

Klager har i det vesentlige anført

Klager med reisefølge (tilsammen 13 personer) skulle reise fra Stavanger til München
via Amsterdam den 25. juli 2019. Planlagt avgangstid fra Stavanger var kl. 13.15, med
ankomst München kl. 17.00. Grunnet problemer med drivstoffsystemet i Amsterdam
tok ikke KLM med passasjerer som skulle videre fra Amsterdam. Fire av de reisende
ble omrutet via København, mens ni ble omrutet via Oslo. Reisefølget ankom endelig
bestemmelsessted mer enn tre timer forsinket.

Klager stiller seg undrende til KLMs forklaring, da dokumentasjonen viser at
drivstoffsystemet var i drift igjen 16 timer før klagers avgang. 

Klager krever standarderstatning i henhold til EU-forordning 261/2004, 250 euro per
person. 

Det vises for øvrig til klagers brev.

Tjenesteyterne har i det vesentlige anført
KLM kunne ikke tillate klager og hans reisefølge å reise via Amsterdam grunnet fare for
opphopning av mennesker på Schiphol som følge av en funksjonsfeil i drivstoffsystemet.
KLM viser til fremlagt dokumentasjon. 

Klager med reisefølge ble booket om via andre byer og ankom endelig
bestemmelsessted samme dag.

Hendelsen er ikke kompensasjonsberettiget da årsaken var ekstraordinære
omstendigheter utenfor KLMs kontroll.  

KLM kan ikke imøtekomme klagers krav.

Det vises for øvrig til KLMs brev.

Nemnda bemerker

Dersom passasjerer nektes ombordstigning mot sin vilje, skal flyselskapet i henhold
til EU-forordning 261/2004 artikkel 4 umiddelbart gi dem erstatning i samsvar med
forordningens artikkel 7, samt assistere dem i samsvar med artikkel 8 og 9, dvs tilby
refusjon av billetter eller omruting snarest mulig til bestemmelsesstedet, samt tilby
passasjerene måltider og forfriskninger som står i rimelig forhold til ventetiden og
eventuelt hotellinnkvartering om nødvendig.

Artikkel 4 tar ikke noe forbehold for situasjoner der nektet ombordstigning er begrunnet
i en ekstraordinær situasjon som ikke kunne unngås selv om alle rimelige tiltak var
truffet – i motsetning til erstatningsreglene ved kansellering og lengre forsinkelse av
en reise. Nemnda er imidlertid av den oppfatning at et slikt forbehold må tolkes inn i
bestemmelsen. Nemnda viser til at bestemmelsen primært er beregnet på et tilfelle der
flyselskapet nekter ombordstigning som følge av overbooking. I et slikt tilfelle er det ikke
behov for å begrense ansvaret.

Ut fra vedlagt dokumentasjon gikk klagers flyvning som planlagt. Klager fikk
imidlertid ikke bli med, men ble booket om til en annen reiserute for å redusere
passasjerstrømmen gjennom Amsterdam lufthavn, Schiphol. Dette var forårsaket av feil i
Aircraft Fuel supply-systemet på flyplassen. Passasjeren ankom sin endelige destinasjon
med en forsinkelse på ca 5 timer og 15 minutter. Spørsmålet er om det faktum at klager
ble nektet ombordstigning skyldtes ekstraordinære omstendigheter som ikke kunne vært
unngått selv om alle rimelige tiltak var truffet.

Nemnda mener at flyselskapet KLM har godtgjort at det forelå ekstraordinære
omstendighetene ikke kunne vært unngått selv om alle rimelige tiltak var truffet. KLM
har fremlagt dokumentasjon som viser at det var en feil med Aircraft Fuel Supply-
systemet i Amsterdam, og at selskapet av sikkerhetsgrunner ble pålagt å iverksette tiltak
for å hindre ytterligere passasjerstrøm ved flyplassen i Amsterdam. Ifølge KLMs OCC
Commercial Desk Bulletin ble de ikke tillatt  å sende passasjerer med videreforbindelser
i Europa til Amsterdam. etter nemndas syn kunne KLM kunne ikke gjort noe for å
forhindre denne utfordringen på Schiphol lufthavn. Nemnda finner det også naturlig at
en slik situasjon skaper ettervirkningen dagen etter. Klager ble etter nemndas oppfatning
omrutet i henhold til EU-forordning 261/2004, med ankomst samme dag. 

Nemnda kan etter dette ikke anbefale at klager får medhold i sitt krav om
standarderstatning.

Saken er behandlet av èn forbrukerrepresentant i medhold av
transportklagenemndforskriften § 5-5 (5).

Vedtak

Transportklagenemnda-fly anbefaler ikke at klager gis medhold.