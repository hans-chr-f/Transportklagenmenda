Vedtak i Transportklagenemnda - Fly

Sammendrag

Krav om forsinkelsesrente.

Dato
12.05.2017

Saksnummer
2016-00725

Tjenesteytere
Gotogate - Marco Polo

Klager har i det vesentlige anført

Klager hadde bestilt en reise t/r Oslo - Dubai hos Gotogate, for reise 19. - 24. september
2016. Den 13. juli mottok klager e-post fra reisebyrået om at utreisedatoen var endret til
den 21. september. Klager aksepterte ikke den nye reiseruten og krevde full refusjon.

Klager mener det tok alt for lang tid å få pengene refundert, han krever derfor utbetalt
forsinkelsesrente .

Tjenesteyterne har i det vesentlige anført
Klagers reiserute ble dessverre utsatt for en ruteendring. Da klager ikke aksepterte den
nye reisetiden valgte han å avbestille reisen mot full refusjon. Den 28. september 2016
mottok klager det totale beløpet på kredittkortet han betalte reisen med. 

Gotogate kan ikke imøtekomme klagers krav utover det som allerede er utbetalt.

Nemnda bemerker

Klageren fikk informasjon om ruteendringen mer enn 2 uker før planlagt reisen. Han har
fått full refusjon av flybillettprisen, men krever forsinkelsesrente. 

Etter nemndas vurdering har han rett til forsinkelsesrente etter forsinkelsesrenteloven
§ 2 fra 30 dager etter at kravet om refusjon ble fremsatt 18.07.2016, det vil si fra
18.08.2016 til betaling skjedde 28.09.2016, jf eksempelvis FLYKN-2015-883.

Vedtak

Transportklagenemnda - fly anbefaler at Gotogate betaler forsinkelsesrente av den
refunderte flybillettprisen fra 18.08.2016 til 28.09.2016.