Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
16.08.2018

Saksnummer
2017-02558

Tjenesteytere
SAS

Klager har i det vesentlige anført

Den 16. august 2017 bestilte klager en reise t/r Oslo - Berlin 28. september - 1. oktober
hos SAS med direktefly begge veier. Avgang den 28. september var kl 09.25 med SK4723.

Den 28. september mottok klager først sms'er om forsinkelse, men avgangen ble til slutt
kansellert. Klager og hans reisefølge ble booket om til å fly via Stockholm og landet i
Berlin kl 21.55, elleve timer forsinket.

SAS hevder værforhold var årsaken til kanselleringen. Klager kan ikke se at værforhold i
Tromsø er å anse som ekstraordinære omstendigheter utenfor flyselskapets kontroll, da
klager og hans reisefølge skulle fly fra Oslo til Berlin. Han mener videre at kanselleringen
ble forårsaket av logistikkproblemer hos flyselskapet. 

Klager krever standarderstatning i henhold til EU-forordning 261/2004.

Tjenesteyterne har i det vesentlige anført
Flymaskin LNRRT hadde rute Tromsø - Oslo (SK4403) og deretter Oslo - Berlin (SK4723)
den 28. september 2017: 

SK4403 gikk sterkt forsinket fra Tromsø grunnet tåke og landet ikke på Gardermoen før kl
12.00, 3 1/2 time forsinket. Dessverre måtte SK4723 kanselleres som følge av dette. 

Værforholdene i Tromsø denne dagen skapte store ringvirkninger i flytrafikken, både
i mangel på flyindivid og mannskap som gikk ut på lovpålagt arbeidstid. SAS viser til
fremlagt dokumentasjon.   

Klager og hans reisefølge ble booket om til neste mulige avgang via Stockholm. Klager
hadde tilgang til fasiliteter i loungen, men dersom han har hatt dokumenterte utgifter til
mat eller alkoholfri drikke ønsker SAS å refundere disse. 

Hendelsen er ikke kompensasjonsberettiget da årsaken var ekstraordinære
omstendigheter utenfor SAS kontroll.

SAS kan ikke imøtekomme klagers krav.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261 / 2004 artiklene 5 og 7.

Værforhold som påvirker flytrafikken ved at det ikke er mulig å lande / ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Det
kreves ikke at værforholdene er den direkte utløsende årsaken. Det er tilstrekkelig at de
vanskelige værforholdene utgjør en indirekte årsak til kanselleringen.  Dette må vurderes
konkret.

Dokumentasjonen SAS har fremlagt viser at flymaskinen som skulle operere klagers
flygning fra Oslo gikk meget forsinket ut fra Tromsø på grunn av det dårlige været.
Den videre flyvningen Oslo - Berlin måtte kanselleres på grunn av ringvirkningene i
flytrafikken som følge av værforholdene i Tromsø, og for at ikke crewet skulle gå ut på
lovpålagt arbeidstid. 

Nemnda mener at flyselskapet SAS har godtgjort at verken kanselleringen eller de
ekstraordinære omstendighetene kunne vært unngått selv om alle rimelige tiltak var
truffet.

Klager har etter dette ikke rett til standarderstatning.

Vedtak

Transportklagenemnda - fly anbefaler ikke at klageren gis medhold.