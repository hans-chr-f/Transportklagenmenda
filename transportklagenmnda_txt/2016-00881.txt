Vedtak i Transportklagenemnda - Fly

Sammendrag

Krav om refusjon grunnet nektet ombordstigning.

Dato
12.05.2017

Saksnummer
2016-00881

Tjenesteytere
KILROY Norway A/S
KLM

Klager har i det vesentlige anført

Klager hadde bestilt en reise hos Kilroy t/r Bergen - Cuzco Peru via Amsterdam og Lima
for reise 4. - 11. august 2016. Utreisen gikk fint. På returen fikk klager boardingkort
kun frem til Lima, med beskjed om å sjekke inn for resten av reisen der. Ved ankomst
Lima var KLMs innsjekkingsskranke stengt. Han fikk beskjed på flyplassen om at KLMs
flyvninger de neste dagene var fullbooket.  Klager måtte kjøpe nye hjemreise med annet
selskap til kroner 20 637.

Klager krever refusjon av utgifter til ny hjemreise, kroner 20 637.

Tjenesteyterne har i det vesentlige anført
Kilroy har i det vesentlige anført:

Klagers billett var gjennomgående og hadde en gyldig connection i Lima, det vises til
fremlagt dokumentasjon. 

Kilroy er kun en formidler av flybilletter, og må forholde seg til flyselskapenes regler og
vilkår. Det er flyselskapet som er ansvarlig for utførelse av selve flyvningen, Kilroy anser
denne hendelsen som en sak mellom klager og flyselskapet. 

Kilroy kan ikke se at klager kontaktet Kilroy før etter at han hadde kjøpt ny billett.
Reisebyrået hadde da ingen sjanse til å kontakte KLM på vegne av klager for ombooking
kostnadsfritt. 

Kilroy kan ikke imøtekomme klagers krav.

KLM har i det vesentlige anført:

Latam Airlines opererte flyvningen mellom Cuzco og Lima, det er beklagelig at dette
flyselskapet ikke var i stand til å utstede boardingkort hele veien til Bergen. I henhold til
EU-forordning 261/2004 plikter flyselskapet i slike situasjoner å ombooke passasjeren
raskest mulig på like transportvilkår. Alternativt kan passasjeren motta full refusjon på
den ubenyttede billettdelen. 

Klager landet i Lima kl. 18:14, og KLMs innsjekkingsskranke stengte kl. 19:00. Til tross
for at innsjekking var stengt var KLMs billettskranke åpen frem til kl. 22:30. KLM har
ikke registrert at klager har vært i kontakt med KLM for ombooking. KLM kan ikke stå
ansvarlig for at klager valgte å kjøpe ny billett hos et annet flyselskap. 

KLM kan på grunnlag av ovennevnte ikke imøtekomme klagers krav.

Nemnda bemerker

Klageren hadde gjennomgående billett tur / retur Bergen-Amsterdam-Lima-Cusco.
Strekningen Lima-Cusco ble oprerert av Latam Airlines, mens de øvrige strekningene
ble operert av KLM. På hjemreisen fikk Latam Airlines bare sjekket klageren inn for
strekningen Cusco-Lima. 

Partene ser ut til å være enige om at klageren landet i Lima noe før kl 1815, og at
innsjekkingsskranken var stengt da han møtte opp der. 

Partene ser derimot ut til å være uenige om klageren var i kontakt med KLMs
billettkontor i Lima før det stengte kl 2230 denne kvelden. KLM har i brev til klageren
av 21.10.2016 innrømmet ansvar for omruting under forutsetning av at klageren tok
kontakt med dem. 

Sett på bakgrunn av at klageren ble oppfordret til å kontakte KLM på flyplassen i Lima,
holder nemnda det for mest sannsynlig at han i den oppståtte situasjonen tok slik
kontakt, og at han ikke fikk tilbud om omruting etter EU-forordning 261 / 2004 artikkel 8. 

Nemnda anbefaler at KLM står ved sitt tilbud og refunderer klagerens utgifter til
omruting med 20 637 kroner. Eventuell refusjon for ubrukte billetter, må komme til
fradrag.

Kilroy er en formidler av flybilletter og kan ikke holdes ansvarlig for flyselskapenes
handlinger.

Vedtak

Transportklagenemnda - fly anbefaler at KLM erstatter klagerens utgifter til omruting
med 20 637 kroner med fradrag av eventuell refusjon av ubrukte billetter.