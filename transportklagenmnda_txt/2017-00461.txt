Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
21.11.2017

Saksnummer
2017-00461

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY328 fra Oslo lufthavn (OSL) til Tromsø
(TOS) 8. januar 2017 kl. 19.45. Flyvningen ble forsinket med over tolv timer. Norwegians
kundeservice viser i sitt svar til klager til at forsinkelsen var forårsaket av dårlige
værforhold. Klager påpeker imidlertid at andre fly landet til samme tid uten problemer. 

På ovennevnte bakgrunn har klager fremsatt krav om standardkompensasjon i henhold
til EU-forordning 261/2004 på 250 euro pr. person, totalt 500 euro for to passasjerer.

Tjenesteyterne har i det vesentlige anført
Norwegians flyvning DY328 fra Oslo lufthavn til Tromsø 8. januar 2017 ble forsinket med
13 timer og 43 minutter. Flyvningen ble omdirigert til Trondheim på grunn av dårlige
værforhold i Tromsø. Flymaskinen måtte fylle drivstoff i Trondheim, og planen var å
fortsette nordover så snart værforholdene var gode nok. Det var snø, regn og mye vind
denne dagen, noe som medførte svært vanskelige landingsforhold. 

Selskapet anfører at de gjorde alt de kunne for å få passasjerene frem til Tromsø, men
værforholdene gjorde at det var begrensede muligheter. De fikk ikke landingsmuligheter
i Tromsø, og kabinpersonalet måtte dessuten ha sin lovpålagte hviletid. Passasjerene
måtte overnatte i Trondheim, og ny avgang DY8428 ble satt opp påfølgende dag for å
frakte passasjerene til Tromsø. 

Norwegian anfører at de ovennevnte værforhold er en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
forsinkelsen ikke kunne vært unngått selv om alle rimelige tiltak ble truffet. 

Norwegian avviser på ovennevnte bakgrunn klagers krav om standardkompensasjon.

Nemnda bemerker

DY328 fra Oslo lufthavn til Tromsø 8. januar 2017 ble forsinket med 13 timer og 43
minutter. 

Forsinkelse som medfører at passasjerene kommer frem til det endelige
bestemmelsesstedet tre timer eller mer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7, jf. artikkel 5 nr. 3, jf. EU-
domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

Værforhold som påvirker flytrafikken ved at det ikke er mulig å lande/ta av, kan være
en slik ekstraordinær omstendighet som medfører at den reisende ikke har krav på
erstatning. Dette må vurderes konkret. 

I dette tilfellet skyldtes forsinkelsen vanskelige værforhold i Tromsø den aktuelle dagen.
Nemnda viser til fremlagt dokumentasjon, der det fremgår at det var sterk vind, regn og
snø. Når det gjelder klagers anførsel om at andre fly klarte å lande, legger nemnda ikke
avgjørende vekt på dette, da landingsmulighetene blant annet vil avhenge av flytype,
vekt, hurtig skiftende værforhold mv.

Nemnda mener at værforholdene i dette tilfellet måtte anses som ekstraordinære
forhold, og at forsinkelsen ikke kunne vært unngått selv om rimelige tiltak var truffet.
Klager har derfor ikke krav på standarderstatning i henhold til forordningen.

Vedtak

Transportklagenemnda - fly anbefaler ikke at klager gis medhold.