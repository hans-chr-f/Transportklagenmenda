Vedtak i Transportklagenemnda - Fly

Sammendrag

Krav om erstatning som følge av skadet bagasje.

Dato
15.12.2020

Saksnummer
2020-01290

Tjenesteytere
Norwegian Air Shuttle

Klager har i det vesentlige anført

Klager reiste med DY11363 fra Dublin til Oslo den 17. desember 2019. Ved ankomst på
Gardermoen oppdaget klager at bagen han hadde sjekket inn, hadde blitt skadet. Det
var kutt og hull i bagen, som klager anfører er spesielt slitesterk og ble brukt for første
gang på denne reisen. Klager fikk opprettet en PIR-rapport, men fikk avslag på kravet om
erstatning for skaden.

Klager krever enten dekning av reparasjonskostnader eller full erstatning for bagen, som
ble kjøpt i september 2019 for 1099 kroner.

Tjenesteyterne har i det vesentlige anført
Klager meldte bagen skadet etter reisen med Norwegian, og en skaderapport ble
opprettet på flyplassen ved ankomst. Det ble imidlertid gjort klart i rapporten at den ble
opprettet for å kunne vises fram til forsikringsselskap for om mulig å få dekket skaden,
da Norwegian ikke dekker mindre kosmetiske skader.

Klager sendte et krav via Norwegians hjemmeside den 17. desember 2019. Den 19.
desember 2019 fikk klager svar. Klager ble informert om at i henhold til Norwegians
retningslinjer for skadet bagasje tar ikke selskapet under noen omstendighet ansvar for
kosmetiske og/eller overflatiske skader som er påført bagasjen under reisen, og som
er forårsaket av normal slitasje og ytre påvirkning (såkalt «wear and tear»). Klagen ble
dermed avvist.

Da det framgår i rapporten at det ikke var hull i bagen, men en ripe, opprettholder
Norwegian beslutningen sin om at kravet ikke imøtekommes.

Nemnda bemerker

I henhold til luftfartsloven § 10-18 første ledd er fraktfører ansvarlig for skader på
reisegods «såfremt den hendelse som har forårsaket skaden, er inntruffet om bord
på luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset».

Nemnda bemerker at det må forventes at det oppstår ytre slitasje på bagasje som
sendes med fly. I dette tilfellet er det fremlagt et bilde av et mindre hull/rift i bagen. Dette
antas å kunne repareres ved lapping. Etter det nemnda kan se, kan bagen fremdeles
brukes, og det er ikke grunnlag for erstatning.

Vedtak

Transportklagenemnda - fly anbefaler ikke at klager gis medhold.

Forbrukerrepresentant Maite de Geus-Cossard, Forbruker Europa, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.