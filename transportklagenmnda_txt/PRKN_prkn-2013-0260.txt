Vedtak i Pakkereisenemnda

Sammendrag

Saken gjelder diverse negative forhold under opphold på Oba Time Hotell, Alanya.

Dato
..

Saksnummer
260/13P

Tjenesteyter
Tyrkiareiser AS

Sakens dokumenter ble lagt frem.

Klager: X

Turarrangør: Tyrkiareiser AS

Reisemål: Tyrkia, Alanya

Antall reisende: 6

Reisens pris: 29.000,-

Tidsrom: 190913 - 031013

Saken gjelder:

Saken gjelder diverse negative forhold under opphold på Oba Time Hotell, Alanya.

Klagerne anfører at rommene ikke var klare da de ankom. De måtte sette bagasjen
fra seg, og de så senere at den sto helt ubevoktet. Rommene var så trange at de måtte
flytte på en seng for å få åpnet kjøleskapet. Det var ikke minibar som beskrevet.
Barnesengene de fikk til sine to spebarn var skitne, på den ene sengen var det en
blodflekk. På begge rommene var det flekker og render på dusjvegger, bad, flekker på
sengeklær, på gardiner, vegger, spindelvev og skitt.

Klagerne ba flere ganger om at rommene måtte rengjøres skikkelig, men dette ble ikke gjort.
Bønnerop fra en nærliggende moskè var også sjenerende.

De fikk tilbud om å flytte til andre rom, men ettersom rommene var like, så de ingen hensikt i
å bytte. Klage[r]ne ba om å få flytte til et annet hotell, men fikk beskjed om at det ikke fantes.

Klagerne hevder å ha blitt lovet at rommene skulle vaskes ned. Da dette etter flere kontakter
med resepsjon/arrangørs stedlige representant ikke ble gjort, fant klagerne selv en leilighet
som de flyttet til den siste uken.

Klagerne krever erstatning for en ødelagt ferie grunnet urenslighet og svært dårlig hygiene.
Dette fordyret ferien ettersom klagerne den siste uken ikke kunne bruke all-inclusive tilbudet.
I tillegg kommer betalingen for den nye leiligheten.

Som kompensasjon ønsker klagerne å få tilbakebetalt for all-inclusive samt for den uken de
ikke bodde på hotellet. I tillegg kreves en betydelig reduksjon for den uken klagerne bodde på
hotellet.

Tyrkiareiser AS har ingen grunn til å mistro rapporten ifra reisemålet.

Klager har ved innsjekk fått et rom som var rengjort på vanlig måte for nye gjester, bortsett fra
vanlige slitasjespor og bruksspor etter kofferter og lignende.

Klager har i sin første samtale med vår servicetelefon ikke nevnt noe om at de ikke var
tilfredse med rengjøringen. Klager fikk tilbud om å bytte rom innen hotellet, de ble forevist 3
rom, men takket nei.

Flekkene på kjøleskapet og sengene samt spindelvevet de har fotografert ville enkelt latt
seg fjerne og er etter det arrangøren kan forstå ikke forhold som berettiger til å heve kjøpet.
Vannet er svært kalkholdig og dusjveggene vil derfor få hvite flekker.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen, jf.
pakkereiseloven § 6-1. Avvik fra det avtalte regnes likevel ikke som en mangel dersom de er
av mindre betydning og er at det slag kunden må regne med kan inntreffe fra tid til annen.
Avtalen omfatter pakkereisen slik den fremkommer av bestilling og bekreftelse, opplysninger
inntatt i turarrangørs katalog m,v,, jf. alminnelige vilkår for pakkereiser pkt. 2. Mangler gir
grunnlag for et forholdsmessig prisavslag med mindre de avhjelpes innen rimelig tid og
uten vesentlige ulemper for de reisende, jf. pakkereiseloven § 6-2. Arrangøren har etter
pakkereiseloven en rett til å avhjelpe mangler. Denne rett forutsetter at turarrangør gjøres
kjent med problemene på reisemålet.

Nemnda finner at renholdsproblemet ble tatt opp både med hotellet og arrangørens
representanter allerede første dag av oppholdet. Arrangøren hadde da alle muligheter til å
løse problemet.

Klagerne ankom hotellet tidlig på morgenen den 20. september.

De fikk tilgang til rommene litt ut på formiddagen. De var misfornøyde med renholdet og
kontaktet resepsjonen samme dag. I følge loggen til arrangørens stedlige representant
ble disse også kontaktet samme dag, både om romstørrelsen og om renholdet. Klagerne
ønsket blant annet å få fjernet en seng de ikke benyttet for å få bedre plass til barnesengene.
Dette ville hotellet ikke medvirke til før de fikk beskjed om å gjøre dette av arrangørens
representant.

Til tross for gjentatte klager ble renholdet etter klagernes mening ikke bedre.

Når arrangøren i sitt svar skriver at påpekte flekker på og i kjøleskap, på barneseng etc. samt
spindelvev og flue(r) enkelt kunne ha latt seg fjerne, gjenstår spørsmålet om hvorfor dette da
ikke ble gjort. At det ikke ble gjort førte til at klagerne etter en uke fant en leilighet de kunne
bo i den siste uken.

Slik forløpet er beskrevet er det uklart for nemnda om tilbud om å flytte til et annet hotell ble
fremsatt på et tidspunkt før klagerne hadde leiet egen leilighet.

Mye tyder på at det ikke ble det siden klagerne pådro seg utgifter med leie av egen leilighet.

Spørsmålet blir så om de forholdene som er påpekt er av en slik art at de gir grunnlag for
prisavslag.

Nemnda legger til grunn at hotellet hadde tre stjerner, noe som på arrangørens nettsider
er beskrevet som et mellomklassehotell med noen fasiliteter og et visst servicetilbud. Når
det gjelder renhold er det opplyst på samme sted at dette er vesentlig enklere enn hjemme.
Normalt foretas det kun enkel rengjøring, gulv feies, senger res opp og avfall tømmes visse
dager i uken. Når det gjelder støy er det opplyst at utrop fra moskeene kan høres fra de fleste
hotellene.

Nemnda legger etter beskrivelsen til grunn av renhold etc. lå noe under den standard som
kunne forventes. Etter nemndas syn burde arrangørens representanter ha fulgt bedre opp
at ytterligere rengjøring ble foretatt ettersom dette ble påpekt ved flere anledninger. En viss
erkjennelse av at renholdet hadde mangler ligger det etter nemndas syn også i at hotellet ga
klagerne fruktfat og vin som et plaster på såret. Klagerne hadde med sine små tvillinger på
reisen og var av den grunn spesielt oppmerksomme på dårlig renhold.

Etter en samlet vurdering finner reklamasjonsnemnda for pakkereiser at klagerne bør gis et
prisavslag på kr 2.000,-.

Vedtak:

Reklamasjonsnemnda for pakkereiser anbefaler at klagerne gis et prisavslag på kr 2.000,-.

Vedtaket var enstemmig.