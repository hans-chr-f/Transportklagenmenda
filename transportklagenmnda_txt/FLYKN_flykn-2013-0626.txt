Vedtak i Transportklagenemnda - Fly

Sammendrag

Krav om kompensasjon for reise med annen flytype enn bestilt.

Dato
28.04.2014

Saksnummer
626/13F

Tjenesteyter
Norwegian Air Shuttle ASA

Krav om kompensasjon for reise med annen flytype enn bestilt.

Klager har i det vesentlige anført:

Klager bestilte en reise Bangkok - Oslo t/r med Norwegian for reise i august 2013, da
flyselskapet annonserte at ruten skulle flys med deres nyinnkjøpte fly, Dreamliner.

I ettertid endret Norwegian til en gammel flytype. Hovedgrunnen til at klager kjøpte billetter
med Norwegian var fordi klager trodde flyreisen skulle utføres av Dreamliner.

Klager hadde ingen forutsetning for å vite at Hi Fly ikke er Dreamliner.

Klager stiller seg svært kritisk til at Norwegian har solgt han et produkt de ikke kunne levere,
og krever kompensasjon på kroner 5 000.

Det vises for øvrig til klagers brev.

Norwegian har i det vesentlige anført:

Da det den 20. mars ble klart at Dreamlineren ville bli forsinket, leide Norwegian inn to
Airbus'er fra Hi-Fly.

Klager bestilte billettene etter at Hi-Fly ble satt inn. Det sto da oppført i bestillingsbildet at
flyvningen ble operert av Hi-Fly.

På grunnlag av ovennevnte kan Norwegian dessverre ikke imøtekomme klagers krav om
kompensasjon.

Det vises for øvrig til Norwegians brev.

Nemnda bemerker:

Nemnda behandlet i møte 27. januar 2014 flere klager over flygninger som var operert med
innleid fly fra Hi-Fly i stedet for Dreamliner som planlagt. Nemnda var av den oppfatning at de
som hadde kjøpt billetter før Norwegian besluttet ikke å benytte Dreamlineren på flygningen
hadde rett til prisavslag. Nemnda viser til begrunnelsen gitt i sak 494/13F (FLYKN-2013-494)
som er vedlagt.

Det står i dette tilfellet påstand mot påstand om hva som ble opplyst ved bestilling av billetter
10. mai 2013. Norwegian har i tidligere saker hevdet at informasjonen om Dreamlineren i
bestillingsbildet ble tatt ut den 20. mars 2013. Norwegian har også opplyst at det i ettertid ikke
er mulig å rekonstruere det bestillingsbildet som ble benyttet etter denne dato. Norwegian
har heller ikke fremlagt annen dokumentasjon som viser at bestillingsbildet er endret.

Nemnda er etter en samlet vurdering av den oppfatning at saken reiser bevisspørsmål som
vanskelig kan klarlegges under saksbehandlingen og finner derfor å avvise klagen.

Vedtak:

Klagen avvises.