Vedtak i Transportklagenemnda
- Kollektivreiser

Sammendrag

Krav om frafallelse av kontrollgebyr

Dato
24.08.2020

Saksnummer
2020-01293

Tjenesteytere
AtB AS

Klager har i det vesentlige anført

Klager opplyser om at hans sønn skulle reise til hospitering på Malvik videregående
skole. Når sønnen skulle kjøpe billett, hadde han ikke kontanter og bussjåføren tok ikke
kortbetaling. Sønnen fikk da beskjed om at det var greit i og med at han ikke kunne
betale kontant. Klager anfører at sønnen hadde gjort et forsøk på å betale for seg og
forsøkte ikke å lure seg med bussen.

Klager krever gebyret frafalles.

Tjenesteyterne har i det vesentlige anført
AtB har vist til at klager ble kontrollert i en billettkontroll den 22. januar 2020 og ilagt
gebyr for å ikke ha gyldig billett. AtB viser til at klager har forklart at bussjåføren godtok
at passasjeren kunne gå om bord uten å betale, som følge av at klager ikke kunne betale
kontant. AtB påpeker at kontantbetaling er en av flere betalingsmuligheter. Den reisende
har i tillegg mulighet til å betale via SMS, AtBs Mobillett eller kjøpe billett med kort ved en
billettautomat/utsalgssted. AtB presiserer at sjåføren ikke er kontrollør og at sjåførene
skal kjenne til at passasjerene må ha gyldig billett for å benytte seg av busstilbudet. 

AtB har videre vist til kontrollrapporten, hvor det fremgår at det var flere elever som
på den aktuelle bussen som reiste uten billett. Elevene forklarte til kontrollørene at de
hadde fått beskjed fra sin lærer om at det var ok å bli med på bussen uten billett på
grunn av hospitering i regi av skolen. AtB påpeker at rapporten i større grad stemmer
med innholdet i klagers første klage til AtB, hvor klager opplyste om at bussjåføren
hadde sagt at det var greit at klager gikk om bord i bussen uten å betale som følge av at
han var hospitant.

AtB har utarbeidet retningslinjer for skolene ved hospitering for elevene,
«Rutinehåndbok skoleskyss AtB», hvor det oppgis at elever som skal benytte buss i
forbindelse med hospitering alltid må ha gyldig billett og at ingen form for brev eller
andre skriftlige bekreftelser er gyldig om bord i bussen. Rutinehåndboken ligger
tilgjengelig for skolene på atb.no, og rutinene er også kommunisert i mange omganger til
kommuner/skoler.

AtB viser til at det er den reisendes ansvar å kunne fremvise gyldig billett ved en
eventuell kontroll, også om man er hospitant. 

AtB krever at gebyret opprettholdes.

Nemnda bemerker

Klager ble ilagt gebyr på bussen den 22. januar 2020 fordi han ikke kunne fremvise gyldig
billett ved kontroll.

Det følger av AtBs transportvedtekter pkt. 3 a og b at det er den reisendes ansvar å ha
gyldig betalingsmiddel og å ha gyldig billett ved påstigning.
Av transportvedtektenes pkt. 6.2 følger det at det skal ilegges tilleggsavgift dersom den
reisende ikke kan vise gyldig billett. Bestemmelsen er objektiv. Gebyr kan således ilegges
selv om passasjeren ikke har opptrådt klanderverdig.

Nemnda bemerker at de reisende har flere muligheter til å kjøpe billett, blant annet via
AtBs Mobillett eller SMS. Nemnda påpeker at det er den reisende selv som er ansvarlig
for å gyldig billett.

Nemda har forståelse for at reaksjonen med gebyr kan oppleves som streng, men av
hensyn til reiseforetakenes virksomhet er det nødvendig med en konsekvent praksis. Det
er videre lagt vekt på at klager er ung, og at han synes å ha fått misvisende informasjon
av bl.a. lærer, men dette er ikke tilstrekkelig til å frafalle gebyr. 

Nemnda kan ikke se at det er grunnlag for å anbefale at klager gis medhold.

Vedtak

Transportklagenemnda Kollektivtransport finner ikke å kunne anbefale at klager gis
medhold.