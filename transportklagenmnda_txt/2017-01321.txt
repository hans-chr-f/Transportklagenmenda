Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
17.04.2018

Saksnummer
2017-01321

Tjenesteytere
Norwegian

Klager har i det vesentlige anført

Klager reiste med Norwegians flyvning DY413 fra Ålesund (AES) til Oslo lufthavn (OSL) 17.
mars 2017 kl. 16.35. Flyvningen ble forsinket med cirka fire timer, og klager har fremsatt
krav om standardkompensasjon i henhold til EU-forordning 261/2004 på 250 euro.

Tjenesteyterne har i det vesentlige anført
Norwegians flyvning DY413 fra Ålesund til Oslo 17. mars 2017 ble forsinket med fire
timer og tre minutter som følge av lynnedslag på forutgående flyvning. Maskinen måtte
gjennomgå teknisk inspeksjon, og mekaniker ble fløyet til Ålesund fra Oslo. 

Norwegians teknikere plikter å undersøke flyet for å se om skade har oppstått på
maskinen. Da Norwegian ikke har tekniker i Ålesund, ble han fraktet fra Oslo ved første
mulighet.  Flyet ble inspisert og klarert for videre drift. 

Norwegian anfører at lynnedslag og påfølgende teknisk inspeksjon utgjør en slik
ekstraordinær omstendighet som fritar flyselskapene for sitt erstatningsansvar
etter EU-forordning 261/2004, og at forsinkelsen ikke kunne vært unngått selv om
alle rimelige tiltak ble truffet. Selskapet avviser på dette grunnlag klagers krav om
standardkompensasjon.

Nemnda bemerker

Norwegians flyvning DY413 fra Ålesund til Oslo 17. mars 2017 ble forsinket med fire
timer og tre minutter som følge av lynnedslag på forutgående flyvning. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

I dette tilfellet skyldtes forsinkelsen at maskinen som skulle betjene klagers flyvning ble
truffet av lyn på forutgående flyvning. Flyet måtte deretter inspiseres og ble klarert for
videre drift. Det vises til fremlagt dokumentasjon. 

Nemnda mener at lynnedslag må anses som en ekstraordinær omstendighet i
forordningens forstand, jf. eksempelvis FLYKN 2016-1279. Mekaniker ble fløyet inn
fra Oslo til Ålesund, og maskinen ble satt i drift igjen umiddelbart etter inspeksjonen.
Nemnda legger til grunn at en forsinkelse på mer enn tre timer som følge av
lynnedslaget ikke  kunne vært unngått selv om alle rimelige tiltak ble truffet. 

Forsinkelsen gir etter dette ikke rett til standarderstatning, og nemnda anbefaler ikke at
klager gis medhold. Nemnda kan heller ikke se at klager har krav på erstatning på annet
grunnlag.

Vedtak

Transportklagenemnda - fly anbefaler ikke at klager gis medhold.