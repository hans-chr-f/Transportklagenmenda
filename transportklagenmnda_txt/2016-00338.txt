Vedtak i Transportklagenemnda - Fly

Sammendrag

Krav om refusjon av flybillett.

Dato
31.01.2017

Saksnummer
2016-00338

Tjenesteytere
Norwegian

Klager har i det vesentlige anført

Klager reiste fra Fort Lauderdale til Oslo 20. januar 2016 med DY7032.

Klager hadde bestilt/reservert spesifikke seter da samboer var lite komfortabel med å fly
og «avhengig» av at de sitter i nærheten av utgang og å sitte sammen. 

På det innerste setet på klagers rad så satt det en stor person som også opptok 1/3 av
klagers sete. Klager tok kontakt med flyvertinnen som oppfattet problemet og tilbød
klager en ny plass lengre bak i kabinen. Dette ble en belastning både for klager og hans
samboer som ble sittende alene.

Klager hadde bestilt og betalt for seter ved siden av hverandre og på en spesiell rad, noe
de ikke fikk.

Klager krever en kompensasjon på 50% av totalprisen, kravet er på kr. 2 094.

Tjenesteyterne har i det vesentlige anført
Norwegian beklager at klager ikke fikk en optimal reise med oss fra Fort Lauderdale
til Oslo da de ikke kunne sitte sammen. Norwegian forsøkte å hjelpe passasjerene
underveis og tilbød en av dem et nytt sete slik at ingen satt på midtsete. 

Norwegian kan ikke heftes for at det satt en stor person på sete 7H etter gjeldende
lovverk. 

Norwegian kan ikke imøtekomme klagers krav om delvis refusjon av billetter.

Nemnda bemerker

Spørsmålet for nemnda er om det forhold at klager måtte bytte sete på grunn av
medpassasjerens overvekt, er å anse som en krenkelse av hans rettigheter som
flypassasjer.

Klager har opplyst at medpassasjeren opptok 1/3 av klagers midtsete, slik at det ble
umulig for klager å sitte der. Klager ble tildelt et annet sete av besetningen, men fikk da
ikke sitte sammen med sin samboer. Det er opplyst at samboeren er lite komfortabel
med å fly, og er «avhengig» av å sitte sammen med ham. Flyturen skal derfor ha blitt en
belastning for henne.

De fleste flyselskap forbeholder seg retten til å endre seteplassering. I henhold til
Norwegians generelle vilkår for befordring punkt 6.4.2 fremgår det: «I spesielle tilfeller
kan det være at vi må endre setet ditt, selv om dette har blitt reservert på forhånd».

Etter nemndas syn har passasjeren ikke et krav om å sitte på en bestemt plass, selv
om man har foretatt en forhåndsreservasjon. Nemnda har forståelse for at setebyttet i
dette tilfellet ble opplevd som en belastning for klagerne, men kan ikke se at gjeldende
regelverk gir grunnlag for erstatning for den ulempen klagerne ble påført.

Nemnda mener likevel at klager bør få refundert sin avgift for setereservasjonen for én
person én vei, da dette kan anses som betaling for en tjeneste han ikke fikk.

Vedtak

Transportklagenemnda - fly anbefaler ikke at klager gis medhold, utover refusjon av
seteavgiften.