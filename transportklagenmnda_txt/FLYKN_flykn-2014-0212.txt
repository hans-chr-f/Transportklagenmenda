Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
10.11.2014

Saksnummer
212/14F

Tjenesteyter
British Airways

Krav om standarderstatning grunnet forsinkelse.

Klager har i det vesentlige anført:

Klager og hans familie skulle reise fra Stavanger til Phoenix via London den 24. juni 2013.
BA745 fra Stavanger til London var forsinket slik at klager mistet sin videreforbindelse.

Klager ble booket om til neste avgang dagen etter, innlosjert på hotell og mottok matkupong,
men de ble ikke informert om sine rettigheter.

Klager stiller seg kritisk til at British Airways ikke holdt igjen flyet i London. BA289 fra London
til Phoenix var også forsinket med ca. 20 minutter, slik at han hadde nesten en time på
Heathrow for å rekke sin videreforbindelse. Klager og hans familie mistet en hel dag av ferien
som følge av denne forsinkelse.

Klager krever standarderstatning 600 euro per person.

Det vises for øvrig til klagers brev.

British Airways har i det vesentlige anført:

BA745 ble forsinket som følge av lange køer i sikkerhetskontrollen på Stavanger Lufthavn
Sola, det vises til fremlagt dokumentasjon. Grunnet tekniske problemer tok det lang tid å
sikkerhetsklarere passasjerer som skulle til USA.

Hendelsen er ikke kompensasjonsberettiget i henhold til EU-forordning 261/2004, da årsaken
til forsinkelsen ble forårsaket av ekstraordinære omstendigheter utenfor British Airways
kontroll.

BA745 ankom Heathrow kl. 14:06 lokal tid, klagers videreforbindelse med BA289 hadde
avgang kl. 14:35, hvor gate stengte kl. 14:20. Klager ankom Flight Connection Centre kl. 14:19.
BA289 var også forsinket og tok av kl. 14:59, men selv uten køer ville ikke klager ha rukket sin
videreforbindelse da han må gjennom sikkerhets- og passkontroll.

Klager ble booket om, innlosjert på hotell og fikk mat i tråd med retningslinjene.

British Airways kan på grunnlag av ovennevnte ikke imøtekomme klagers krav.

Nemnda bemerker:

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Nemnda legger på bakgrunn av de foreliggende opplysninger til grunn at flygningen fra
Stavanger ble forsinket som følge av treghet i ESTA-klareringen. Dette er et forhold British
Airways ikke kunne påvirke. British Airways valgte å avvente klareringen av passasjerene som
skulle videre til USA isteden for å etterlate disse i Stavanger. Nemnda er av den oppfatning at
valget ikke kan gi grunnlag for erstatning fra de passasjerer som allerede var klarert før flyets
annonserte avgangstid.

Klagerne ankom Heathrow kl. 14.06. Flyet fra London til Phønix hadde annonsert avgangstid
kl. 14.40. Grunnet forsinkelse ble avgangen kl. 14.59. Innsjekkingen stenger 20 minutter før
planlagt avgangstid. Nemnda finner det sannsynlig at klager ikke hadde tid nok til å rekke
flyet. Nemnda viser til forklaringen fra British Airways. Nemnda bemerker i denne forbindelse
at det ikke kan forventes at flyselskapet skal holde tilbake en avgang for å vente på forsinkede
passasjerer. Det ville kunne føre til at flyet mister sin slot tid (tillatt tidsvindu for avgang), og at
nye forsinkelser ville oppstå med de problemer det ville påføre passasjerer og flyselskap.

Nemnda finner etter dette ikke å kunne anbefale at klager gis medhold.

Klager har anført at de ikke ble informert om sine rettigheter. British Airways har ikke
kommentert dette, og nemnda legger klagers opplysninger til grunn. British Airways har
følgelig ikke overholdt sin informasjonsplikt etter EU-forordningen artikkel 14.

Vedtak:

Transportklagenemnda - fly finner ikke å kunne anbefale at klager gis medhold i kravet på
standarderstatning.

Vedtaket var enstemmig.