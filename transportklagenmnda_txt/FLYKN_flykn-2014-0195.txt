Vedtak i Transportklagenemnda - Fly

Sammendrag

Krav om refusjon av artikler fratatt i sikkerhetskontrollen.

Dato
21.10.2014

Saksnummer
195/14F

Tjenesteyter
Avinor

Krav om refusjon av artikler fratatt i sikkerhetskontrollen.

Klager har i det vesentlige anført:

Klager skulle reise fra Oslo Gardermoen til Ålborg den 9. oktober 2013. I sikkerhetskontrollen
blir han fratatt eiendeler i håndbagasjen, blant annet hus- og bilnøkler. Disse lå i
ryggsekken, og må ha blitt tatt ut av sekken før klager fikk den tilbake på andre siden av
sikkerhetskontrollen.

Da klager skulle reise på ferie den 12. oktober måtte han få tilsendt effektene snarest mulig,
dette kostet han kroner 2 851.

Klager krever refundert kroner 2 851.

Avinor har i det vesentlige anført:

Arbeidet i sikkerhetskontrollen utføres av Nokas og er styrt av instruksverk. Ifølge instruksen
skal sikkerhetskontrolløren kun åpne den reisendes håndbagasje med den reisende tilstede.
Nokas har uttalt seg i saken men ingen husker hendelsen.

Avinor har ikke grunn til å tro at Nokas ikke har fulgt Avinors instrukser og retningslinjer.
Klagers nøkler ble funnet i en boks i en sluse og ble levert hittegodskontoret. Klager har fått
tilbake sine eiendeler.

Avinor kan på grunnlag av ovennevnte ikke imøtekomme klagers krav.

Nemnda bemerker:

I henhold til instruks skal sikkerhetspersonalet kun åpne den reisendes håndbagasje med den
reisende til stede. Klager har ikke sett at gjenstandene ble tatt ut.

Det er også uklart for nemnda hvorledes dette rent faktisk kunne skje i den tid som sto til
disposisjon.

Nemnda finner etter en samlet vurdering av de foreliggende opplysninger ikke sannsynliggjort
at det var personalet i sikkerhetskontrollen som tok ut gjenstandene.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.