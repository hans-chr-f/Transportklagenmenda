Vedtak i Transportklagenemnda - Sjø

Sammendrag

Krav om tilbakebetaling av straffegebyret.

Dato
19.09.2017

Saksnummer
2017-00089

Tjenesteytere
Fjord1 AS

Klager har i det vesentlige anført

Klager reiste fra Arsvågen til Mortavika med avgang kl. 15:10 den 29. november 2015.
Han stoppet ikke i billettluken på vei om bord da han skulle fylle på ferjekortet og hadde
lommeboken liggende bak i bilen. Hadde han stoppet så ville heller ikke de bilene bak ha
kommet med ferjen. Det ble litt misforståelser når klager kjørte om bord, han oppfattet
det slik at mannskapet ikke ville ha han på øvre dekk og derfor kjørte han på nedre dekk.
En av mannskapet kom springene mot bilen og slo etter bilen. 

Klager gikk rett opp til billettkontoret på salongdekket og venter på billettøren som
viste seg å være samme matrosen som hadde slått etter bilen. Klager ba om påfylling
av ferjekort, men ble ilagt straffegebyr i tillegg til at det ble trukket ordinær billett fra
ferjekortet. Det ble ikke opplyst at klager var ilagt gebyret før han mottok kvitteringene. 

Klager viser til Fjord1 sin hjemmeside hvor dette fremgikk på reisetidspunktet:
«Billettar kan kjøpast direkte hos billettør om bord / på kaia eller i billettbu der det finst.
Gyldig betalingsmiddel er både kontantar, bankkort og ferjekort.» 

Ved andre strekninger med Fjord1 som klager benytter ofte er det mulig å kjøre om bord
uten å betale i billettbua på land det minuttet før avgang.

Tjenesteyterne har i det vesentlige anført
Fjord1 forklarer at bilisten valgte å ikke kjøpe billett i billettboden slik systemet er
lagt opp til i billettbodenes åpningstider. Klager kjørte om bord uten billett. Når en
er kommet om bord uten gyldig billett er Fjord1 sin praksis at man krever gebyr for
manglende billett. 

Fjord1 forklarer videre at den reisende kjørte i uforsvarlig stor fart på kaien, bremset
opp og kjørte inn på fergen til tross for anmodning fra våre matroser om at klager måtte
stoppe. Klager viste ingen respekt for prosedyrer, rutiner og retningslinjer som Fjord1
følger.

Billettering om bord skjer bare for passasjerer, og eventuelt biler som etter avtale med
billettboden og skipet blir sluppet om bord for betaling der. Biler som betaler feil lengde,
feil antall passasjerer, eller unnlater å betale i billettboden uten slik avtale, blir ilagt et
straffegebyr dersom dette blir oppdaget. Fjord1 sitt billetteringssystem er ikke lagt opp
slik at en kan velge om en vil betale i billettboden eller om bord. 

Fjord1 viser til vilkår 1.14 fra sin billetteringsavdeling. 
Riksregulativet § 1.14
1.14 Reisende som ved kontroll ikke kan vise gyldig billett eller registrert kortbruk,
skal betale straffetakst i tillegg til fullpris billett. Straffetakst skal være kr. 750 per
person og kr. 2000 per kjøretøy. Oppgjør kan skje ved ekstra klipp i sonekortet. Antallet
klipp bestemmes etter følgende beregning: Samlet beløp å betale dividert med betalt
nettopris pr klipp, avrundet oppover til nærmeste hele klipp. Oppgjør for tilleggstakst kan
belastes verdikort der dette er innført.

Fjord1 kan ikke imøtekomme klagers krav om refusjon av ilagt gebyr.

Nemnda bemerker

Det fremgår av Fjord1s nettside at passasjerer kan kjøpe billett på kaia eller ombord i
ferja. 

Når det gjelder ferjesambandet fra Arsvågen fremgår uttrykkelig at alle kjøretøy skal
løse billett i billettboden i bodens åpningstid. Det er også opplyst at kunder som ikke
har løst billett i billettboden vil få et straffegebyr og at gebyrets størrelse er regulert i
Riksvegferjeregulativet fastsatt av Samferdselsdepartementet. 

Nemnda bemerker at det ikke er noe som tyder på at klager ikke var klar over at han
skulle løse billett i billettboden før ombordkjøring. Han har erkjent at han av forskjellige
årsaker valgte å kjøre ombord uten å kjøpe billett først. Han gjorde ikke forsøk på å
avklare med vedkommende i billettluken eller med mannskap om det var ok å kjøre
ombord. 

Klager har erkjent at han kjørte ombord uten å ha kjøpt billett. Vilkårene for ilegging av
straffeavgift var følgelig til stede. 

Nemndas flertall, nemndas leder og bransjerepresentantene Aarre og, kan ikke se at
noen av de grunner klager har anført for å kjøre ombord uten billett kan gi grunnlag for å
anbefale at gebyret frafalles. 

Nemndas mindretall, forbrukerrepresentantene Faye Lund og Sørlie, kan ikke se at
selskapet har fremlagt noen form for dokumentasjon på at de reisende får tydelig
skriftlig oppfordring til å betale i billettboden på kaia. Videre har ikke selskapet sagt seg
uenig i klagers kommentar om at det ikke er lysanlegg på kaia. Regelen som fremgår
på nettsiden om at man på denne strekningen må løse billett i billettboden, er etter det
opplyste en særregel som fraviker fra hovedregelen på de fleste strekninger som Fjord1
AS opererer. Hovedregelen er at man som passasjer kan velge om man vil løse billett på
kaia eller om bord. Når ordningen fraviker fra det normale, er det etter mindretallets syn
ekstra viktig at det er tydelig opplyst på kaia at man ikke kan kjøre om bord uten å ha løst
billett. Mindretallet kan for øvrig ikke se at selskapet har bestridt klagers kommentar om
at informasjonen på nettsiden om særregelen for denne strekningen er lagt ut først etter
at klager klaget til selskapet.

Mindretallet finner ikke å kunne ta stilling til om klageren bør ha forstått signalene som
ble gitt av mannskapet i forbindelse med ombordkjøringen.

Mindretallet kan ikke se at selskapet har dokumentert at klager må ha forstått at han
ikke kunne kjøre om bord uten å ha løst billett, og er derfor av den oppfatning at gebyret
må frafalles.

Nemnda finner grunn til å føye til at straffegebyr ikke bør belastes vedkommende
bankkort uten at den reisende samtykker.

Vedtak

Transportklagenemnda Sjø finner ikke grunn til å anbefale at klager gis medhold.

Vedtaket er avsagt med dissens.