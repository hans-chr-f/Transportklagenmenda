Vedtak i Transportklagenemnda
- Kollektivreiser

Sammendrag

Krav om frafall av gebyr

Dato
20.09.2021

Saksnummer
2021-00976

Tjenesteytere
Skyss

Klager har i det vesentlige anført

Klager ble ilagt gebyr 12. mai 2021. Klager anfører at billettsystemet ikke er enkelt å finne
ut av når man kommer til Bergen for første gang. Videre anfører klager at hun forsøkte å
kjøpe billett fra sjåføren, men han lot henne ikke gjøre det og fortalte at hun kunne kjøpe
billett ved bussterminalen for der var det billettautomater. Klager mener at dette ikke er
rett måte å behandle de som kommer på besøk til Bergen.

Klager krever frafall av gebyret.

Tjenesteyterne har i det vesentlige anført
Klager ble ilagt gebyr 12. mai 2021 fordi hun ikke kunne fremvise gyldig billett under
billettkontrollen. Som en besøkende til et nytt sted bør man gjøre seg kjent med hvordan
billettsystemet fungerer, før man reiser. Det følger av gebyrrapporten at klager er fra
Oslo og bruker Ruter billettappen. I Oslo, som i Bergen, har det ikke vært mulig å kjøpe
billett av sjåføren siden pandemien startet. 

Avslaget på klagen er basert på følgende grunner: som reisende er du selv ansvarlig for å
finne ut av hvordan billettsystemet fungerer og klagers kunnskap om situasjonen om at
den fremste døren er stengt slik at man må kjøpe billett på forhånd. 

Skyss kan ikke se at gebyret er gitt urettmessig.

Nemnda bemerker

Klager ble ilagt gebyr 12. mai 2021 fordi hun ikke kunne fremvise gyldig billett under
billettkontrollen. 

Det fremgår av Skyss sine transportvilkår punkt 3 at den reisende skal kjøpe billett før
eller ved påstigning, og er selv ansvarlig for å inneha gyldig billett under hele reisen.

Videre fremgår det av transportvilkårene punkt 4 at reisende som ved kontroll ikke
kan vise gyldig billett og gyldig dokumentasjon ved krav på rabatt, plikter å betale
tilleggstakst.

Klager kunne ikke fremvise gyldig billett under billettkontrollen, så vilkårene for å ilegge
gebyr var dermed til stede. 

Klager har anført at billettsystemet ikke er enkelt å finne ut av når man kommer til
Bergen for første gang og at hun forsøkte å kjøpe billett fra sjåføren, men han lot henne
ikke gjøre det. 

Nemnda bemerker at det er den reisendes ansvar å gjøre seg kjent med hvordan man
kjøper billett. Nemnda har i sin praksis lagt til grunn at dette også gjelder om man ikke
har erfaring med å reise der man måtte befinne seg/ på aktuell strekning mv. Det er den
reisendes ansvar å sørge for gyldig billett ved reise med kollektiv transport. 

Billetter kan kjøpes på flere måter, de kan forhåndskjøpes på automater og hos
forhandlere, eller ved å benytte Skyss sin billettapp.

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda finner ikke å kunne anbefale at klager gis medhold.