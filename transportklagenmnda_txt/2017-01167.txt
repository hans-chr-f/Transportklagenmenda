Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
10.04.2018

Saksnummer
2017-01167

Tjenesteytere
PIA

Klager har i det vesentlige anført

Klager skulle reise t/r Oslo - Islamabad 24. desember 2016 - 14. januar 2017 med
Pakistan International Airlines.

PK772 fra Oslo til Islamabad den 24. desember ble i overkant av 30 timer forsinket.
PK771 fra Islamabad til Oslo den 14. januar ble mer enn 24 timer forsinket.

Klager stiller seg kritisk til manglende informasjon fra flyselskapet. Hun har holdt seg
oppdatert via Facebook og OSL.no. 

Klager krever 600 euro per person for hver av hendelsene. 

Det vises for øvrig til klagers brev.

Tjenesteyterne har i det vesentlige anført
Pakistan International Airlines har ikke avgitt uttalelse til klager eller til nemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. forskrift om klagenemnd for flypassasjerer § 5-3.

Klagen er forelagt Pakistan International Airlines ved nemndas e-post av 30. mai 2017
med frist til 11. juli 2017 for eventuelle bemerkninger. I e-posten opplyses det bl.a. om
at flyselskapet har bevisbyrden ved påberopelse av ekstraordinære omstendigheter som
kan gi grunnlag for fritak for ansvar. Det fremgår videre at nemnda vil legge passasjerens
opplysninger til grunn dersom disse ikke imøtegås av flyselskapet. Det blir også opplyst
at saken vil bli forelagt nemnda selv om flyselskapet ikke avgir uttalelse.     

Pakistan International Airlines har ikke avgitt uttalelse til klager eller til nemnda.
Nemndas avgjørelse treffes på bakgrunn av de foreliggende opplysninger.

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Pakistan International Airlines har som nevnt ikke avgitt uttalelse til nemnda,
flyselskapet har følgelig ikke godtgjort at forsinkelsen ble forårsaket av ekstraordinære
omstendigheter utenfor flyselskapets kontroll. Dette gir klagerne rett til en
standardkompensasjon på 600 euro per person for forsinkelsen på PK772 fra Oslo til
Islamabad.

Klager krever også standarderstatning for forsinkelsen på PK771 fra Islamabad til Oslo. 

EU-forordning 261/2004 får bare anvendelse for flygninger innen EU-/ EØS-området,
flygninger fra EU-/ EØS-området til en tredjestat og flygninger fra en tredjestat hvis det
"transporterende luftfartsselskap for flygningen er et EF-luftfartsselskap", jf artikkel
3 punkt 1 bokstav b. Det "transporterende luftfartsselskap" er i artikkel 2 bokstav b)
definert til "et lufttransportforetak som utfører eller har til hensikt å utføre en flygning i
henhold til en avtale med en passasjer eller på vegne av en annen person, juridisk eller
fysisk, som har en avtale med denne passasjeren".

Klagers krav faller etter dette utenfor EU-forordningen fordi forsinkelsen oppsto på en
flygning fra en tredjestat med det ikke-europeiske flyselskapet Pakistan International
Airlines.

Vedtak

Transportklagenemnda - fly anbefaler at Pakistan International Airlines utbetaler
standarderstatning med 600 euro per person.