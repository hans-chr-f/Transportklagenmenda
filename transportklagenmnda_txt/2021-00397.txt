Vedtak i Transportklagenemnda - Fly

Sammendrag

Krav om erstatning for ødelagt bagasje.

Dato
16.09.2021

Saksnummer
2021-00397

Tjenesteytere
Wizz Air

Klager har i det vesentlige anført

Klager reiste fra Wien til Bergen med Wizz Airs flight W6 2835 den 13. februar 2019. Da
klager ankom Bergen lufthavn oppdaget hun at bagasjen, en koffert, var skadet. Hun
rapporterte skaden ved ankomst og mottok skaderapport. Noen dager senere sendte
hun også inn en klage via flyselskapets nettsider. Klager viser til automatisk svar fra
flyselskapet som hun mottok den 16. februar. 

Klager viser til brev fra koffertprodusent RIMOWA som sier at skaden på klagers koffert
ikke lar seg reparere, og at en tilsvarende ny koffert i dag koster 630 GBP. 

Klager fikk kofferten i gave i 2014, hun har derfor ingen kvittering. 

Klager krever 630 GBP i erstatning for kofferten.

Tjenesteyterne har i det vesentlige anført
Klager reiste med W6 2835 den 13. februar 019, og hun fremla krav om erstatning til Wizz
Air mer enn to år senere, den 17. februar 2021.  

I Wizz Airs regler og vilkår som klager krysset av for å ha lest, kommer følgende frem: 

"Please note that the following is stated in our General Conditions of Carriage of Wizz Air
Hungary Ltd:

18.3.1. YOUR RIGHT TO MAKE ANY CLAIM OF ANY NATURE WHATSOEVER (INCLUDING
CLAIMS FOR COMPENSATION UNDERREGULATION 261) AGAINST US SHALL BE
EXTINGUISHED IF YOU DO NOT BRING AN ACTION WITHIN 2 YEARS FROM THE DATE
OFARRIVAL AT THE DESTINATION, OR FROM THE DATE ON WHICH THE AIRCRAFT OUGHT
TO HAVE ARRIVED, OR FROM THE DATE ONWHICH THE CARRIAGE STOPPED.

Or in our General Conditions of Carriage of Wizz Air UK Ltd:

18.3.1. YOUR RIGHT TO MAKE ANY CLAIM OF ANY NATURE WHATSOEVER AGAINST US
SHALL BE EXTINGUISHED IF YOU DO NOT BRING AN ACTION WITHIN 2 YEARS FROM
THE DATE OF ARRIVAL AT THE DESTINATION, OR FROM THE DATE ON WHICH THE
AIRCRAFTOUGHT TO HAVE ARRIVED, OR FROM THE DATE ON WHICH THE CARRIAGE
STOPPED. THE LIMITATION PERIOD FOR CLAIMS UNDERREGULATION 261 SHALL BE 6
YEARS FROM THE DATE ON WHICH YOUR CLAIM ACCURED."

Wizz Air kan ikke imøtekomme klagers krav da hun har fremsatt sitt krav for sent.

Nemnda bemerker

Innledningsvis bemerker nemnda at etter luftfartsloven § 10-26 må man sende inn klage
umiddelbart etter at skaden oppdages og senest innen syv dager. I dette tilfellet mener
nemnda at klager har sannsynliggjort at hun klaget innen syv dager. Det vises til klagers
e-post til Wizz Air datert 13. februar 2019. 

I henhold til luftfartsloven § 10-18 første ledd er fraktfører ansvarlig for skader på
reisegods «såfremt den hendelse som har forårsaket skaden, er inntruffet ombord
på luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset». Det er ikke anledning til å ta forbehold i generelle vilkår
som begrenser fraktførers ansvar etter luftfartsloven.

Luftfartsloven § 10-18, jf. § 10-19 pålegger selskapet objektivt ansvar for gods. Unntaksvis
kan reisegodsets egen beskaffenhet unnta selskapet fra ansvar. Det samme gjelder
dersom flyselskapet kan godtgjøre at skaden skyldes mangelfull pakking av reisegodset.

I dette tilfellet mener nemnda at klager har sannsynliggjort at skaden skjedde mens
kofferten var i flyselskapets varetekt. Klager har også lagt ved dokumentasjon på at
kofferten ikke kan repareres, og at det en ny, tilsvarende koffert koster 630 GBP. 

Nemnda legger til grunn at klager fikk kofferten i 2014. I tråd med nemndspraksis gjøres
det er aldersfradrag på 10 % for hvert år klager har eid kofferten. Klager hadde på
tidspunktet for reisen eid kofferten i ca. 5 år og aldersfradraget settes derfor til 50%. 

Transportklagenemnda anbefaler at Wizz Air utbetaler 315 GBP til klager.

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at Wizz Air utbetaler 315 GBP til klager.