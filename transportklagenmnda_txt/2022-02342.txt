Vedtak i Transportklagenemnda - Sjø

Sammendrag

Krav om frafall av fakturagebyr eller at det kan betales med kort/kontant på ferge.

Dato
12.12.2022

Saksnummer
2022-02342

Tjenesteytere
Norled AS
Skyttel AS

Klager har i det vesentlige anført

Klager reiser med bil og tar ofte ferge. På hver reise så ilegges det et faktureringsgebyr
på 70 kroner på hver faktura. Klager har ønsket å betale kontakt eller med kort med blir
nektet å gjøre dette. Det fremgår av sentralbankloven § 14 at penger er lovlig og tvunget
betalingsmiddel. 

Klager mener at selskapene ikke har hjemmel i forbrukerkjøpsloven § 37 for å ilegge
et fakturagebyr på 70 kroner. En er her på ulovfestet område og Forbrukerkjøpsloven
gjelder ikke for transport med ferge. Reisende skal informeres på stedet og da skal
man ha en reel mulighet å gjøre opp for meg, uten gebyr. Man skal også informeres om
vilkårene og gebyr på stedet når man tar fergen.

Klager krever å få betale med kort eller kontant på ferge, eller at dersom
faktureringspraksisen fortsetter at det ikke ilegges fakturagebyr.

Klager har også kommentert tilsvaret fra Skyttel:
Skyttel / Norled mangler hjemmel for å kreve gebyr på en fergestrekning som de har
konsesjon og monopol på å drifte. Å påberope seg forbrukerkjøpsloven på sjøreiser
harmonerer dårlig, på sjørettens rettsområde.

Fergereiser er regulert i "Forskrift om transport med ferge og i forskriften § 8 står
det, sitat "For takster, tilleggs takster og moderasjoner mv. vises til Riksregulativet for
ferjetakster." Men muligheten til gebyr følger ikke av bestemmelsen. 

Etter «Forskrift om transport med ferge» § 7 går det frem at, sitat; «Oppgjør kan skje
ved etterfakturering, belastning av kontokort, verdikort eller ved ekstra klipp i sonekort.

Antallet klipp bestemmes etter følgende beregning: Samlet beløp å betale dividert med
betalt nettopris pr. klipp, avrundet oppover til nærmeste hele
klipp.»

Klager har mottatt kroner 210 av Skyttel.

Tjenesteyterne har i det vesentlige anført
Norled anfører at de gjennomfører billettering i henhold til kontrakt med Statens
Vegvesen. Dette skjer enten ved registrering av AutoPass brikke eller skiltregistrering /
skiltgjennkjenning og faktura via Skyttel.

AutoPASS for ferje v/Skyttel har anført at klage viser til sentralbanklovens §14, at penger/
kontanter er lovlig og tvunget betalingsmiddel, skal være gjeldende. På bakgrunn av
dette ønsker klager å påklage Norled v/Skyttel AS sine faktureringsvilkår.

AutoPASS for ferje v/Skyttel AS har som praksis at første gang kunde klager på
fakturagebyr på fullprisfaktura, vil gebyret på kr. 70,- bli slettet og kunde betaler kun
selve ferjebilletten. 

Dette jfr. forbrukerkjøpsloven § 37, hvor kan man kreve inn fakturagebyr om dette er
avtalt med kunden på forhånd. Derfor sier vi det slik at dersom kunden har fått gebyr
uten at vi beviselig kan si at kunden er informert på forhånd så avskriver vi første gebyr.
Kunden regnes da som informert om at ved fortsatt bruk av ferje uten betalingsordning
vil de motta fakturagebyr - både ved kontakt med kundebehandler og ved at det står
på faktura. Kundebehandler informerer deretter om alternativene som gjelder for å
kunne betale for ferjereisene, for å unngå fullprisfaktura med fakturagebyr. Kunde anses
da som informert om at følgene ved å ikke velge en av disse alternativene er å motta
flere fullprisfakturaer med gebyr, som ikke vil krediteres flere ganger. Som klager selv
har dokumentert, er dette blitt informert om i henvendelsen hans fra 29.09.2022. Siden
klager ikke viste til registreringsnummer eller fakturanummer i sin henvendelse, kunne
ikke fakturagebyr slettes på det tidspunktet da vi ikke hadde informasjon om hvilket krav
det omhandlet. Klager besvarte aldri kundesenterets etterspørsel om videre informasjon
for å kunne slette gebyret, men tok klagen direkte til Transportklagenemnda.

Skyttel har ved gjennomgang av saken kommet frem til at de refunderer kr. 70,- x 3, altså
kr. 210,- til klagers bank konto og sletter fakturagebyret på siste mottatte faktura, slik
at klager kun vil betale for selve ferjebillettene. Dette på bakgrunn av at Skyttel As sin
praksis på denne type klage ikke er blitt fulgt. Refusjon av kr. 210,- til klagers bank konto
vil bli gjennomført fredag 21.10.2022

Siden klager i senere tid besvarte kundesenteret sin e-post med informasjon om
alternative betalingsmåter, anser vi dette som bekreftelse på at informasjon om
alternative betalingsmåter til fullprisfakturering med fakturagebyr er mottatt. Og dersom
klager da ikke ordner med noen av de alternative betalings måtene, anses dette som
aksept av fakturagebyr på faktura som ettersendes for ferje reiser.

Skyttel tilbyr dette som en løsning.

Skyttel har kommet med ytterligere svar til nemnda:

Hjemmel for å kreve betaling på andre måter enn ved kontanter/kontokort om bord,
viser vi da til endring av lov om yrkestransport i juni 2022 der det ble permanent tillatt å
registrere alle reisende på ferjer ved hjelp av AutoPASS. I praksis betyr dette at AutoPASS-
brikken registreres (hvis det finnes en i kjøretøyet) og det tas bilde av kjøretøyet for å
dokumentere kjennemerket og lengden.
I forbindelse med dette forsvinner også den reisendes rett til å betale med kontanter om
bord i ferjene.

Nemnda bemerker

Saken gjelder klage på ileggelse av fakturagebyr på kr. 70,- ved utstedelse av
fullprisfaktura, eventuelt at det skal være mulig å betale med kort eller kontant på fergen.
Tjenesteyter har refundert klager kr. 210 for fakturagebyr etter klage.  

Etter nemndas syn foreligger det ikke en tvist mellom klager og tjenesteyter i forbindelse
med en reise da klager har fått refundert fakturagebyr, men en generell klage på
selskapets ileggelse av slikt gebyr. Nemnda finner derfor at det ikke er grunnlag for
å behandle saken i henhold til transportklageforskriften § 1-3, og saken avvises fra
behandling i Nemnda, jf. forskriften § 6-2.

Når det gjelder tjenesteyters ileggelse av fakturagebyr og at det ikke er mulighet
for betaling på fergen, er dette forhold som er knyttet til selskapets utøvelse av sin
virksomhet som nemnda ikke har grunnlag for å uttale seg om. Forbrukerkjøpsloven
gjelder ikke ved slik virksomhet, og er således ikke relevant. Det skal imidlertid bemerkes
at det bør fremgå av betalingsvilkårene at det påløper fakturagebyr, noe nemnda ikke
kan se at det gjør i dag.

Vedtak

Saken avvises.