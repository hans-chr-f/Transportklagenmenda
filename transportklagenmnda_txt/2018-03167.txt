Vedtak i Transportklagenemnda - Fly

Sammendrag

Erstatning for forsvunnet bagasje.

Dato
10.09.2019

Saksnummer
2018-03167

Tjenesteytere
SunExpress

Klager har i det vesentlige anført

Klager reiste fra Izmir til Oslo den 30. august 2018 kl. 15:45 med flight XQ952. 

Klagers bagasje ankom ikke Oslo. Da klager hadde et fly å rekke videre til Kristiansand
(separat billett), ble hun rådet til å få utstedt en PIR-rapport i Kristiansand.

Da klager ankom Kristiansand var det ingen som kunne hjelpe henne. Klager tok derfor
kontakt med Oslo Lufthavn på telefon dagen etter.

Klager har flere ganger henvendt seg til flyselskapet med PIR-rapporten. Det ble også fylt
ut et skjema for erstatning. Klager fikk til slutt beskjed om at saken hennes er lukket.

Klager krever økonomisk erstatning for innholdet i den forsvunne bagasjen. Klager har
vedlagt diverse kvitteringer/dokumentasjon på blant annet sminke, rettetang, klær, sko,
parfyme, macbook air som dokumenterer enkelte av verdigjenstandene. Ut fra skjema
og kvitteringer er det tale om gjenstander av en samlet verdi på mellom 40 000 - 50 000
NOK. Klager skriver at hun også hadde med rundt 10 000 NOK i cash i den innsjekkede
bagasjen.

Tjenesteyterne har i det vesentlige anført
SunExpress har ikke avgitt noen uttalelse til nemnda. Til klager har SunExpress uttalt at
de ikke kan ikke imøtekomme hennes krav uten noen nærmere begrunnelse.

Nemnda bemerker

Blir reisegods skadet eller går det helt eller delvis tapt, er flyselskapet ansvarlig
såfremt hendelsen som har forårsaket skaden, er inntruffet på flyet mens godset var i
flyselskapets varetekt, jf. Luftfartsloven § 10-18/Montrealkonvensjonen artikkel 17 nr. 2:

"Ved befordring av reisegods er fraktførerens ansvar for tap på grunn av at reisegodset
forsinkes, skades eller helt eller delvis går tapt, begrenset til et beløp fastsatt av
departementet i forskrift for hver passasjer.
De ansvarsgrenser som er fastsatt i § 10-22, gjelder uansett hvilket ansvarsgrunnlag som
påberopes. Jf § 10-24." 
Beløpet utgjør SDR 1 131 som er det maksimale beløp flyselskapet er ansvarlig for.

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf transportklagenemndforskriften § 5-3. 
Selskapet har ikke svart nemnda som da legger klagers fremstilling til grunn.

Ut fra skjema og kvitteringer er det tale om gjenstander av en samlet verdi på mellom
40 000 - 50 000 NOK. Klager oppgir at hun også hadde med rundt 10 000 NOK i
cash i den innsjekkede bagasjen. Mange av gjenstandene som er borte er dyre
elektroniske ting som pc, mobiltelefon med mer, samt et stort kontantbeløp. I henhold
til flyselskapetsregler og vilkår som klager har akseptert, skal man ikke legge slikt i
bagasjen, og gjør man det kan disse ikke kreves erstattet. 
Imidlertid legger nemnda til grunn at de øvrige gjenstandene som klager kan kreve
erstattet utgjør et høyere beløp enn  ansvarsbegrensingen på SDR  1 131.

Etter dette anbefaler nemnda at selskapet betaler til klager et beløp i norske kroner som
tilsvarer SDR 1 131.

Vedtak

Transportklagenemnda - fly anbefaler at Sun Express utbetaler til klager et beløp i NOK
som tilsvarer SDR 1 131.