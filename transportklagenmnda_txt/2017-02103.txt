Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
05.06.2018

Saksnummer
2017-02103

Tjenesteytere
Lufthansa German Airlines

Klager har i det vesentlige anført

Klager skulle reise fra Oslo til München den 27. januar 2017 kl 07.40 med LH2457.
Avgangen ble mer enn fire timer forsinket. 

Klager krever standarderstatning 250 euro per person i henhold til EU-forordning
261/2004.

Tjenesteyterne har i det vesentlige anført
LH2457 ble forsinket grunnet lovbestemt hviletid for crewet som følge av en medisinsk
nødsituasjon på foregående flyvning fra München til Oslo den 26. januar. 

Hendelsen er ikke kompensasjonsberettiget i henhold til EU-forordning 261/2004 da
årsaken var ekstraordinære omstendigheter utenfor Lufthansas kontroll.

Nemnda bemerker

Nemnda legger til grunn at klageren og reisefølget (til sammen tre personer) kom mer
enn fire timer forsinket frem til sitt endelige bestemmelsessted München. Han krever nå
standarderstatning.

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7 samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Lufthansa har uttalt at forsinkelsen skyldtes lovbestemt hviletid for crewet som følge
av en medisinsk nødsituasjon på tidligere avgang. Uttalelsen er ikke nærmere forklart
eller dokumentert. Selskapet har følgelig ikke godtgjort at forsinkelsen skyldtes en
ekstraordinær omstendighet som ikke kunne vært unngått. Klager har da rett til
standarderstatning på 250 euro per person.

Vedtak

Transportklagenemnda - fly anbefaler at Lufthansa betaler standarderstatning til klager
med 250 euro per person.