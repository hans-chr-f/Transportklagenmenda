Vedtak i Pakkereisenemnda

Sammendrag

Krav om prisavslag grunnet dårlige madrasser, mugglukt, insekter og lukt på badet.

Dato
30.10.2017

Saksnummer
2017-02303

Tjenesteytere
TUI Norge AS

Klager har i det vesentlige anført

Klager bestilte reise for to voksne og ett barn med innkvartering i et dobbeltrom med
ekstraseng for barn på Hotell Family Life Marmari Beach med All Inclusive, markterrasse/
markbalkong, Favorite, Marmari, Kos i perioden 21.07.2017 - 04.08.2017. Totalpris kr.
51.001.

Klager er skuffet over at TUI ikke informerte om jordskjelvet som fant sted på Kos natt
til den 21.07.2017. Den første informasjonen kom kl. 08:40, men da var klager allerede
ankommet Gardermoen. Klager anfører at TUI burde informert kundene om jordskjelvet
og forsinkelsen som oppstod.

Ved ankomst ble de plassert på et gammelt og nedslitt rom med dårlige madrasser. På
badet var det mugg, insekter, lukt fra avløpet og lekkasje.  Klager tok saken med hotellet
direkte, men det var fullt og det var ikke mulig å bytte rom.

De klaget hele perioden fra 21.07 til 26.07.2017, mens TUI hevder at de først klagde den
23.07.2017. Da de tok kontakt med TUIs representanter, fikk de den samme beskjeden
som fra hotellet om at det var fullt og ikke mulig å bytte rom. De skulle komme tilbake til
klager med beskjed og da klager ikke hørte noe mer, tok de igjen kontakt med TUI den
23.07.2017.

Klager har tatt mange bilder og merket madrassene. De ble ikke byttet som TUI påstår.
Det var de samme madrassene som de la på ekstra dyner. Dette hjalp lite når fjærene i
madrassen sviktet.

Videre hjalp det ikke med spray mot insektene når de ikke fikk sprayet ned i hullene på
badekaret og servanten der insektene kom ut og forsvant inn. 

Klager mener rommet tilsvarte et to-stjerners, ikke et fire-stjerners hotell. TUI ga
følgende beskrivelse av Hotell Family Life Marmari Beach: "Det er et moderne og elegant
hotell med unikt utformede rom."

Klager krever et prisavslag på totalt kr. 10.000.

Det vises for øvrig til korrespondanse fra klager.

Tjenesteyterne har i det vesentlige anført
I løpet av de tre første reisedagene fikk klager tilsendt fire sms vedrørende jordskjelvet
og konsekvensene av dette. I løpet av ferien har klager ikke henvendt seg til TUIs guider
for å få mer utdypende informasjon om dette.

Den 23. juli tok klager kontakt med TUIs guider og ga beskjed om at de hadde problemer
med dårlige madrasser og maur. Klager ønsket å bytte rom, men det var ikke andre rom
ledig på hotellet. TUI kontaktet hotellet og ba dem sette inn nye madrasser og at det
skulle bli sprayet mot insektene.

De etterfølgende dagene hadde klager og TUI kontakt. Hotellet bekreftet den 24.07.2017
at madrassene var byttet og at det ble sprayet på rommet. Det ble lagt ekstra dyner
på madrassene. TUI viser til informasjonen på sine nettsider hvor følgende fremgår:
"Sengene kan være både mykere og hardere enn du er vant med hjemmefra." 

Når det gjelder insekter viser TUI til følgende informasjon på sine nettsider: "Uavhengig
av hotellets standard kan det forekomme maur, mygg og kakerlakker. Gi beskjed til
reiselederen eller hotellpersonalet slik at rommet kan sprøytes. Det gis ikke erstatning
eller prisavslag for slike ulemper."

Den 26.07.2017 fikk klager bytte til et annet rom. Klager bekreftet til guidene per telefon
at madrassene var bedre i dette rommet.

TUI har tilbudt klager et prisavslag på totalt kr. 3.600. 

Det vises for øvrig til korrespondanse fra TUI Norge AS.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. 
alminnelige vilkår for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes
innen rimelig tid og uten vesentlig ulempe for de reisende, jf. pakkereiseloven § 6-2.
Turarrangøren har etter pakkereiseloven en rett til å avhjelpe mangler.  Denne rett
forutsetter at turarrangøren gjøres kjent med problemene på reisemålet. Dersom
turarrangøren ikke har gitt anvisning på noe annet, vil det etter nemndas vurdering
være naturlig å ta opp manglene direkte med hotellet.  Fører ikke dette frem, må
turarrangøren kontaktes snarest. Dersom manglene ikke tas opp på reisemålet på en
måte som gir turarrangøren mulighet til å avhjelpe manglene, vil man ikke nå frem med
krav om prisavslag i ettertid.

Slik nemnda vurderer saken, har klageren opptrådt i henhold til regelverket.  Han
henvendte seg til hotellet om rommets tilstand rett etter ankomst.  Det er vedlagt et
meget omfattende bildemateriale som illustrerer dårlig renhold og dårlig vedlikehold,
hvilket gir uhygieniske og svært lite hyggelige forhold og liten feriefølelse.  To dager etter
ankomst, den 23. juli, fremgår det at arrangørens stedlige representanter er informert.
Heller ikke de lykkes med å få hotellet til å ta tilstrekkelig grep.  Den 26. juli fikk klageren
bytte rom.

Nemnda finner etter en samlet vurdering at det som ble levert lider av mangler.  Etter
nemndas syn tok klageren opp problemene så snart det lot seg gjøre, først med hotellet
og deretter med reiseselskapets representanter. Etter nemndas syn bodde han under
utilfredsstillende forhold i fem av fjorten døgn.  Reisens pris var kr. 50.000, hvilket gir
en døgnpris på kr. 3.571. Nemnda anbefaler etter omstendighetene at klageren gis et
prisavslag på 50% for hver av de fem døgnene som gikk før han fikk bytte rom. Avrundet
utgjør prisavslaget kr. 8.900.

Vedtak

Pakkereisenemnda anbefaler at det blir gitt et prisavslag på kr. 8.900.