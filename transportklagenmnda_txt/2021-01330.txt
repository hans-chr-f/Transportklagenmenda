Vedtak i Transportklagenemnda - Fly

Sammendrag

Krav om refusjon av utgifter grunnet ruteendring.

Dato
17.02.2022

Saksnummer
2021-01330

Tjenesteytere
SAS

Klager har i det vesentlige anført

Klager (to personer) hadde bestilt en reise hos SAS t/r Oslo - Tromsø for reise 17. - 25. juli
2021. Pris kroner 4 084 for to personer. 

Den 9. juli mottok klager epost fra SAS om at avgangen på returen fra Tromsø den 25. juli
var endret fra kl 19.25 til kl 10.00. Dette kunne ikke klager akseptere, da de hadde planer
denne dagen. 
Den 10. 11. og 12. juli forsøkte klager flere ganger å komme i kontakt med SAS uten å
lykkes. Han ventet på det meste i to timer på telefon uten å nå gjennom. Klager har også
forsøkt via SAS sin chatte-tjeneste og via Messenger på Facebook uten hell. 

Klager endte opp med å betale kroner 600 per person for å endre billettene. Han krever
denne utgiften refundert. 

Kostnaden for klagers opprinnelige returbilletter beregnet han til halvparten av t/r-
billettene minus avbestillingsgebyret som han hadde betalt, dvs.: (4084-290)/2 = kroner 1
897. Det viste seg imidlertid at nye billetter for returflyet hadde en lavere pris på kroner 1
398 iht SAS' internettinformasjon på det tidspunktet. Den overprisen klager hadde betalt
for flyet han ikke fikk være med, må derfor også SAS dekke; kroner 1 897-1 398 = kroner
499,-. Denne kostnaden kan kun dokumenteres ved hjelp av denne utregningen basert
på klagers vedlagte kvittering og SAS' internettside på tidspunktet da klager endret sine
billetter.

Klager krever videre standarderstatning i henhold til EU-forordning 261/2004.

Tjenesteyterne har i det vesentlige anført
SAS har ikke avgitt uttalelse til nemnda.

Nemnda bemerker

En ruteendring der avreisetidspunktet fremskyndes med mer enn en time eller utsettes
med mer enn tre timer innebærer kansellering av en avtalt flygning jf. EU-dommene
C-146/20, C-188/20, C-196/20 and C-270/20. Klagers reise ble i dette tilfellet fremskyndet
med mer enn en time, og reisen ble derfor kansellert. 

Kansellering gir grunnlag for standarderstatning etter EU-forordning 261/2004 artikkel
5 og 7 med mindre flyselskapet kan bevise at passasjeren har fått informasjon om
endringen minst 2 uker før planlagt avgangstid. Basert på sakens opplysninger legger
nemnda til grunn at klagers flyvninger mellom Tromsø og Oslo ble kansellert mer enn
14 dager i forveien. Klager har derfor ikke rett på standarderstatning i henhold til EU-
forordning 261/2004 artikkel 5 nummer 1 bokstav c punkt i). 

Ved kansellering skal flyselskapet tilby passasjeren valget mellom refusjon, omruting
snarest mulig eller omruting på et senere tidspunkt, jf. EU-forordning 261/2004 artikkel 8
nummer 1.

I dette tilfellet endret SAS klagers reise uten å involvere klager. Klager ble ikke gitt valget
mellom refusjon eller omruting slik forordningen krever. Nemnda mener at SAS både
kunne og burde handlet i henhold til forordningen, og at SAS handlinger har medført et
påregnelig tap for klager på 600 kroner per person. Nemnda mener derfor at SAS må
refundere klagers utgifter til å omrute seg selv og sin medreisende med  600 kroner per
person.  

Nemnda er ikke enig med klager i at klager har betalt overpris for de opprinnelige
returbillettene. Til dette bemerker nemnda at billettprisene er variable. Uansett kan man
ikke lese ut fra klagers opprinnelige billetter hva prisen for returreise var.  

Klager krever videre kompensasjon for de tre timene han brukte for å få kontakt med
SAS med kroner 500 per time. Dette er et krav om erstatning for ikke-økonomisk tap. 

Når det gjelder adgangen til å utmåle erstatning for ikke-økonomisk tap har nemnda delt
seg i et flertall og et mindretall.

Flertallet, lederen og bransjerepresentantene, mener at ikke-økonomisk tap ikke har
erstatningsrettslig vern i norsk erstatningsrett med mindre det finnes en særskilt
hjemmel for dette. Det gis i utgangspunktet kun erstatning for økonomisk tap. Verken
forordningen, luftfartsloven § 10-20 eller Montrealkonvensjonen inneholder en særskilt
hjemmel for erstatning for ikke-økonomisk tap. Nemndas flertall mener derfor at klager
ikke har krav på erstatning. 

Mindretallet, forbrukerrepresentantene, mener det er rettslig adgang til å kreve
erstatning for ikke-økonomisk tap, men at det i dette tilfellet ikke kommer på tale
da det ikke er snakk ulemper av et slikt omfang/karakter at det gir grunnlag for
ulempeerstatning, e.l. Ettersom mindretallets syn ikke legges til grunn er det ikke
nødvendig for mindretallet angi en erstatningssum.

Mindretallet mener at klager i dette tilfellet også har krav på forsinkelsesrente iht.
forsinkelsesrenteloven, normalt regnet fra 30 dager etter at klager har krevd refusjon,
standardkompensasjon eller erstatning. 

Etter dette anbefaler nemnda at SAS utbetaler 600 kroner per person, totalt 1200 kroner
til klager. 

For øvrig gis klager ikke medhold. 

Vedtaket er fattet med dissensen som fremgår over.

Vedtak

Transportklagenemnda anbefaler at SAS utbetaler 1200 kroner til klager.