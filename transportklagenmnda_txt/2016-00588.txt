Vedtak i Transportklagenemnda - Fly

Sammendrag

Krav om refusjon av ekstrautgifter som følge av gebyr ved endring av billett.

Dato
16.05.2017

Saksnummer
2016-00588

Tjenesteytere
Norwegian

Klager har i det vesentlige anført

Klager med reisefølge skulle opprinnelig ha reist fra Barcelona via Stockholm til Los
Angeles med Norwegians flyvning D85550 20. august 2016 kl. 08.00. Denne reisen ble
ombooket av klager til avreise 6. august 2016 med mellomlanding i London. 

Da klager hadde gjennomført endringen på den opprinnelige bestillingen, ble klager
oppmerksom på at totalt 2 500 euro var trukket av Norwegian. 
Klager tok umiddelbart kontakt med selskapet med krav om annullering av den nye
bestillingen. Norwegian henviste til at ved endring av lavprisbilletter må differansen
mellom ny og gammel billett betales, samt at det fremgår tydelig underveis i bestillingen
de kostnadene som påløper. 

Etter gjentatt korrespondanse fikk klager et tilbud fra Norwegian om refusjon av de nye
billettene mot at klager kjøpte de ordinære billettene til dagens pris. Da klager dagen
derpå ringte tilbake for å benytte seg av tilbudet, var fristen for tilbudet utløpt. 

Klager hevder at det ikke fremgikk av hjemmesiden til Norwegian de utgiftene som påløp
ved endring av lavprisbilletter. 

Klager krever at Norwegian refunderer utgiften til de nye billettene pålydende 2 452,80
euro.

Tjenesteyterne har i det vesentlige anført
Norwegian viser til klagers krav om refusjon av påløpt gebyr som følge av ombooking av
billetter. 

I henhold til Norwegians vilkår og betingelser for lavprisbilletter er det ikke mulig å få
refundert billettene. Det er derimot mulig å endre billettene mot et gebyr.

I denne avgiften vil det påløpe et administrasjonsgebyr for hver passasjer og for hver
enkelt flyvning. Videre vil differansen på prisen mellom ordinær og ny billett tillegges i de
tilfeller hvor den nye billetten koster mer enn den opprinnelige. 

Ved bestilling av billetter må kunden alltid krysse av for å samtykke i å ha lest og
akseptert de vilkår og betingelser som følger av bestillingen for å kunne gjennomføre
den endelige bestilling av reisen. Den reisen klagen gjelder ble bestilt 18. januar 2016.
Klager burde således vært klar over at billettene bare kunne endres mot et gebyr. 

Klager hevder at lavprisbillettene åpner for endring eller kansellering i nødstilfeller. Dette
medfører ikke riktighet og følger ikke av billettenes vilkår og betingelser. Norwegian
gir ingen adgang til refusjon eller kostnadsfri endring av denne billettklassen. Det er
imidlertid adgang til å endre billettene mot et gebyr. Norwegian viser videre til mer
utfyllende informasjon om lavprisbilletter på deres hjemmeside. 

Norwegian synes det er uheldig at klager gjennomførte endringene uten å være klar over
de faktiske kostnadene. Derfor hadde selskapet tilbudt å refundere kostnadene for de
originale billettene mot at klager bestilte nye billetter med samme reisetidspunkt som
i den opprinnelige bestillingen. Klager skulle da få samme pris som på tidspunktet for
den ordinære bestillingen. Klager aksepterte ikke Norwegians tilbud.  Norwegian viser til
fremlagt dokumentasjon om bekrefter tilbudet. 

Det er passasjerens ansvar å gi korrekt informasjon ved endring av billettene. Videre
er bekreftelse på å ha lest vilkårene og betingelsene som følger billettene, selskapets
måte å sørge for at passasjeren har forstått prosessen. Hvis passasjeren ikke har lest
bestillingsvilkårene anser Norwegian vedkommende som ansvarlig for følgeskader eller
feil under bookinger. 

Norwegian tilbød klager refusjon av de opprinnelige billettene, et tilbud som ble avslått.
Klager med reisefølge benyttet de endrede billettene. Det er derfor ingen gyldig grunn
for at klager med reisefølge skal få refundert billetter som er benyttet. 

Norwegian avviser på ovennevnte bakgrunn klagers krav.

Nemnda bemerker

Utgangspunktet er at Low-fare billetter og Low-fare + billetter ikke kan endres uten
at passasjeren betaler et gebyr. Det er årsaken til at disse billettene er rimeligere enn
såkalte Flex-billetter.

I dette tilfellet var klager av den oppfatning at endringen av billettene ville koste totalt
540 euro. Dette var en misforståelse, da gebyret ifølge Norwegian ble beregnet for hver
enkelt mellomflyvning (i dette tilfellet totalt fire flyvninger).

Klager har opplyst at han umiddelbart kontaktet Norwegians kundeservice da
han oppdaget at han var blitt belastet 2 452,80 euro for endringen, og ba om at
transaksjonen ble omgjort, fordi han hadde misforstått kostnadenes omfang. Han fikk da
beskjed om at det ikke lot seg gjøre.

Etter nemndas syn burde Norwegian her ha latt klager omgjøre sin bestilling. Når en
kunde umiddelbart etter en bestilling tar kontakt med flyselskapet og sier at det er
skjedd en misforståelse, tilsier alminnelig kundeservice at flyselskapet da reverserer/
kansellerer bestillingen. 

Norwegian har opplyst at de ga et tilbud til klager, som han valgte ikke å benytte seg
av. Nemnda legger til grunn at det refereres til e-post fra Niamh i kundeservice, som
inneholder følgende passasje: "We would kindly inform you however, upon further
review and taking all the facts into consideration, we are willing, on this occation, to
refund your entire booking if you call us and make a new booking at the price available
today." 

Norwegian hevder at tilbudet kun gjaldt ut dagen. Ut fra e-postens ordlyd er det
nemndas syn at klager ikke kan lastes for ikke å ha forstått dette. Ordlyden er ikke klar;
dersom tilbudet kun sto ut dagen, burde dette ha vært presisert uttrykkelig. Da klager
tok kontakt dagen etter, fikk han beskjed om at tilbudet ikke lenger sto ved lag.

Nemnda mener at den behandlingen klager fikk, ikke er god nok. 
Nemnda kan ikke se at det er relevant at klager har benyttet de nye flybillettene. Han
forsøkte som nevnt å omgjøre denne bookingen, uten at det førte frem.

Nemnda anbefaler derfor at Norwegian erstatter klager de ekstrautgifter han ble
belastet med som følge av ombookingen den 4. juli 2016, med unntak av 540 euro.

Vedtak

Transportklagenemnda - fly anbefaler at Norwegian erstatter klagers ekstrautgifter på 1
912,80 euro.