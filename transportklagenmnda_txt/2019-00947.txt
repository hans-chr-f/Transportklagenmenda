Vedtak i Transportklagenemnda - Fly

Sammendrag

Krav om standarderstatning som følge av forsinkelse.

Dato
14.01.2020

Saksnummer
2019-00947

Tjenesteytere
SAS

Klager har i det vesentlige anført

Den 7. februar 2019 skulle klager reise med SK1455 fra Oslo til København og deretter
videre med SK925 fra København til Washington. SK1455 ble forsinket, slik at klager
mistet videreforbindelsen fra København. Klager ble omrutet via Frankfurt og ankom
endelig ankomststed fem timer forsinket.

Mens passasjerene satt inne i flyet og ventet, informerte piloten om at de ventet på
bakkemannskap for at propellbladene på flyet kunne avises. Kapteinen gjentok hvert
10.-15. minutt at de fremdeles ventet på bakkemannskapet, og at bakkemannskapet
var forsinket som følge av at dette var en travel dag på flyplassen. Da bakkemannskapet
endelig kom, tok selve avisingen av flyet kun et par minutter, og det tok ikke mer enn
10-15 minutter fra avisingen var fullført til flyet lettet. Klager stiller seg derfor tvilende
til at det var været som var årsaken til forsinkelsen, i og med at det tok så lang tid for
bakkemannskapet å komme.

Klager opplyser om at det var litt overskyet den aktuelle dagen, og temperaturen var på
litt under null grader. Klager stiller seg undrende til at slike normale værforhold i Oslo i
februar kunne føre til en nesten to timer lang forsinkelse.

Klager krever at SAS utbetaler standarderstatning på 600 euro i henhold til EU-forordning
261/2004 for forsinkelsen.

Tjenesteyterne har i det vesentlige anført
SK1455 ble forsinket fra Oslo på grunn av sent innkommende fly (18 minutter forsinket)
og deretter på grunn av avising ved gaten (62 minutter forsinket). Avgangen ble
ytterligere 15 minutter forsinket i påvente av tillatelse fra tårnet til å ta av.

Vanligvis avises flyene med glykol, men den aktuelle dagen måtte mange fly avises ved
hjelp av varmluftsvifte ved gaten. Det medfører stor sikkerhetsrisiko å ikke avise flyene
på en forsvarlig måte. Det kan også tilføres at værtypen den aktuelle dagen er særegen
for Gardermoen. Det er innsjøene rundt flyplassen som forårsaker denne spesielle
værtypen/isingen.

Den aktuelle dagen førte de svært vanskelige værforholdene på Gardermoen til
store forsinkelser i trafikken inn og ut fra Gardermoen. Det vises i den forbindelse til
dokumentasjon på værforholdene og flytrafikkforstyrrelsene.

Klager ble omrutet til første ledige avgang fra København.

Værforholdene/frosttåke var den direkte årsaken til forsinkelsen av SK1455, og dette er
en ekstraordinær omstendighet som medfører at klagers krav ikke kan imøtekommes i
dette tilfellet.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir
rett til kompensasjon. Dette gjelder imidlertid ikke dersom flyselskapet godtgjør at
forsinkelsen skyldes ekstraordinære omstendigheter som ikke kunne vært unngått
selv om alle rimelige tiltak var truffet. Det vises til EU-forordning 261/2004 artikkel 6
jf. artikkel 7 jf. artikkel 5 nummer 3 og EU-domstolens avgjørelser i Sturgeon m.fl. mot
Condor (C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle.

Slik nemnda ser det var årsaken til forsinkelsen av SK1455 i denne saken todelt. Deler av
forsinkelsen skyldtes at flymaskinen kom forsinket inn til Oslo (18 minutter). Den andre
delen av forsinkelsen skyldtes værforholdene ved Oslo Lufthavn (62 minutter). 

Nemnda kan ikke se at flyselskapet har redegjort nærmere om årsaken til sent
innkommet fly og har dermed ikke godtgjort at denne del av forsinkelsen skyldes
ekstraordinære omstendigheter som kan frita selskapet for ansvar. Selskapet har
derimot dokumentert at værforholdene bestod av frosttåke, og at det som følge av dette
var nødvendig med de-icing/de-snowing ved gaten. Det var veldig mange fly som måtte
de-ices, og dette medførte forsinkelse på klagers flyvning. Dette er en ekstraordinær
hendelse utenfor flyselskapets kontroll som ikke kunne vært unngått selv om alle
rimelige tiltak var truffet.

Spørsmålet for nemnda blir etter dette om forsinkelsen på grunn av værforholdene på
Gardermoen alene hadde gjort at klager ikke ville rukket sin videreforbindelse. Denne
forsinkelsen var på 62 minutter. Nemnda finner det mest sannsynlig at klager ikke ville
ha rukket sin videreforbindelse selv om en ser bort fra forsinkelsen som skyldtes at flyet
kom forsinket inn. Klager har dermed ikke krav på standarderstatning.

Nemnda anbefaler ikke at klager gis medhold.

Vedtak

Transportklagenemnda–fly anbefaler ikke at klager gis medhold.