Vedtak i Transportklagenemnda - Fly

Sammendrag

Krav om standarderstatning grunnet ruteendring.

Dato
14.10.2021

Saksnummer
2021-00470

Tjenesteytere
KLM

Klager har i det vesentlige anført

Klager hadde bestilt billett med KLM fra Oslo til Sofia via Amsterdam for reise den 5.
mars 2021, kl 06.30 med ankomst kl 14.00. Den 26. februar, under to uker før avreise, ble
klager informert om at flyvningen var kansellert og at han var booket om til en senere
avgang samme dag med KL1148.

Klager krever standarderstatning i henhold til EU-forordning 261/2004, 400 euro.

Tjenesteyterne har i det vesentlige anført
KL1140 fra Oslo til Amsterdam den 5. mars 2021 ble kansellert grunnet covid-19
restriksjoner. Klager ble booket om til senere avgang samme dag med KL1148, og videre
fra Amsterdam til Sofia påfølgende dag.

I Europakommisjonens tolkningsretningslinjer for EUs regler for passasjerrettigheter
i sammenheng med utviklingssituasjonen med covid-19, publisert 18. mars 2020,
erkjennes det at flyselskaper må tilpasse sine nettverk og rutetider for å gjenspeile
endringer i etterspørselen forårsaket av pandemien, som helse og sosial påvirkning,
samt de ulike reisebegrensningene som er pålagt. Slike tilpasninger kan derfor utgjøre
ekstraordinære omstendigheter.

KLM kan på grunnlag av ovennevnte ikke imøtekomme klagers krav.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7. Regelen
gjelder ikke dersom passasjeren har fått informasjon om endringen minst to uker før
planlagt avgangstid. I dette tilfellet fikk klager beskjed om kanselleringen den 26. februar,
mindre enn to uker før avgang.

KLM har opplyst at KL1140 mellom Oslo og Amsterdam ble kansellert grunnet covid-19.
Uttalelsen er ikke forklart nærmere eller dokumentert. Nemnda mener at flyselskapet
ikke i tilstrekkelig grad har godtgjort at kanselleringen skyldtes ekstraordinære
omstendigheter i forordningens forstand, som ikke kunne vært unngått selv om alle
rimelige tiltak var truffet. Nemnda mener at den fremlagte informasjonen er for generell
ved at det henvises til reiserestriksjoner uten å knytte dette konkret opp mot klagers
flyvning. Det er ikke dokumentert at akkurat denne flyvningen ble kansellert grunnet
covid-19. 

Nemnda kan basert på ovenstående anbefale at klager får medhold i sitt krav om
standarderstatning.

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at KLM utbetaler 400 euro til klager.