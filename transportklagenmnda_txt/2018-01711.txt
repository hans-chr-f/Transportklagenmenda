Vedtak i Transportklagenemnda - Fly

Sammendrag

Krav om erstatning grunnet kansellering.

Dato
14.05.2019

Saksnummer
2018-01711

Tjenesteytere
Lufthansa German Airlines
Copa Airlines

Klager har i det vesentlige anført

Klager skulle reise fra Santa Cruz i Bolivia til Oslo via Panama City og Frankfurt
den 18. september 2017 kl 12.29 med ankomst dagen etter kl 18.00. Billetten var
gjennomgående og utstedt på Lufthansa dokument. Flight CM245 operert av Copa
Airlines fra Santa Cruz til Panama City ble kansellert fordi flyplassen var uten elektrisitet.
Klager ble booket om og ankom endelig bestemmelsessted to døgn forsinket. 

Klager krever erstatning for to dager med tapt ferie.

Det vises for øvrig til klagers brev.

Tjenesteyterne har i det vesentlige anført
Lufthansa har i det vesentlige anført:

Siden kanselleringen oppstod med flyselskapet Copa Airlines bes klager henvende seg til
opererende flyselskap.

Copa Airlines har ikke avgitt uttalelse til nemnda.

Nemnda bemerker

Klagers billett var utstedt på et Lufthansa dokument, men flygningen som ble kansellert
skulle opereres av Copa Airlines. Det er det «transporterende luftfartsselskap» som er
ansvarlig etter EU-forordningen. I henhold til artikkel 2 bokstav b, er et «transporterende
luftfartsselskap» et «lufttransportforetak som utfører eller har til hensikt å utføre en
flygning i henhold til en avtale med en passasjer eller på vegne av en annen person,
juridisk eller fysisk, som har avtale med denne passasjeren». 

Klager kjøpte billetten gjennom et reisebyrå, og det fremkommer av billetten at
flygningene er operert av blant annet Copa Airlines og Lufthansa. 

Forordningen får anvendelse på flygninger innen EU-/ EØS-området, flygninger fra EU-/
EØS-området til en tredjestat og flygninger fra en tredjestat hvis det "transporterende
luftfartsselskap for flygningen er et EF-luftfartsselskap", jf artikkel 3 punkt 1 bokstav b.  

Klagers krav faller etter dette utenfor EU-forordningen fordi kanselleringen oppsto på en
flygning fra en tredjestat med et ikke-europeisk flyselskap.  
Forordningen begrenser imidlertid ikke den reisendes rett til erstatning på annet
grunnlag, jf artikkel 12.

Copa Airlines har ikke svart nemnda, men klager har selv forklart at kanselleringen
skjedde fordi hele flyplassen i Panama mistet hovedstrømmen denne dagen (18/9-17).
Dette er forhold nemnda mener ligger utenfor flyselskapets kontroll og som derfor ikke
gir rett til erstatning etter Luftfartsloven/Montrealkonvensjonen. 

Nemnda kan ikke anbefale at klager gis medhold.

Vedtak

Transportklagenemnda-fly anbefaler ikke at klager gis medhold.