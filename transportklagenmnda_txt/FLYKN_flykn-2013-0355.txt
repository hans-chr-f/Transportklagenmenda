Vedtak i Transportklagenemnda - Fly

Sammendrag

Krav om standarderstatning grunnet kansellering

Dato
05.12.2013

Saksnummer
355/13F

Tjenesteyter
Norwegian Air Shuttle ASA

Krav om standarderstatning grunnet kansellering

Klager har i det vesentlige anført:

Klager skulle reise fra Oslo til Szczecin den 16. april 2013 kl. 08:50 med DY1014. Flyet ble
kansellert som følge av værforhold, og klager ble booket om til neste dag på DY6130 kl. 07:30.

Klager stiller seg undrende til at andre flymaskiner kunne lette og lande på Gardermoen den
dagen selv om det var noe tåke. Klager mener Norwegian satte maskinen som skulle operere
DY1014 inn på en annen rute for å korte inn andre forsinkelser.

Klager bestrider at hendelsen var ekstraordinær, og krever standarderstatning 250 euro per
person, i henhold til EU-forordning 261/2004.

Norwegian har i det vesentlige anført:

DY1014 ble kansellert som følge av værforhold, tett tåke over Gardermoen. Det vises til
fremlagt rapport. Alle passasjerer ble tilbudt gratis ombooking til neste ledige avgang dagen
etter, eller full refusjon dersom de ønsket å avbryte reisen. Klager valgte førstnevnte.

I EU-forordning 261/2004, innledning punkt 14, står følgende:

«På samme måte som under Montreal-konvensjonen bør luftfartsselskapenes forpliktelser
være begrenset eller bortfalle i tilfeller der en hendelse er forårsaket av ekstraordinære
omstendigheter som ikke kunne vært unngått selv om alle rimelige tiltak var truffet. Slike
omstendigheter kan særlig inntreffe i tilfeller med politisk ustabilitet, værforhold som gjør det
umulig å gjennomføre flygingen, sikkerhetsrisiki, uforutsette mangler ved flysikkerheten og
streiker som påvirker driften til det transporterende selskap.»

Klagers påstand om at maskinen ble kansellert av kommersielle årsaker medfører ikke
riktighet.

På grunnlag av ovennevnte kan Norwegian ikke imøtekomme klagers krav om
standarderstatning.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda finner på bakgrunn av de foreliggende opplysninger sannsynliggjort at innstillingen
skyldtes tåke på Gardermoen. Selv om flere fly kunne ta av, ble det lagt restriksjoner på
lufttrafikken. Nemnda legger til grunn at innstillingen ikke kunne vært unngått selv om alle
rimelige tiltak var truffet.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.