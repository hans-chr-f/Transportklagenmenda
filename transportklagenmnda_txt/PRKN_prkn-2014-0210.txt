Vedtak i Pakkereisenemnda

Sammendrag

Krav om prisavslag på grunn av mangler ved standarden på hotellet.

Dato
24.08.2015

Saksnummer
210/14P

Tjenesteyter
Ving Norge AS

Saken gjelder:

Krav om prisavslag på grunn av mangler ved standarden på hotellet.

Klager har i det vesentlige anført:

Klager og hans medreisende hadde bestilt en reise til Bulgaria og to ukers opphold på
hotell White Lagoon Beach Resort i Balchik. Det ble en ubehagelig ferie. Det startet med at
rommet hadde en kloakkstank på baderommet, noe som også var tilfellet på store deler av
uteområdet ved stranden. Det var et hotell med store og alvorlige mangler.

Det fantes ikke en eneste røykvarsler i leiligheten, nærmeste brannslukningsapparat lå midt i
leilighetskomplekset uten noen form for markering. De hadde kaldt vann i dusjen store deler
av ferien, samt en kloakkstank som til tider ble uutholdelig. Klager forsøkte å ta dette opp
i resepsjonen, og fikk til svar at de måtte komme dagen etter. Manglene ble ikke utbedret.
Vings representanter var lite til stede og det var lite informasjon om tidspunktene for når de
skulle være på hotellet. Det var ingen informasjon i leiligheten, kun noen permer ved siden av
en skranke i resepsjonen.

Det var også store avvik på hygienehold på hotellet. Klager så selv at de ansatte tørket bakken
utenfor strandbaren med samme kost som de benyttet inne i pizzaovnen. De benyttet seg
også av samme mopp på baderom som i soverom i leiligheten. De fikk utlevert skittent
sengetøy og skitne håndklær. Buffématen kunne stå fra lunsj til middag, da bare uten påslått
varme, for senere å bli benyttet som rester til middag.

Klager fikk aldri beskjed om at hotellet var under ombygging. Ving har hatt manglende
opplysninger om dette, men i løpet av klagers opphold ble informasjonen om hotellet endret
på Vings nettsider etter klager fra beboere på hotellet.

Ving har tilbudt klager kr 3.000 i prisavslag for manglene. Klager krever et høyere prisavslag
som står i forhold til manglene og tilstanden ved hotellet.

Ving har i det vesentlige anført:

Ving beklager at oppholdet ikke ble slik klager hadde sett frem til.

Hotell White Lagoon Beach Resort har gjennomgått en total renovering i løpet av det seneste
året for å kunne åpnes som et helt nytt hotell i juni 2014. Ved åpning av anlegg som er
nybygget eller renovert gir Ving en introduksjonsrabatt, slik det er blitt gitt her. Det kan
dessverre oppstå visse uregelmessigheter i forbindelse med åpning og innkjøring av renoverte
eller helt nye anlegg.

Vings mål er at de som reiser med dem skal ha en så god ferie som mulig. Ving vil gjerne
vite det med en gang dersom det er noe som ikke fungerer som det skal, slik at de kan følge
opp på stedet. Det vises til informasjon og oppfordring om dette i klagers billett og i Vings
informasjon på reisemålet. En henvendelse på stedet er også, ifølge Pakkereiseloven, en
forutsetning for å kunne kreve kompensasjon i ettertid.

Ving kan ikke se at klager i dette tilfellet har tatt kontakt med dem under oppholdet.
Ving valgte likevel å tilby en kompensasjon på kr 3.000 for at innkvarteringen ikke var i
tilfredsstillende stand ved ankomst. Ving kan ikke tilby kompensasjon utover det tilbudte.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2. Det er imidlertid en
forutsetning for prisavslag at man har reklamert til arrangøren eller arrangørens representant
der dette er mulig slik at retting kan skje Hvis ikke arrangøren får en mulighet til å avhjelpe
mangelen, mister klageren retten til ytterligere krav.

Klageren har opplyst at han klaget til resepsjonen uten at dette hjalp. Han har videre opplyst
at det kom folk innom leiligheten etter at han hadde fremsatt klagen.

De gjorde imidlertid ikke annet enn å se seg rundt. Etter klagerens syn var det lite å se til
arrangørens stedlige representant og det var dårlig informasjon om når de var til stede.
Klageren bestilte blant annet en tur som ble avlyst, uten at det ble gitt noen informasjon om
dette. Han måtte selv få tak i guiden over telefon og brukte lang tid på det.

Reklamasjonsnemnda finner etter en samlet vurdering at hotellet led av vesentlige mangler.
Det vises til klagerens beskrivelse. Arrangøren har delvis erkjent at produktet ikke sto til
forventningene ved å tilby en kompensasjon på kr 3.000,-, og ved å endre hotellbeskrivelsen
på hjemmesiden. Nemnda legger til grunn at hotellet ikke var ferdig renovert da klageren
oppholdt seg der, og at det gikk ut over hygiene og mattilbud. Nemnda har i den videre
vurderingen delt seg i et flertall og et mindretall.

Nemndas flertall, lederen og Forbrukerrådets representanter, kan ikke se at forholdene
ville ha endret seg nevneverdig om klageren hadde kontaktet en av guidene, ettersom
problemet besto i at hotellet ble tatt i bruk før det var ferdigstilt og innkjørt. Det hadde
ikke guiden kunnet gjøre noe fra eller til med. Flertallet finner at det som er beskrevet
ovenfor utgjør vesentlige mangler ved det leverte produktet som bør føre til prisavslag,
og anbefaler etter en helhetsvurdering at prisavslaget settes til 40% av reisens pris,
avrundet til kr 7.000.

Nemndas mindretall, reisebransjens representanter, finner at klageren skulle ha
kontaktet stedlig representant. Fordi dette ikke er gjort, finner de at den tilbudte
kompensasjonen er tilstrekkelig.

På bakgrunn av flertallets vurdering traff nemnda slikt

Vedtak:

Reklamasjonsnemnda for pakkereiser anbefaler at det gis et prisavslag tilsvarende 40% av
reisens pris, avrundet til kr 7.000.