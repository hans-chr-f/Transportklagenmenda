Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
22.05.2015

Saksnummer
440/14F

Tjenesteyter
Widerøes Flyveselskap AS

Klager har i det vesentlige anført:

Klager skulle reise fra Stavanger til Newcastle den 20. februar 2014 kl. 10:05 med WF386.
Da klager ankom flyplassen fikk han beskjed om at avgangen hadde blitt kansellert dagen i
forveien. Klager hadde ikke blitt informert om dette.

Widerøe kunne ikke tilby ombooking før dagen etter. Da klager hadde avtaler han måtte
rekke, så han seg nødt til å kjøpe nye billetter med Eastern Airways.

Klager krever standarderstatning i henhold til EU-forordning 261/2004. Videre krever han
refusjon av nye billetter fra Stavanger til Newcastle, 834,90 euro.

Widerøe har i det vesentlige anført:

WF386 ble kansellert som følge av teknisk feil, det vises til fremlagt teknisk rapport. Hendelsen
er ikke kompensasjonsberettiget i henhold til EU-forordning 261/2004 da årsaken til
uregelmessigheten ble forårsaket av ekstraordinære omstendigheter utenfor Widerøes
kontroll.

Ved kanselleringer kan passasjerene velge enten å avbryte reisen mot full refusjon, eller
ombooking til neste ledige avgang samt forpleining. Klager valgte førstnevnte.

Klager ble tilbudt ombooking og forpleining, men da han valgte å avbryte reisen, har han fått
refundert sine ubenyttede flybilletter. Widerøe kan av den grunn ikke imøtekomme klagers
krav om erstatning for nye flybilletter.

På grunnlag av ovennevnte kan Widerøe ikke imøtekomme klagers krav.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

Nemndas flertall, samtlige medlemmer unntatt forbrukerrepresentant Hanne Beth
Takvam-Borge, er av den oppfatning at en teknisk svikt likevel kan komme så uventet
at flyselskapet ikke har reelle muligheter til å forhindre feilen eller overvinne følgene
av den uten at det går ut over passasjerene. I slike tilfelle er ikke flyselskapet pliktig
til å betale erstatning til den reisende. Det er flyselskapet som må godtgjøre at det
foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå innstillingen.

Nemndas mindretall, forbrukerrepresentant Hanne Beth Takvam-Borge, er av en
annen oppfatning. Slik mindretallet ser det ligger det innen flyselskapets sedvanlige
aktivitetsutøvelse å måtte løse tekniske feil, uavhengig av når feilen oppdages. Om
feilen er uforutsett eller ikke, er av liten betydning, da det ikke er unormalt at tekniske
feil kan oppstå. Mindretallet legger derfor til grunn at det som hovedregel vil være
flyselskapet som må bære ansvar for teknisk svikt, også når teknisk svikt oppstår
uventet. I slike tilfeller er flyselskapet som hovedregel pliktig å betale erstatning til de
reisende. Unntak kan tenkes, i tilfeller som ligger utenfor flyselskapets kontrollsfære,
eksempelvis ved streik, kollisjon med fugl, terrorhandlinger eller værforhold. Det
er flyselskapet som må godtgjøre at de har truffet alle rimelig tiltak for å unngå
kanselleringen.

En samlet nemnd viser førøvrig til nemndas generelle uttalelse om tekniske feil av 26.
januar 2015. Uttalelsen er vedlagt.

Innstillingen skyldtes i dette tilfellet at nesehjulet på flyet var punktert. Det tok tid å få byttet
dette.

Saken er forelagt Luftfartstilsynet som ikke har bemerkninger til flyselskapets beskrivelse av
den tekniske feilen eller den fremlagte dokumentasjon.

Nemndas flertall legger på bakgrunn av de foreliggende opplysninger til grunn at feilen
oppsto uten forvarsel til tross for at rutinemessig teknisk vedlikehold var gjennomført.

I den foreliggende situasjon var det etter flertallets vurdering ikke praktisk mulig å
treffe tiltak for å unngå feilen eller kanselleringen. Kanselleringen gir derfor ikke rett til
standarderstatning etter EU-forordningen, og flertallet finner ikke å kunne anbefale at klager
gis medhold i sitt krav om standarderstatning.

Mindretallet har kommet til at flyselskapet ikke har godtgjort at feilen er utenfor
flyselskapets kontrollsfære. Mindretallet er følgelig av den oppfatning at klager har rett
til standarderstatning.

Ved kansellering plikter flyselskapet å tilby omruting snarest mulig, på tilsvarende
transportvilkår, til bestemmelsesstedet, jf. forordningen artikkel 5, jf. artikkel 8. Flyselskapet
plikter også å tilby mat og forfriskninger som står i rimelig forhold til ventetiden samt
hotellinnkvartering der det er nødvendig, jf. artikkel 5, jf. artikkel 9. Ved vurderingen av om
flyselskapet har tilbudt omruting «snarest mulig» må man etter nemndas vurdering foreta
en helhetsvurdering av de forskjellige omrutingsalternativer med eget eller andre selskap.
Sentrale momenter i vurderingen er kostnader og fordeler/ulemper ved de forskjellige
alternativer.

Widerøe tilbød omruting dagen etter. Widerøe har ikke kommentert hvorfor klager ikke
ble tilbudt omruting samme dag med Eastern Airways. De har heller ikke kommentert
klages opplysning om at han måtte være fremme om morgenen av hensyn til arbeidet.
En samlet nemnd er etter en helhetsvurdering av den oppfatning at Widerøe i dette
tilfellet burde ha tilbudt omruting med Eastern Airways. Nemnda viser til klagers behov
for omrutingen og kostnadene ved omruting med annet selskap. Nemnda anbefaler at
Widerøe erstatter klagers merutgift ved kjøp av billetter med Eastern Airways.

Vedtak:

Transportklagenemnda-fly anbefaler at Widerøe erstatter klagers merutgift.