Vedtak i Pakkereisenemnda

Sammendrag

Cruise, 6. - 14. mai 2010.

Dato
..

Saksnummer
118/10

Tjenesteyter
RCCL

Sakens dokumenter ble lagt frem.

Klager: X

Turarrangør: RCCL

Antall reisende: 2

Reisens pris: 18.590

Saken gjelder:

Cruise, 6. - 14. mai 2010.

Klager har i det vesentlige anført:

Klagerne ble forut for reisen ikke informert om at det hadde vært diaré og oppkast om bord.
Hadde de fått denne informasjonen før avreise, hadde de avbestilt turen.

Klagerne ble syke i løpet av cruiset og måtte bl.a. være tre dager i isolat.

De var ytterligere uvelle i to til tre dager.

Turen ble delvis ødelagt. Klagerne føler at de ble fratatt halve turen.

RCCL har i det vesentlige anført:

Det inntraff virusutbrudd på Vision of the Seas på seilingen i perioden 1. - 6. mai, dvs seilingen
før klagernes. Etter at Vision of the Seas la til kai i Oslo den 6. mai ble det foretatt en såkalt
«Clean Ship Barrier». Dette innebærer en full nedvasking og desinfeksjon av skipet. På
bakgrunn av dette trodde RCCL at de skulle få bukt med problemene som innfant seg på
forrige seiling, og det ble derfor ikke gitt noen informasjon til gjestene som gikk om bord
6. mai. Det ble imidlertid opplyst om bord om viktigheten av god håndhygiene, og det var
dispensere med desinfiserende såpe plassert blant annet ved inngangen til restaurantene og
ved toalettene i fellesarealene.

Et virusutbrudd er et forhold som ligger utenfor Royal Caribbean sin kontroll, og på bakgrunn
av dette kan RCCL ikke se at de skal tilby noen form for økonomisk kompensasjon i dette
tilfellet, jf alminnelige vilkår for pakkereiser punkt 8.2 - f - VI. (Antatt feilskrift for IV, nemndas
bemerkning). RCCL har likevel tilbudt gjestene en kompensasjon i form av rabatt på en
fremtidig reservasjon.

Nemnda bemerker:

Nemnda legger på bakgrunn av de foreliggende opplysninger til grunn at klagerne ble syke
med bl.a. oppkast, diaré og kvalme etter at de pådro seg smitte på skipet. Flere passasjerer
hadde hatt tilsvarende sykdom på det forutgående cruiset, og skipet var «vasket ned» før
klagerne kom om bord.

Pakkereisen er mangelfull når den avviker fra det som er avtalt eller forutsatt i avtalen, jf
pakkereiseloven § 6-1. Avvik fra det avtalte regnes likevel ikke som en mangel dersom de er
av mindre betydning og er av det slag kunden må regne med kan inntreffe fra tid til annen.
Av alminnelige vilkår for pakkereiser pkt 8.2. f) IV fremgår det at forhold som den reisende må
regne med kan oppstå fra tid til annen, og som ligger utenfor arrangørens kontroll, normalt
ikke regnes som en mangel ved pakkereisen.

Nemnda er av den oppfatning at det må anses som en mangel ved reisen at klagerne ble syke
om bord. Nemnda viser til at flere personer hadde blitt syke på forrige seiling. Nemnda legger
videre til grunn at smitten befant seg om bord til tross for at skipet var «vasket ned». Man må
kunne forvente at det ikke er denne type smitte om bord på et cruiseskip, og det er et avvik
fra det avtalte når slik smitte likevel forekommer. Mangelsbegrepet er objektivt, dvs at det
rammet også forhold som faller utenfor arrangørens kontroll. For så vidt angår vilkårenes pkt
8.2 f) IV bemerker nemnda at vilkåret må sees i sammenheng med pakkereiselovens  § 6-1der
det fremgår at det gjelder forhold som er av mindre betydning for den reisende. Det var det
ikke i dette tilfellet. Nemnda bemerker også at slik smitte det her er snakk om neppe ligger
utenfor arrangørens kontroll.

Klagerne har etter dette rett til forholdsmessig prisavslag etter pakkereiseloven § 6-2. Nemnda
anbefaler at prisavslaget settes til 50 % av reisens pris. kr 9.295.

Vedtak:

Reklamasjonsnemnda for pakkereiser anbefaler at klagerne gis et prisavslag på kr 9.295.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, Formann

Elise Korsvik, Forbrukerrådet

Anne-Haugen-Flermoe, Forbrukerrådet

Mette Lindgren, Apollo Reiser AS

Vigdis Fiske, Amisol AS