Vedtak i Transportklagenemnda - Fly

Sammendrag

Krav om standarderstatning, refusjon av kostnader til hjemreise og
utgifter til overnatting som ikke ble benyttet grunnet kansellering.

Dato
22.02.2023

Saksnummer
2022-01477

Tjenesteytere
eSkyTravel.no
Lufthansa German Airlines

Klager har i det vesentlige anført

Klager (til sammen tre personer) skulle reise fra Oslo via Frankfurt til Nice den 1. juli 2022
med KLM kjøpt gjennom eSkyTravel.no. Ved oppmøte på flyplassen fikk klager beskjed
fra innsjekkingspersonalet om at flyet var kansellert. Dette hadde klager ikke fått beskjed
om fra eSkyTravel.no eller Lufthansa før hun møtte opp på flyplassen. Klager tok kontakt
med Lufthansa på telefon hvor hun fikk beskjed om at de var booket om til ny flyvning
den 4. juli 2022 (Oslo kl. 18:30 via München med ankomst Nice kl. 23:30).

Klager kjøpte nye billetter med SAS den 02. juli fra Oslo til Nice og krever refusjon av
disse kostnadene.

Klager krever også standarderstatning for tre personer, refusjon for ubenyttede billetter
fra Oslo til Nice den 4. juli samt refusjon for ubenyttet overnatting fra den 1. til 2. juli.

Tjenesteyterne har i det vesentlige anført
eSkyTravel.no har ikke inngitt tilsvar til nemnda.  

Ifølge Lufthansa skulle klagers flyvning opereres av en flymaskin som skulle lande i
Oslo kvelden før, men på grunn av dårlig vær (vind og tordenvær) og flyrestriksjoner
i Frankfurt, kom ikke flyet seg til Oslo og klagers flyvning LH865 måtte kanselleres.
Lufthansa mener at dette er en ekstraordinær omstendighet som fritar flyselskapet fra å
betale standarderstatning.

Differansen mellom de refunderte Lufthansa-billettene og SAS-billettene vil Lufthansa
refundere, men ikke beløpet for de opprinnelige billettene fordi disse allerede er
refundert til eSkyTravel.com. Refusjonsbeløpet blir derfor 10128 NOK (totalt nye SAS-
billetter 14703 NOK – refusjonsbeløp LH-billetter 2075,05 PLN = 4575 NOK).

Angående kravet på 1066,78 NOK mener Lufthansa at de ikke er ansvarlig fordi utgiftene
ikke er forårsaket av kanselleringen.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3.

eSkyTravel.no har tross oppfordring ikke avgitt uttalelse til nemnda.

Nemnda legger til grunn at Lufthansas flyvning LH865 fra Oslo til Frankfurt den 1. juli
2022 ble kansellert.

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen.

Tilsvaret fra Lufthansa inneholder kun en forklaring og et lite utdrag om været i Frankfurt
dagen før klagers flyvning. Det burde etter nemndas syn vært fremlagt mer detaljert
dokumentasjon, f.eks. rotasjonslogg for flymaskinen. Nemnda mener at Lufthansa
i denne saken ikke i tilstrekkelig grad har dokumentert at kanselleringen skyldes en
ekstraordinær omstendighet og klager har dermed krav på standarderstatning med 400
EUR pr person, til sammen 1200 EUR.

Lufthansa har ikke bestridt at klager har krav på erstatning for opprinnelige billetter og
for mellomlegget mellom opprinnelige billetter og nye billetter. Lufthansa vil imidlertid
ikke refundere kostnaden til de opprinnelige billettene, da de skal være refundert til
eSkyTravel.no.

Det er flyselskapet som er ansvarssubjekt etter EU-forordningen, og i henhold til
forordningens artikkel 8 nummer 1 bokstav a har passasjeren rett på full refusjon
av billettene når flyvningene kanselleres. Nemnda anbefaler på bakgrunn av dette
at Lufthansa refunderer kostnaden for de opprinnelige billettene og eventuelt
mellomlegget mellom opprinnelige ubrukte billetter og nye billetter dersom det ikke
allerede er gjort. Eventuell refusjon til eSkyTravel.no kan Lufthansa be om å få tilbake
derfra.

Klager har krevd erstatning for kostnader til ubenyttet overnatting fra 1-2. juli grunnet
forsinket utreise, 1067 NOK. Nemndas flertall - leder og bransjerepresentantene
mener at et slikt tap ikke er påregnelig for flyselskapet. Nemndas mindretall -
forbrukerrepresentantene - bemerker at flyselskapet i utgangspunktet plikter å
dekke klagerens tap av hotellopphold etter luftfartsloven § 10-20, men at det følger
av flypassasjerforordningen artikkel 12 at standarderstatningen kan trekkes fra
ytterligere erstatning etter annet rettsgrunnlag. Ut fra sakens dokumenter vurderer
mindretallet at det er sannsynlig at klagers egen omruting Oslo-Nice 2. juli var første
tilgjengelige flygning. Kanselleringen anses derfor som årsaken til tapet av hotelldøgnet.
På bakgrunn av dette mener mindretallet at standarderstatningen og retten til erstatning
etter luftfartsloven bør samordnes. Da standarderstatningen overstiger klagerens
økonomiske tap ved ubenyttet hotell, har klageren ikke rett på ytterligere erstatning etter
luftfartsloven § 10-20.

Nemnda konkluderte deretter i tråd med flertallets oppfatning.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at Lufthansa utbetaler standarderstatning med 400
EUR pr person samt refunderer kostnaden for de opprinnelige billettene og eventuelt
mellomlegget mellom opprinnelige billetter og nye billetter dersom det ikke allerede er
gjort.