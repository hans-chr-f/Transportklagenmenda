Vedtak i Transportklagenemnda
- Kollektivreiser

Sammendrag

Krav om frafall av gebyr

Dato
13.04.2021

Saksnummer
2021-00229

Tjenesteytere
Ruter
Vy

Klager har i det vesentlige anført

Klager ble ilagt gebyr 8. januar 2021. Klager anfører at han ble ilagt gebyr for manglende
billett til tross for samarbeid mellom Ruter og Vy. 

Klager har fremlagt dokumentasjon på kvittering fra Vy for reise mellom Oslo S og
Tønsberg stasjon. Klager har vedlagt dokumentasjon som viser klagers reise i Google
Tidslinje. Klager forklarer at han reiste med bussen fra Christophers vei kl. 09:57 den
8. januar 2021. Videre forklarer han at han ankom Oslo S etter 19 minutter, det vil si kl.
10:16. Klager var på Oslo S frem til toget gikk kl. 10:39 og han ankom Tønsberg etter 1
time og 19 minutter. Klager anfører at det fremgår av dokumentasjon at begge disse
reisene var innenfor 1 time. 

Klager krever at gebyret på 950 kr blir tilbakebetalt.

Tjenesteyterne har i det vesentlige anført
Innklaget tjenesteyter Ruter har i sitt tilsvar forklart følgende: Klager ble ilagt gebyr 8.
januar 2021 fordi han ikke kunne fremvise gyldig billett under billettkontrollen. Billetten
i Vy appen gjelder kun for reise på toget mellom Oslo S og Tønsberg. Den gir ikke
overgang til Ruter sine transportmidler. 

De fire soners billettene klager viser til kan ikke Ruter se datoen på. Billettene er
uansett fra tidspunkt etter at kontrollen ble gjennomført. Første er gyldig fra kl. 15:34.
Billettkontrollen var kl. 10:02. 

Ruter har forståelse for at man ikke er kjent med betalingssystemet til Ruter. Det er
allikevel den reisende sitt ansvar å gjøre seg kjent med dette, og sørge for å ha gyldig
billett. 

På bakgrunn av dette kan ikke Ruter se at de skal endre sin avgjørelse. 

Innklaget tjenesteyter Vy har kommentert at det ikke er lagt ved noen gebyrslipp, slik at
Vy ikke klarer å se hvor og når gebyret bli ilagt. De vedlagte billettene ser imidlertid ut til
å være separate reservasjoner. Billett for 8. januar 2021 var gyldig med Vy på strekningen
Oslo - Tønsberg. Vy presiserer at gebyret er imidlertid ilagt av Ruter og er et forhold
mellom Ruter og klager.

Nemnda bemerker

Klager ble ilagt gebyr 8. januar 2021 kl. 10:04 på Sagene holdeplass i Oslo fordi han ikke
kunne fremvise gyldig billett under billettkontrollen. Klager fremviste togbillett mellom
Oslo S og Tønsberg, med avgang 10:39. 

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager kunne ikke fremvise gyldig billett under billettkontrollen, og vilkårene for å ilegge
gebyr var således til stede. Billetten klager fremviste var togbillett for Vy mellom Oslo og
Tønsberg, og gjaldt ikke for reiser internt i Oslo.

Vedtak

Transportklagenemnda for kollektivtransport finner ikke å kunne anbefale at klager gis
medhold.