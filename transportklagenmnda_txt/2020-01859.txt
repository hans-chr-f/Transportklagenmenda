Vedtak i Transportklagenemnda - Fly

Sammendrag

Krav om refusjon av billettprisen som følge av
kansellert reise på grunn av Covid-19 pandemien.

Dato
10.11.2020

Saksnummer
2020-01859

Tjenesteytere
Supersaver
Aeroflot

Klager har i det vesentlige anført

Klager og hennes samboer hadde bestilt billetter hos Supersaver for å reise med
Aeroflot fra Oslo via Moskva til Maldivene den 21. mars 2020. Den 19. mars ble reisen
kansellert på grunn av Covid-19 pandemien. Klager henvendte seg til Supersaver for
å få billettprisen refundert, men det eneste de kunne tilby var det Aeroflot var villig til
og det var å flytte avreisedatoen innenfor billettenes gyldighetstid på ett år regnet  fra
utstedelsesdatoen av billettene den 22. november 2019. Litt senere ble dette tilbudet
utvidet av Aeroflot til fri ombooking frem til 31. desember 2020. Klager viser til at hun har
krav på refusjon av billettprisen, men Supersaver vil ikke forskuttere en slik refusjon og
har svart at de kun kan tilby det flyselskapet gir. 

Klager krever refusjon av billettene med NOK 11419.

Tjenesteyterne har i det vesentlige anført
Supersaver har i det vesentlige anført:
Marco Polo Travel AS, Supersaver, er en formidler av de reisetjenester, inklusive
flybilletter, som tilbys på nettsiden supersaver.no. De er kun formidlere og avtalen
om flyreisen og innholdet i den trer i kraft direkte mellom kunden og det aktuelle
flyselskapet. Supersavers ansvar er begrenset til formidlingen og til de eventuelle
ekstratjenester som de selv leverer og som kunden kan kjøpe av dem. De viser til tydelig
informasjon om dette på sine nettsider og i sine reisevilkår. Disse vilkårene har klager
krysset av for å ha lest og forstått da hun bestilte flybillettene.

Supersaver må, i rollen som formidler, alltid følge flyselskapenes vilkår og retningslinjer.
De har derfor i henhold til Aeroflots instruksjoner, søkt om full refusjon av klagers
billetter.  Som formidler kan de ikke garantere at flyselskapet vil godkjenne søknaden
eller om billettene vil bli fullt ut refundert. 

Supersaver, avviser derfor klagers krav om full refusjon fra dem. På bestillingstidspunktet
ble klagers betaling videreformidlet til Aeroflot og Supersaver har per dags dato ikke
fått refusjon fra flyselskapet ennå. Det må presiseres at en eventuell tilbakebetaling av
billettprisen kan ta lenger tid enn normalt på grunn av den ekstraordinære situasjonen
som følge av Covid-19 pandemien. 

Supersaver ber om forståelse for at Aeroflots avgjørelse ligger helt utenfor deres kontroll
og at Supersaver vil lide store økonomiske tap om det forventes at de skal erstatte
kunden i en situasjon hvor de ikke har økonomiske midler til å forskuttere eller dekke
slike kostnader.

Aeroflot har i det vesentlige anført:
Klager har selv søkt om vouchere i stedet for refusjon i penger. Dette er kun mulig
på Aeroflots nettsider og det vises til utskrift fra nettsidene der prosedyren fremgår. I
henhold til ønske fra kunden har Aeroflot godkjent utstedelse av vouchere pålydende
prisen for billettene. Dette ble gjort den 1. august 2020 og voucherne har en gyldighet på
tre år. 

Kanselleringen av klagers reise skyldtes Covid-19 pandemien og Aeroflot viser til
EU-kommisjonens retningslinjer  av 18. mars 2020 til EU-forordning 261/2004:
“COMMUNICATION FROM THE COMMISSION, Commission Notice, Interpretative
Guidelines on EU passenger rights regulations in the context of the developing situation
with Covid-19”., og understreker at standarderstatning heller ikke vil være aktuelt da
pandemien utgjør en ekstraordinær omstendighet utenfor flyselskapenes kontroll. 

Aeroflot avviser klagers krav om refusjon av billettprisen.

Nemnda bemerker

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. Kanselleringen
av klagers flyvninger med Aeroflot tur/retur Maldivene skjedde som følge av Covid-19
pandemien. Pandemien er en ekstraordinær hendelse, utenfor flyselskapet kontroll, og
gir ikke grunnlag for standarderstatning.

Etter forordningen artikkel 8 gir kansellering passasjeren rett til refusjon av billettprisen
eller omruting under sammenlignbare betingelser ved første anledning, eller på et
senere tidspunkt etter passasjerens valg. Dersom passasjeren har valgt refusjon av
billettene så skal dette skje innen 7 dager. Refusjon i form av vouchere er akseptabelt
dersom passasjeren har valgt dette.

Klager hadde kjøpt billettene hos reisebyrået Supersaver og søkte skriftlig om
refusjon av billettprisen den 22. april 2020 etter å ha forsøkt å komme i kontakt
med dem en del ganger per telefon. Supersaver søkte Aeroflot om refusjon og
videreformidlet tilbudet om vouchere fra flyselskapet til klager. Klager har i sin klage
til Transportklagenemnda fastholdt at hun ønsker refusjon i form av penger og ikke
vouchere. Transportklagenemnda har derfor bedt Aeroflot inngi et tilsvar til nemnda
og flyselskapet har svart at klager har valgt vouchere som refusjonsform og at disse er
utstedt til klager i august 2020 og de vil derfor ikke omgjøre dette til refusjon i form av
penger. 

Det er uklart for nemnda om en aksept av vouchere har faktisk har skjedd eller om dette
må bero på en misforståelse. Det er imidlertid ikke avgjørende ettersom nemnda mener
at klager uansett vil ha krav på refusjon i form av penger, også selv om det allerede er
utstedt vouchere. 

Nemnda viser til EU-kommisjonens veiledning hva gjelder flyselskapenes utstedelse av
vouchere som refusjon av billetter (dansk oversettelse):

«KOMMISSIONENS HENSTILLING (EU) 2020/648 af 13. maj 2020 om vouchers, som
passagerer og rejsende får som alternativ til tilbagebetaling af aflyste rejse- og
transporttjenester i forbindelse med covid-19-pandemien, punkt 4: 

Hvis vouchere har en gyldighedsperiode, der er længere end 12 måneder, bør
passagerer og rejsende senest have ret til at anmode om at få pengebeløbet
tilbagebetalt 12 måneder efter udstedelsen af den pågældende voucher. De bør til
enhver tid derefter have samme ret, for så vidt andet ikke er bestemt i gældende
lovbestemmelser om tidsbegrænsning. Operatører og arrangører kunne overveje at
gøre det muligt at få tilbagebetalt værdien af vouchere på et tidligere tidspunkt end 12
måneder efter udstedelsen, hvis den pågældende passager eller rejsende anmoder
herom.»

Det følger av EU-forordning 261/2004 at ved kansellering er det det transporterende
luftfartsselskapet som skal tilby omruting eller eventuelt refusjon av differanse mellom
opprinnelige flybilletter og nye billetter/transportutgifter. 

På bakgrunn av dette vil nemnda anbefale at klagers billetter med Aeroflot refunderes
med NOK 11419, eventuelt med bistand fra Supersaver. 

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda - fly anbefaler at Aeroflot refunderer klagers billettutgifter med
11419 kroner.