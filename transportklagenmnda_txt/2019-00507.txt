Vedtak i Transportklagenemnda - Fly

Sammendrag

Krav om refusjon av flybilletter ved kansellering. Drone ved London - Gatwick.

Dato
29.08.2019

Saksnummer
2019-00507

Tjenesteytere
Norwegian Air Shuttle

Klager har i det vesentlige anført

Klager skulle reise med Norwegians flyvning DI7096 fra Los Angeles (LAX) til London -
Gatwick (LGW) 19. desember 2018 kl. 18.10, og videre til Oslo lufthavn (OSL) med D82806
20. desember kl. 14.30. Mens flyvningen fra Los Angeles var i luften, ble London - Gatwick
stengt, og flyvningen ble omdirigert til Dublin (DUB). Den påfølgende flyvningen fra
London ble også kansellert. Klager mottok to tekstmeldinger som tydelig sa at hun kunne
velge å booke om eller å få refundert begge flyvningene. 

Klager måtte komme seg hjem denne dagen som følge av arbeidsforpliktelser i Oslo,
og Norwegian kunne ikke tilby reise før neste dag. Klager valgte derfor refusjon av sine
Norwegian-billetter. Hun forsøkte å ringe Norwegian gjentatte ganger, men det var
umulig å komme gjennom. Klager booket derfor en ny flyvning med Lufthansa som gikk
samme kveld, slik at klager rakk sine forpliktelser i Oslo. 

Noen dager senere kontaktet klager Norwegian pr. telefon og ba om full refusjon av
begge flybillettene, til kroner 5 113. Norwegians kundesenter godtok dette, og forklarte
at beløpet ville være på konto innen syv virkedager. Et par uker senere fikk klager en e-
post fra selskapet hvor hun ble bedt om å sende inn krav dersom hun ønsket eventuelle
refusjoner. Da klager sjekket sin bankkonto, viste det seg at Norwegian ikke hadde
overført pengene. Resultatet var at Norwegian kun var villige til å refundere billetten fra
London til Oslo, til tross for at de skrev i en tekstmelding at billetten fra Los Angeles til
London også kunne refunderes. Dette ble også bekreftet av selskapet på telefon. 

Ingen av klagers flyvninger nådde bestemmelsesstedet, og klager har på ovennevnte
bakgrunn fremsatt krav om refusjon av sine billetter til kroner 5 133.

Tjenesteyterne har i det vesentlige anført

Norwegians flyvning DI7096 fra Los Angeles til London - Gatwick 20. desember 2018 ble
kansellert, og klager mistet sin videreforbindelse med D82806 til Oslo. Flyvningen fra Los
Angeles måtte omdirigeres til Dublin. 

Den 20. desember 2018 ble det oppdaget droneaktivitet over London - Gatwick lufthavn.
Dette var en alvorlig hendelse og brudd på sikkerhetsreglene ved flyplassen. Flyplassen
var nødt til å stenge i en lengre periode for å undersøke saken og fastslå trusselbildet.
Dronen viste seg å være harmløs, men medførte at flyplassen ble stengt i over et døgn.
I dette tilfellet ble det satt opp ny avgang dagen etter fra Dublin til London, hvor klager
kunne fly videre til Oslo. 

Norwegian har anført at stenging av flyplassen av sikkerhetsmessige årsaker grunnet
observasjon av droner i luftrommet må anses som en hendelse utenfor flyselskapets
kontroll og en ekstraordinær omstendighet i EU-forordningens forstand. 

Etter en kansellering vil Norwegian gjøre tiltak for å omrute berørte passasjerer. I dette
tilfellet fikk klager tilbud om flyvning dagen etterpå. Norwegian forstår det slik at klager
ikke ønsket dette alternativet på grunn av lang ventetid. Hun valgte derfor full refusjon av
billetten. Hun fikk delvis refusjon av billetten fra Los Angeles og full refusjon av billetten
til Oslo. Klager valgte å kjøpe nye billetter med Lufthansa, og Norwegian har anført
at klager selv må være disse kostnadene, da hun ble tilbudt tilstrekkelig omruting av
selskapet. Norwegian har på ovennevnte grunnlag avvist klagers krav.

Nemnda bemerker

Norwegians flyvning DI7096 fra Los Angeles til London - Gatwick 20. desember 2018
ble omdirigert til Dublin, og klager mistet sin videreforbindelse med D82806 til Oslo.
Årsaken til omdirigeringen var droneaktivitet over lufthavnen i London.

Klager mottok sms fra Norwegian for begge flyvningene etter at flyet ble omdirigert. Det
fremgår uttrykkelig også av den sms som gjelder flyvningen DI7096 fra Los Angeles til
London at billettene kan refunderes eller ombookes. Klager ønsket ikke ombooking, og
ba derfor om refusjon. Norwegian har imidlertid kun innvilget delvis refusjon av denne
flyvningen. 

Klager har opplyst at Norwegians kundeservice i tillegg bekreftet pr. telefon at begge
billettene ville bli refundert fullt ut, og at beløpet på kroner 5 113 ville bli overført klagers
konto innen syv virkedager. Nemnda ser ingen grunn til å tvile på at klager fikk slik
beskjed.

Når Norwegian både pr. sms og pr. telefon har opplyst at begge billetter vil bli refundert,
kan ikke selskapet i ettertid trekke dette tilbake. Nemnda mener at klager har krav på at
det fulle refusjonsbeløpet på kroner 5 113 skal overføres til klager.

Vedtak

Transportklagenemnda - fly anbefaler at Norwegian refunderer begge flybillettene til
kroner 5 113.