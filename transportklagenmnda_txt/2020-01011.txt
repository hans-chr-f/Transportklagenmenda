Vedtak i Transportklagenemnda
- Kollektivreiser

Sammendrag

Manglende gyldig billett - ikke aktivert t:kort

Dato
10.06.2020

Saksnummer
2020-01011

Tjenesteytere
AtB AS

Klager har i det vesentlige anført

Klager reiste med bussen da han ble ilagt tilleggsavgift 10. desember 2019. Klager
forklarer at han kjøpte ny periodebillett for student 20. november og anfører at han
validerte t:kortet ved første mulighet på busslinje 15 hos sjåføren. Klager mener han ikke
kan stå ansvarlig om det var en feil med validatoren på bussen. 

Klager forstår det slik at han per definisjon hadde en gyldig billett idet han gjennomførte
transaksjonen i AtB sin nettbutikk og viser til sin kvittering for kjøpet. Dersom dette
ikke er tilfelle, viser klager til en artikkel fra Aftenposten fra 2013 som omhandler
periodebilletter hos Ruter, samt en sak behandlet i Forliksrådet som gjaldt validering av
periodebillett hvor en klager vant over Ruter.  

Klager krever frafall av gebyret og kompensasjon for arbeidet gjennomført i denne
sammenhengen.

Tjenesteyterne har i det vesentlige anført
Klager ble ilagt tilleggsavgift 10. desember 2019 fordi han ikke kunne fremvise gyldig
billett under kontroll, som følge av at han ikke hadde aktivert periodebilletten på t:kortet.
Den 3. august 2019 innførte Trondheim ny rutestruktur og samtidig gikk AtB over til åpen
billettering. 

Et påfylt t:kort er ikke å regne som gyldig billett når t:kortet ikke er aktivert på en
kortleser for en ny periode. Den reisende kan velge å aktivere kortet på det tidspunktet
det er ønskelig. På denne måten kan den reisende fylle på t:kortet når det passer, men
velge å ikke aktivere det før man faktisk har behov for det. Dette gir kunden større
valgfrihet og muligheter. 

I transaksjonshistorikken til klager fremgår det at periodebilletten ble kjøpt 20. november
2019, det vil si 20 dager før klager ble stoppet i kontroll. Dette betyr at klager hadde
reist uten gyldig billett i denne perioden. Siden periodebilletten ikke var blitt aktivert
innebærer det at dagene som klager har betalt for ikke har gått tapt. 

Det er den reisendes ansvar å sørge for å aktivere periodebilletten. Klager hevder
at han hadde aktivert periodebilletten, men lurer på om det var noe i veien med
valideringsmaskinen. Dersom bussoperatør oppdager feil på kortleser/validatoren vil
bussoperatør bytte ut denne. De reisende må påse at periodebilletten faktisk blir aktivert
ved at kortleseren lager en lyd og at en beskjed kommer til syne på skjermen.

Hvis en passasjer ikke kan fremvise gyldig billett i en kontrollsituasjon, anses det som
å reise uten gyldig billett. Dette gjelder også dersom passasjeren har en uaktivert
periodebillett.

På bakgrunn av ovennevnte opprettholder AtB sin tidligere avgjørelse i saken.

Nemnda bemerker

Klager ble ilagt tilleggsavgift den 10. desember 2019 fordi han ikke kunne vise gyldig
billett. 

Det følger av AtBs transportvedtekter pkt. 3 a og b at det er den reisendes ansvar å ha
gyldig betalingsmiddel og å ha gyldig billett ved påstigning. Av transportvedtektenes pkt.
3 d fremgår det at billetten må være aktivert og at unnlatelse av dette etter pkt. 6.2 gir
grunnlag for ileggelse av tilleggsavgift. Bestemmelsen er objektiv.

Klager hadde ikke aktivert sitt reisekort. Vilkårene for å ilegge gebyr var dermed til stede.

Nemnda bemerker at den reisende selv har ansvaret for å sette seg inn i billett- og
betalingssystemer. 

Nemnda har forståelse for at reaksjonen med gebyr kan oppleves som streng, men av
hensyn til reiseforetakenes virksomhet er det nødvendig med en konsekvent praksis, da
det er ulike årsaker til at reisende ikke kan vise gyldig billett. 

Nemnda finner på denne bakgrunn ikke grunnlag for å anbefale at gebyret frafalles.

Vedtak

Transportklagenemnda for kollektivtransport finner ikke å kunne anbefale at klager gis
medhold.