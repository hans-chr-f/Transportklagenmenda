Vedtak i Transportklagenemnda - Fly

Sammendrag

Krav om standarderstatning for nektet ombordstigning.

Dato
19.12.2022

Saksnummer
2022-01361

Tjenesteytere
Norwegian Air Shuttle

Klager har i det vesentlige anført

Klager skulle reise med Norwegian fra London til Stavanger den 3. juli 2022 med DY1337
kl. 21.15. Kvelden før avreise mottok klager en sms med informasjon om ny avgangstid
kl. 21.35. På avreisedagen møtte han derfor opp ved gaten kl. 21.00, altså 35 minutter
før avgang, men ble nektet ombordstigning fordi gaten hadde stengt kl. 20.55. Klager
viser til Norwegians vilkår og informasjon på flyselskapets nettsider der det tydelig står
at gaten stenger 20 minutter før avgang. Klager viser til Norwegians tilsvar og påpeker at
meldingen han mottok om ny avgangstid ble sendt sent på dagen før avreise og at man
ikke kan forvente at meldingen blir lest og oppfattet fullt ut på så kort varsel. 

Klager måtte booke om billetten og betale et gebyr for det, overnatte og reise dagen
etter i stedet. Dette medførte mye stress.

Klager krever erstatning i henhold til EU-forordning 261/2004 for nektet ombordstigning.

Tjenesteyterne har i det vesentlige anført
Klager mottok en sms med informasjon om at ny avgangstid var estimert til kl. 21.35. I
den samme meldingen ble det også informert om at man måtte møte opp på flyplassen
i henhold til opprinnelig avgangstid. Flyvningen var ikke overbooket, så klager ble ikke
nektet ombordstigning på grunn av dette. Klager møtte ikke opp i henhold til opprinnelig
avgangstid da han var ved gate kl. 21.00, altså 15 minutter før opprinnelig avgangstid
som var kl. 21.15.

På bakgrunn av dette kan ikke Norwegian utbetale erstatning i henhold til EU-forordning
261/2004.

Nemnda bemerker

I henhold til Norwegians vilkår for innsjekking og ombordstigning stenger gaten
20 minutter før avgangstid. Klager har anført at han overholdt fristen i henhold
til informasjonen han hadde fått om ny avgangstid. Klager leste imidlertid ikke
informasjonen i meldingen han mottok om at passasjerene skulle møte opp i henhold til
opprinnelig avgangstid som var kl. 21.15 og han ankom derfor gaten for sent.

Nemnda har forståelse for at det er ergerlig å bli avvist slik som i dette tilfellet, imidlertid
hadde flyselskapet informert om de kan avvise passasjerer som sjekker inn eller
ankommer gate for sent. Hensynet til avviklingen av flytrafikken tilsier at frister for
innsjekking og fremmøte ved gate må overholdes. Det er passasjerens ansvar å lese
informasjonen som blir sendt angående avgangstider og frister for innsjekk og oppmøte
ved gate. 

Nemnda kan etter dette ikke anbefale at klager gis medhold

Vedtak

Transportklagenemnda kan ikke anbefale at klager gis medhold.