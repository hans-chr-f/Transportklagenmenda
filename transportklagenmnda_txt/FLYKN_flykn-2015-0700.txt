Vedtak i Transportklagenemnda - Fly

Sammendrag

Krav om refusjon av bestilt reise.

Dato
04.03.2016

Saksnummer
0700/15F

Tjenesteyter
Gotogate

Krav om refusjon av bestilt reise.

Klager har i det vesentlige anført:

Klager bestilte en reise hos Gotogate inkludert avbestillingsbeskyttelse. Klagers kone er fra
Guatemala, og reisen skulle gå fra Guatemala City til Oslo via Miami og London den 14. mai
2015.

Erfaringsmessig tar det svært lang tid i Guatemala å få transittvisum til USA, klager bestemte
seg derfor for å benytte seg av avbestillingsbeskyttelsen og kansellere reisen. Da Gotogate
deretter forklarte at billettkostnadene ikke ville bli refundert ba han om at billetten ble
opprettholdt. Han fikk til svar at reisen allerede var kansellert.

Da klager bestilte reisen så han ikke begrensningene som lå under reglene om avbestilling.
Han mener dette er villedende forbrukerveiledning. Klager mener Gotogates fremgangsmåte
ikke kan være i tråd med norsk lov.

Klager krever full refusjon av bestilt reise, kroner 14&nbsp;227, med fratrekk av
avbestillingsgebyr kroner 284.

Det vises for øvrig til klagers brev.

Gotogate har i det vesentlige anført:

Når man bestiller avbestillingsbeskyttelse kommer følgen frem i tydelig tekst på Gotogates
nettside:

«Avbestillingsbeskyttelse

Du blir syk, eller ulykke skjer så du ikke kan reise.

Bestill vår avbestillingsbeskyttelse! Dette innebærer at du kan avbestille din reise om
du, ditt reisefølge, eller noen i nær familie utsettes for alvorlig sykdom, ulykke eller
dødsfall. Legeerklæring kreves.

Les mer om vilkårene her:»

Klager fullførte bestillingen og krysset av for å ha lest og akseptert Gotogates regler og vilkår:

«Jeg har lest og akseptert reisevilkårene og kontrollert at alle opplysninger i
bestillingen er korrekte. Jeg godkjenner totalprisen på 13&nbsp;430,-.»

I vilkårene kommer det frem detaljerte opplysninger og regler for avbestilling.

Den 12. april mottok Gotogate en e-post fra klager hvor han ber om at reisen kanselleres
da klagers kone ikke har fått visum. Siden manglende visum ikke er gyldig årsak for bruk av
avbestillingsbeskyttelsen, ba Gotogate klager om å bekrefte at reisen likevel skulle kanselleres.
Klager bekreftet per e-post den 16. april at reise skulle kanselleres.

Den 27. april mottok Gotogate en ny e-post fra klager hvor han angrer seg og likevel ikke
ønsker å kansellere reisen, siden hans kone nå hadde fått visum. Reisen var da allerede
kansellert. Refunderbare skatter og avgifter på kroner 1&nbsp;096 ble refundert klagers
bankkort den 15. mai.

Klager mener han kunne angre sin avbestilling siden han hadde kjøpt fleksibel billett. Dette
gjelder på en gyldig billett, ikke på en kansellert reise.

Gotogate kan på grunnlag av ovennevnte ikke imøtekomme klagers krav.

Det vises for øvrig til Gotogates brev.

Nemnda bemerker:

Klager bestilte en fleksibel billett. Det innebærer at han hadde anledning til å endre
reisetidspunkt.

Klager bestilte også «avbestillingsbeskyttelse». Det innebærer at billetten kunne avbestilles
ved alvorlig sykdom. Nemnda er av den oppfatning at vilkårene for avbestillingsbeskyttelsen
kommer klart frem på Gotogates hjemmeside.

Klager avbestilte reisen fordi det ville ta lang tid før / usikkert om hans kone ville få
transittvisum til USA. Klager bekreftet avbestillingen til tross for at Gotogate opplyste ham om
at han ved avbestilling ikke ville få refusjon av flyselskapet på billetten.

Nemnda er av den oppfatning at det ikke er grunnlag for å krav om refusjon av hele
billettprisen. Nemnda viser til at «avbestillingsbeskyttelsen» ikke gjaldt i et slikt tilfelle.
Nemnda viser videre til at klager bekreftet avbestillingen til tross for at Gotogate opplyste
ham om at det ikke var noen refusjon fra flyselskapet på billetten. Gotogate avbestilte
deretter billetten hos flyselskapet. Det er ikke mulig å omgjøre dette fordi klager angret på
avbestillingen.

Gotogate har refundert offentlige flyskatter og avgifter med 1&nbsp;096 kroner. Myndigheter
og flyplasser pålegger flyselskap å kreve inn skatter og avgifter per reisende passasjer. Disse
skattene og avgiftene kreves bare fra flyselskapet når passasjeren faktisk velger å reise.
Dersom passasjeren ikke benytter seg av sin planlagte reise, har passasjeren rett til å få
refundert slike offentlige skatter og flyplassavgifter.

Det er kun offentlige skatter og flyplassavgifter som kan kreves refundert. I dette tilfellet
synes det som om flyselskapet har tatt med drivstofftillegget under «skatter og avgifter». Når
flyselskapet inkluderer andre kostnader enn offentlige skatter og flyplassavgifter i det man
oppgir som «skatter og avgifter» på billetten, vil det være svært vanskelig for kunden å forstå
hvor mye man har krav på å få tilbakebetalt fra flyselskapet dersom man ikke reiser.

Nemnda finner på bakgrunn av de foreliggende opplysninger sannsynliggjort at klager har
fått refundert de offentlige skatter og flyplassavgifter. Klager har ikke rett til å få refundert
drivstofftillegget selv om dette er kamuflert som en skatt/avgift.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.