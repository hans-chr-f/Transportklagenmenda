Vedtak i Transportklagenemnda - Fly

Sammendrag

Krav om standardkompensasjon og refusjon ved kansellering.

Dato
28.06.2019

Saksnummer
2018-03855

Tjenesteytere
Norwegian Air Shuttle

Klager har i det vesentlige anført

Klager skulle reise med Norwegians flyvning DY7001 fra Oslo lufthavn (OSL) til New
York - John F. Kennedy (JFK) 18. oktober 2018 kl. 18.10. Flyvningen ble kansellert. Klager
har opplyst at det ble gitt vage løfter om å sette opp en ny flyvning neste dag, noe de
reisende aldri hørte mer om. Alternativet Norwegian tilbød var reise via Stockholm ett
døgn senere, noe som ville ha medført at formålet med klagers reise ville falt bort. Da
klager henvendte seg for å bli booket om til et annet flyselskap, var ikke dette aktuelt. 

Klager hadde kjøpt Premium-billetter med Norwegian til kroner 18 996 for to passasjerer.
Som følge av kanselleringen måtte han kjøpe nye billetter med SAS Plus til kroner 40 486
for to personer. Klager har fremsatt krav om dekning av mellomlegg på kroner 21 486. 

De reisende mottok ikke forpleining i ventetiden, og pådro seg kostnader til overnatting
ved Oslo lufthavn til kroner 3 170 og transport til kroner 280. De mistet også
forhåndsbestilt hotellovernatting til kroner 5 109,49. De har også fremsatt krav om
standardkompensasjon i henhold til EU-forordning 261/2004 på 600 euro pr. person,
totalt 1 200 euro for to passasjerer .

Tjenesteyterne har i det vesentlige anført
Saken gjelder Norwegians flyvning DY7001 fra Oslo til New York 18. oktober 2018.
Klager har fremsatt krav om standardkompensasjon, refusjon av ubenyttede billetter,
hotellkostnader som følge av forsinkelse, tapt hotellovernatting i New York og
transportkostnader for reise mellom hotell og flyplass. 

Klager har allerede mottatt refusjon av sine ubenyttede Norwegian-billetter (kroner
18 996) og standardkompensasjon på 600 euro pr. person, totalt 1 200 euro for to
passasjerer. 

Berørte passasjerer ble tilbudt ombooking 19. oktober 2018. Klager valgte å bestille
billett med annet selskap for å søke refusjon i ettertid. Klager har mottatt refusjon
av den ubenyttede billetten med Norwegian, og har refundert mellomlegget mellom
Norwegian-billetten og den nye SAS-billetten til kroner 2 495. Norwegian har også
imøtekommet klagers krav om refusjon av utgifter til hotellovernatting ved Oslo lufthavn
og transportkostnader til kroner 3 450. Totalt har selskapet refundert klager kroner 5
945. 

Norwegian har imidlertid avvist klagers krav om både refusjon av opprinnelig billett
og ny billett med SAS. Dette vil innebære at klager reiste gratis. Det er på det rene at
klagers flyvning ble kansellert. I henhold til artikkel 5 nummer 1 bokstav a skal det tilbys
assistanse av flyselskapet i henhold til artikkel 8 dersom en flyvning kanselleres. Det
følger av artikkel 8 at passasjeren kan velge mellom refusjon eller omruting snarest
mulig. Ved å refundere ubenyttet billett og prisdifferansen mellom ny og opprinnelig
billett, er det ikke mer å refundere. 

Det følger videre av forordningens artikkel 12 at erstatning som gis i henhold til
forordningen kan trekkes fra erstatning på annet grunnlag. Passasjeren har krav på
standarderstatning dersom vilkårene for dette er tilstede, men om passasjeren også
har rett til erstatning som ikke er regulert av forordningen, skal denne trekkes fra
standardkompensasjonen. De ekstra kostnadene som ikke er regulert av forordningen vil
således absorberes av kompensasjon, og Norwegian har følgelig avvist klagers krav om
refusjon av tapt hotellovernatting i New York.

Nemnda bemerker

Norwegian har utbetalt standarderstatning til klager, har refundert ubenyttede
Norwegian-billetter på kroner 18 996, dekket hotellovernatting på Gardermoen og
transport til flyplassen.

Det som gjenstår, er spørsmålet om hotellovernatting i New York og refusjon av
mellomlegget til nye SAS-billetter.

Norwegian har opplyst at man har besluttet å refundere mellomlegget for nye SAS-
billetter med kroner 2 495. Klager har imidlertid krevd kroner 21 486 i mellomlegg til SAS-
billetter.

Klager valgte å kjøpe SAS-Plus-billetter til over kroner 40 000 for to personer. Nemnda
mener at ekstrautgiftene til disse billettene er noe han selv må dekke. Nemnda kan
ikke se at Norwegian skal betale noe utover de kroner 2 495 som allerede er godkjent
refundert.

Når det gjelder hotellovernattingen i New York, vil utgiftene ikke overstige
standarderstatningen. Etter EU-forordningens artikkel 12 skal standarderstatning etter
forordningen trekkes fra erstatning på annet grunnlag. Overstiger standarderstatningen
etter EU-forordningen annen erstatning, utbetales kun standarderstatningen. Det er
tilfellet i denne saken.

Vedtak

Transportklagenemnda - fly anbefaler ikke at klager gis medhold.