Vedtak i Transportklagenemnda - Fly

Sammendrag

Krav om standarderstatning grunnet forsinkelse og prisavslag
grunnet flygning med annen flytype enn Dreamliner.

Dato
12.06.2015

Saksnummer
898/14F

Tjenesteyter
Norwegian Air Shuttle ASA

Krav om standarderstatning grunnet forsinkelse og prisavslag grunnet flygning med annen
flytype enn Dreamliner.

Klager har i det vesentlige anført:

Klager skulle reise fra Oslo til Bangkok den 6. januar 2014 kl. 14:20 med DY7201. Avgangen
ble 11 timer forsinket, og det ble satt inn et erstatningsfly med fasiliteter og crew langt fra
Norwegians standard. Klager hadde kjøpt billetter videre til Krabi med et annet flyselskap.

Klager måtte ta inn på hotell i Bangkok ved ankomst og kjøpe nye billetter til Krabi dagen
etter.

Klager krever standarderstatning 600 euro per person i henhold til EU-forordning 261/2004.
Videre krever klager erstatning for at flyopplevelsen ble enn annen enn lovet.

Det vises for øvrig til klagers brev.

Norwegian har i det vesentlige anført:

DY7201 ble forsinket 10 timer og 25 minutter som følge av en uforutsett hendelse på tidligere
avgang, birdstrike. Det vises til fremlagt rapport. Hendelsen var ekstraordinær og utenfor
Norwegians kontroll. Det ble leid inn et annet fly for å unngå kansellering. Passasjerene
mottok forpleining i henhold til EU-forordning 261/2004, og de fikk vente i loungen på Oslo
Lufthavn hvor det var tilgang på Wifi, mat og drikke.

I henhold til Montrealkonvensjonen artikkel 19 og Luftfartsloven § 10-20, er fraktføreren
ansvarlig for tap som følge av forsinkelse ved lufttransport av passasjerer, reisegods og
gods, med mindre han godtgjør at han selv og hans folk har tatt alle forholdsregler som med
rimelighet kan kreves for å unngå tapet, eller at dette ikke har vært mulig for dem.

I de tilfeller hvor en uregelmessighet er forårsaket av en ekstraordinær omstendighet, er
flyselskapet unntatt fra forpliktelse til å utbetale kompensasjon. I henhold til EU-forordning
261/2004 artikkel 5(3) skal et transporterende flyselskap ikke være pålagt å betale erstatning
i samsvar med artikkel 7, dersom det kan godtgjøre at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Omstendigheter som er utenfor flyselskapets kontroll er hendelser som ikke er forårsaket av
en handling eller unnlatelse av flyselskapet.

I henhold til dom C-402/07 i EU-domstolen (Sturgeon-dommen), er flyselskapene unntatt fra
videre kompensasjon hvis årsaken til forsinkelsen er ekstraordinære omstendigheter utenfor
flyselskapets kontroll som forhindrer flyvningen. En omstendighet som er utenfor Norwegians
kontroll er hendelser som ikke er forårsaket av en handling eller unnlatelse av flyselskapet.

Dom C-549/07, Wallentin-Hermann v Alitalia, prøver å definere ekstraordinære
omstendigheter, og i henhold til dommen kan tekniske problemer som oppdages under
vedlikehold ikke defineres som ekstraordinære omstendigheter. I dette tilfellet ble feilen
oppdaget under drift. Videre fremkommer det at man ikke kan utelukke at tekniske feil
utgjør ekstraordinære omstendigheter dersom den stammer fra hendelser som er utenfor
flyselskapets normale virksomhet og ligger utenfor deres faktiske kontroll. Hendelser som ikke
er en del av Norwegians normale virksomhet er hendelser som ikke forekommer gjentagende
ved drift av flymaskinen.

Norwegian har av godvilje tilbudt klager kroner 1 000 per person, men kan på grunnlag av
ovennevnte ikke imøtekomme hans krav utover dette.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med 10 timer og 25 minutter.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Forsinkelsen skyldtes i dette tilfellet at flyet som skulle benyttes til flygningen kolliderte
med fugl ved landing i Bangkok på en forutgående flygning. I et slikt tilfelle er det av
sikkerhetsmessige grunner nødvendig å foreta teknisk kontroll av flyet. Det tar ofte tid.
Norwegian leide inn et fly til erstatning for det som ble skadet. Som en følge av disse
problemer ble også klagers fly forsinket.

Nemnda er av den oppfatning at kollisjon med fugl er å anse som en ekstraordinær
omstendighet i forordningens forstand. I den foreliggende situasjon var det ikke mulig å
unngå forsinkelser selv om alle rimelige tiltak var truffet. Forsinkelsen gir derfor ikke rett til
erstatning etter EU-forordningen.

Anvendelsen av EU-forordningen berører ikke en passasjers rett til erstatning på annet
grunnlag.

Norwegian er i henhold til luftfartsloven § 10-20 ansvarlig for tap som følge av forsinkelse,
med mindre selskapet godtgjør at det har tatt alle forholdsregler som med rimelighet kan
kreves for å unngå tapet, eller dette ikke har vært mulig for dem. Med tap regnes så vel
økonomisk som ikke-økonomisk tap, jf. EU-domstolens dom av 6. mai 2010 (C-63/09), Walz-
Clickair.

Nemnda er av den oppfatning at Norwegian i dette tilfellet ikke hadde mulighet til å
unngå forsinkelsen. Forsinkelsen gir således i utgangspunktet ikke rett til erstatning etter
luftfartsloven.

Klagerne kom over 11 timer forsinket til Bangkok. Det kan reises spørsmål om forsinkelsen
kunne ha blitt begrenset, og om klagerne således ble påført et unødig tap.

Nemnda tar ikke stilling til om Norwegian har godtgjort at de har tatt alle forholdsregler som
med rimelighet kan kreves for å unngå tapet ved å redusere forsinkelsen, i det Norwegian har
tilbudt en kompensasjon på 1 000 kroner per person. Nemnda er av den oppfatning at det
uansett ikke er grunnlag for erstatning ut over dette. Dersom kompensasjonen ikke er utbetalt
anbefales det gjort.

Norwegian hadde opprinnelig planlagt å benytte et av sine nye Dreamlinerfly på flygningen.
Flygningen ble gjennomført med en annen flytype enn Dreamlineren.

Nemnda behandlet på møte 27. januar 2014 flere klager over flygninger som var operert med
et innleid fly fra Hi-Fly i stedet for Dreamliner som planlagt. Nemnda var av den oppfatning
at de som hadde kjøpt billetter med Dreamlineren før Norwegian besluttet ikke å benytte
Dreamlineren på flygningen, hadde rett til prisavslag.

Asker og Bærum tingrett kom i dom av 19. desember 2014 til motsatt resultat. Dommen er
anket.

Transportklagenemnda-fly utsetter behandlingen av kravet om prisavslag til det foreligger en
rettskraftig avgjørelse. Nemnda vil ta saken opp på nytt på eget initiativ.

Vedtak:

Transportklagenemnda-fly finner ikke å kunne anbefale at klager gis medhold i sitt krav om
standarderstatning.

Behandlingen av spørsmålet om rett til prisavslag utsettes.

Vedtaket var enstemmig.