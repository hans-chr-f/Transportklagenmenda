Vedtak i Transportklagenemnda - Fly

Sammendrag

Krav om standarderstatning for nektet ombordstigning og refusjon
av flybilletten. Anført at billett kjøpt via reisebyrå ikke var gyldig.

Dato
20.10.2020

Saksnummer
2020-00385

Tjenesteytere
Norwegian Air Shuttle
Gotogate - Marco Polo

Klager har i det vesentlige anført

Klager hadde bestilt en reise med DY396 fra Oslo til Longyearbyen, med avreise kl. 08.55
den 25. oktober 2019. Klager anfører at han møtte opp til innsjekking innen gjeldende
frist, men han ble nektet innsjekking som følge av en feilmelding i systemet. Klager
anfører at Norwegians opplysninger til nemnda stemmer med det han opplevde, og at
Gotogates opplysninger ikke stemmer.

Klager krever standarderstatning i henhold til EU-forordning 261/2004, i tillegg til
refusjon av billetten som følge av nektet innsjekking.

Tjenesteyterne har i det vesentlige anført
Norwegian har anført følgende:

Klager krever erstatning i henhold til EU-forordning 261/2004 og refusjon av billetten.
Klager har opplyst om at han ble nektet ombordstigning i Oslo, 45 minutter før avgang.
Klager har også fremlagt et bilde som viser en feilmelding som han mener dukket opp i
innsjekkingssystemet.

Etter å ha sett gjennom systemene kan Norwegian bekrefte at i henhold til merknadene
til Norwegians representant på billettkontoret på Oslo lufthavn var ikke klagers billett
tilgjengelig i systemet. Først etter at klager hadde snakket med reisebyrået han hadde
kjøpt billetten fra, ble billetten synlig i systemet. Da var imidlertid fristen for innsjekking
utløpt, slik at klager ikke kunne komme om bord på flyet.

Bildet som klager har fremlagt, samsvarer med Norwegians avgangskontrollsystem,
og feilmeldingen som vises innebærer at det ikke var utstedt noe billettnummer av
reisebyrået som hadde kjøpt billetten for passasjeren. Dette betyr at bestillingen ikke
var gyldig før reisebyrået ble kontaktet og byrået hadde fullført bestillingen og utstedt et
elektronisk billettnummer.

Når en passasjer bestiller en billett via et reisebyrå, blir en elektronisk billett utstedt, og
Norwegians billettkontor og bakkemannskap har ikke mulighet til å få tilgang til eller
endre bestillingen. Av denne grunn er den eneste løsningen i slike tilfeller å kontakte
reisebyrået, slik klager gjorde, for å be dem om å gjennomføre bestillingen korrekt.

Da passasjeren i dette tilfellet ikke hadde en bekreftet bestilling på den
aktuelle flyvningen før han kontaktet reisebyrået, er ikke vilkårene i henhold til
forordningens artikkel 3 nummer 2 bokstav a oppfylt. Dermed har ikke klager krav på
standarderstatning. Norwegian kan heller ikke imøtekomme kravet om refusjon av
billetten.

Gotogate har anført følgende:

Den 15. oktober 2019 kjøpte klager en tur-retur-reise fra Oslo til Longyearbyen via
Gotogate.

Gotogate er en formidler av flybilletter og må alltid overholde reglene som fastsettes
av flyselskapene. Gotogate kan ikke holdes ansvarlig for gjennomføringen av flyvningen
eller avgjørelsene som tas på flyplassen.

I henhold til merknadene i klagers bestilling kontaktet Gotogate Norwegian den 25.
oktober for å sjekke statusen på billetten. Representanten for Norwegian bekreftet at
billetten var gyldig for reise. Det var ikke nødvendig å utføre noen manuell handling,
siden billetten allerede var utstedt og i orden i Amadeus. Flyvningen var bekreftet, og
flyselskapet hadde sendt billettnummeret og bestillingsreferansen korrekt. Det vises til
fremlagt kopi av PNR-historikken.

Gotogates representanter har vært i kontakt med Norwegian flere ganger for å få
klarhet i årsaken til at klager ble nektet ombordstigning den 25. oktober. Norwegian har
informert om at klager møtte opp til innsjekking for sent, etter at fristen for innsjekking
var utløpt. Det vises til fremlagte kopier av kommunikasjon med Norwegian.

Gotogate informerer i vilkårene sine om at alle reisende er ansvarlige for å kontrollere
hvilke innsjekkingstider som gjelder. Flyselskapene forbeholder seg retten til å nekte
passasjerer ombordstigning dersom de ankommer flyplassen for sent.

Klager bekreftet å ha lest og godtatt de generelle vilkårene på tidspunktet for bestilling.

EU-forordningen som klager viser til, gjelder kun for flyselskapene og ikke mellomledd
som Gotogate.

Gotogates undersøkelser viser at billetten var bekreftet og gyldig før avgang. Billetten var
utstedt korrekt i henhold til reglene som var fastsatt av flyselskapet.

Gotogate kan ikke holdes ansvarlig i tilfeller hvor personalet på flyplassen bestemmer
seg for å nekte en passasjer ombordstigning. Dersom klager bestrider avgjørelsen
som ble tatt på flyplassen, er Gotogate av den oppfatning at kravet bør rettes mot
Norwegian. Gotogate avviser klagers krav om full refusjon, siden ingen feil er blitt begått
fra Gotogates side.

Nemnda bemerker

På bakgrunn av sakens opplysninger legger nemnda til grunn at klager ble nektet
innsjekking på flyvningen DY396 fra Oslo til Longyearbyen. Spørsmålet er om klager ble
nektet innsjekking fordi han møtte opp for sent til innsjekking, eller fordi det var en feil
med billetten som måtte løses først.

Norwegian har anført at det var en feil med billetten, slik at klager måtte kontakte
reisebyrået først, men dette gjorde at fristen for innsjekking utløp i mellomtiden.
Gotogate har anført at det ikke var noe feil med billetten og at Norwegian har oppgitt
overfor dem at billetten var i orden og at klager møtte opp til innsjekking etter utløpet av
fristen.

Basert på fremlagt bilde og opplysninger fra klager og Norwegian, mener nemnda at det
er sannsynliggjort at det var et problem med den aktuelle billetten som billettutstederen
må bære risikoen for. Nemnda anbefaler derfor at Gotogate refunderer billettutgiftene til
klager på 344 euro.

Nemnda kan ikke se at klager har krav på standarderstatning for nektet ombordstigning,
da klager ikke hadde en bekreftet reservasjon hos flyselskapet i henhold til forordningen
artikkel 3 nr. 2 bokstav a.

Vedtak

Transportklagenemnda - fly anbefaler at Gotogate refunderer billettutgiftene til klager på
344 euro. For øvrig gis ikke klager medhold.

Forbrukerrepresentant Maite de Geus-Cossard, Forbruker Europa, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.