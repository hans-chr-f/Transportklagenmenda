Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
01.11.2011

Saksnummer
207/11F

Tjenesteyter
Norwegian Air Shuttle ASA

Krav om standarderstatning grunnet kansellering.

Klager har i det vesentlige anført:

Klager skulle reise fra Bergen til London 3. februar 2010 kl. 18:30 med DY1318.

Kl. 20:45 fikk klager beskjed om at flygningen var kansellert, og at det skulle komme et nytt fly
fra Trondheim samme kveld som skulle frakte passasjerene til London.

Kl. 21:15 ble beskjed trukket tilbake da flyselskapet ikke hadde piloter med tilstrekkelig flytid
tilgjengelig. Klager ble booket om til neste dag kl. 07:10.

Norwegian hevder DY1318 ble kansellert som følge av hydraulikk lekkasje. En slik lekkasje
tyder på at flyet ikke er tilstrekkelig vedlikeholdt, og beskyttes ikke av EU forordningen.

Klager mottok ingen informasjon om passasjer rettigheter etter kanselleringen.

Klager krever standard erstatning etter EU forordningen på EUR 250 per person.

Norwegian har i det vesentlige anført:

DY1318 ble kansellert som følge av teknisk svikt, hydraulikk lekkasje. Det vises til teknisk
rapport.

Norwegian avviser klagers påstand om at hydraulikk lekkasjen var et resultat av manglende
vedlikehold.

Flyet ble stående på bakken resten av dagen for reparasjon, klager ble derfor booket om til
dagen etter.

I henhold til EU forordning 261/2004 er flyselskapene fratatt erstatningsplikten dersom
årsaken til kanselleringen er et uforutsett teknisk problem som forhindrer flygningen.

Norwegian kan på grunnlag av dette dessverre ikke imøtekomme klagers krav.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

Innstillingen skyldtes i dette tilfellet en lekkasje i flyets hydraulikksystem. Nemnda legger på
bakgrunn av de foreliggende opplysninger til grunn at feilen oppsto uten forvarsel til tross for
at rutinemessig teknisk vedlikehold var gjennomført.

I den foreliggende situasjon var det etter nemndas vurdering ikke praktisk mulig å treffe tiltak
for å unngå feilen eller kanselleringen. Kanselleringen gir derfor ikke rett til erstatning.

Ved innstilling av en flyvning har passasjeren bl.a. valget mellom refusjon av utgifter til
billetter eller omruting snarest mulig, på tilsvarende transportvilkår, til bestemmelsesstedet.
Flyselskapet skal videre tilby passasjeren gratis måltider og forfriskninger som står i rimelig
forhold til ventetiden. Dersom en eller flere overnattinger en nødvendig, skal flyselskapet tilby
hotellinnkvartering samt reise til og fra hotellet. Flyselskapet skal videre tilby å dekke utgifter
til to telefonsamtaler, teleks- eller telefonbeskjeder, eller e-postmeldinger, jf forordningens
artikkel 5 jf artikkel 8 og 9.

Flyselskapet plikter å informere passasjerene om deres rettigheter. Selskapet skal sikre at
det ved innsjekkingsskranken, godt synlig for passasjerene, finnes en tydelig melding med
følgende ordlyd: «Dersom du nektes ombordstigning eller din flyging er innstilt eller forsinket
i minst to timer, kan du få et eksemplar av bestemmelsene om dine rettigheter, særlig med
hensyn til erstatning og assistanse, ved innsjekkingsskranken eller utgangen til flyet», jfr
artikkel 14.

Et flyselskap som innstiller en flyavgang skal gi alle berørte passasjerer en skriftlig melding
om bestemmelsene om erstatning og assistanse i henhold til EU forordningen. Passasjerene
skal også få detaljerte skriftlige opplysninger om hvordan de kan komme i kontakt med det
nasjonale organ som behandler slike saker.

Det står påstand mot påstand om klagerne fikk tilfredsstillende informasjon eller ikke.

Nemnda finner ikke å kunne anbefale at klager gis medhold i sitt krav om
standardkompensasjon.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Pål Martin Andersen, Forbrukerrådet

Gøril Volden Berg, Widerøe's Flyveselskap AS

Olav Grøttland, SAS