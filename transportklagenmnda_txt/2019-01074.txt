Vedtak i Transportklagenemnda - Fly

Sammendrag

Krav om refusjon av togbillett grunnet kansellert flyvning.

Dato
14.02.2020

Saksnummer
2019-01074

Tjenesteytere
Widerøe

Klager har i det vesentlige anført

Klager skulle reise fra Oslo til Røros den 23. november 2018 kl. 18:30 med Widerøes
flyvning WF56. Flyvningen ble kansellert. Oppgitt årsak pr. SMS var sykdom i
flybesetningen. 

I SMSen klager mottok sto det også "(...) Du bes kjøpe togbillett hos NSB og søke
refusjon av denne hos Wideøe. Det er togavgang kl. 18.59(...)".  Klager kjøpte togbillett på
denne avgangen. I ettertid har klager fått refundert sin ubenyttede flybillett. Klager har
imidlertid fått avslag på sin søknad om refusjon på togbilletten. Avslaget var begrunnet
med at klager selv hadde valgt alternativ transport og at han dermed måtte anses for å
ha brutt kontrakten. 

Klager krever at Widerøe også refunderer togbilletten som lovet.

Tjenesteyterne har i det vesentlige anført
Maskinen som skulle operere WF56 fra Oslo til Røros ble kansellert.  Passasjerene ble
anbefalt å ta toget, da dette normalt fører til at kunden ankommer raskere enn ved
ombooking til nytt fly neste dag.

Dersom kunden velger alternativ transport refunderer flyselskapet den ubenyttetede
flybilletten, samt et eventuelt mellomlegg mellom billett og togbillett dersom dette er
aktuelt. I dette tilfellet var mailen formulert feil slik at kunden krever både refusjon av tog
og fly, og dermed ender opp med å reise gratis.

Normalt ville Widerøe kunne dekket togbilletten i sin helhet ved å "klippe" flybilletten,
men ettersom kunden allerede har fått refundert flybilletten, vil ikke flyselskapet kunne
hente inn sine kostnader. På grunnlag av dette har Widerøe avslått klager.  Widrøre
tilbyr å dekke et eventuelt mellomlegg flybilletten og togbilletten dersom kunden sender
flyselskapet kvittering for togbilletten.

Nemnda bemerker

Kansellering gir rett til standarderstatning med mindre flyselskapet kan godtgjøre at
kanselleringen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5. 

Til klager opplyste Widerøe at kanselleringen skyldtes sykdom i besetningen. Widerøe
har imidlertid ikke forklart eller dokumentert dette noe nærmere for nemnda. Selskapet
har dermed ikke godtgjort at kanselleringen skyldtes ekstraordinære omstendigheter
som ikke kunne vært unngått selv om alle rimelige tiltak var truffet. Klager har dermed
krav på standarderstatning i henhold til EU-forordning 261/2004 på 250 euro. 

Ved kansellering har passasjerene valget mellom refusjon av hele billettprisen eller
omruting snarest mulig, på tilsvarende transportvilkår. I dette tilfellet fikk klager en sms
fra Widerøe der han ble anmodet om å  "kjøpe togbillett hos NSB og søke refusjon av
denne hos Widerøe. Det er togavgang kl. 18.59(...)".  Klager kjøpte togbillett på denne
avgangen. I ettertid har klager fått refundert sin ubenyttede flybillett. Klager ønsker
imidlertid i tillegg å få refundert togbilletten. 

Når passasjeren har mottatt refusjon for sin ubenyttede flybillett, er regelen i henhold til
EU-forordningen og nemndspraksis at flyselskapet, dersom den nye billetten er dyrere
enn den opprinnelige, må betale mellomlegget. 
I denne saken var togbilletten billigere enn flybilletten hun har fått refundert. Klager har
da ikke krav på noe mer. Det er ikke meningen at passasjeren skal reise gratis.

Klager anbefaler at selskapet betaler til klager standarderstatning med 250 euro.

Vedtak

Transportklagenemnda-fly anbefaler at Widerøe utbetaler standarderstatning med 250
euro.