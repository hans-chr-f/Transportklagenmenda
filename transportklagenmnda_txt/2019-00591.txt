Vedtak i Transportklagenemnda - Fly

Sammendrag

Krav om standardkompensasjon ved forsinkelse. Foreign Object Damage (FOD).

Dato
25.09.2019

Saksnummer
2019-00591

Tjenesteytere
Thomas Cook Airlines

Klager har i det vesentlige anført

Klager reiste med Thomas Cooks flyvning DK1508 fra Trondheim (TRD) til Las Palmas
(LPA) 4. januar 2019 kl. 08.00. Flyvningen ble imidlertid forsinket med fem timer, og
klager har på denne bakgrunn fremsatt krav om standardkompensasjon i henhold til EU-
forordning 261/2004 på 400 euro pr. person, totalt 800 euro for to passasjerer .

Tjenesteyterne har i det vesentlige anført
Klager hadde bestilt en pakkereise med Ving fra Trondheim til Gran Canaria. Utreisen
med Thomas Cook var planlagt 4. januar 2019 kl. 08.00. Flyavgangen ble forsinket,
da flymaskin med registreringsnummer OY-VKH ble skadet av et fremmedlegeme på
rullebanen under avgang eller taxi på forutgående flyvning fra Gran Canaria til Oslo 2.
januar 2019. Klager ankom Gran Canaria kl. 18.09 samme dag, fem timer og ni minutter
forsinket. 

Etter landing i Oslo startet teknisk avdeling den obligatoriske inspeksjonen av flyet for å
se etter eventuelle skader eller lekkasjer. Under denne inspeksjonen ble det oppdaget
at luftinntaket på en av motorene var skadet, og det viste seg at fremmedlegemet var
årsaken til skaden. En stein satt fast i luftinntaket. Flyet og motorene ble inspisert før
avgang fra Las Palmas uten at det ble notert skader på flyet, og steinene må derfor ha
truffet flyet en gang mellom avgang fra Las Palmas og ankomst til Oslo. Skadene må
derfor være oppstått av fremmedlegemet. 

Så snart teknisk avdeling hadde et overblikk over skadene, ble det fastslått at flyet måtte
repareres. Flyet ville følgelig ikke bli klart i tide til å betjene klagers flyvning, men det ble
likevel konkludert med at den beste og raskeste løsningen for passasjerene var at de
reiste med planlagt flymaskin (OY-VKH) så snart den var reparert. 

Thomas Cook har anført at de ovennevnte forhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet har på dette grunnlag avvist klagers krav om standardkompensasjon.

Nemnda bemerker

Thomas Cooks flyvning DK1508 fra Trondheim til Las Palmas 4. januar 2019 ble forsinket
med fem timer og ni minutter.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Slik nemnda ser det, har Thomas Cook i dette tilfellet godtgjort at forsinkelsen skyldtes
skader på flymaskinen som følge av såkalt Foreign Object Damage (fremmedlegeme på
rullebane eller lignende). Nemnda er av den oppfatning at en slik hendelse må anses
som en ekstraordinær omstendighet i forordningens forstand, og at forsinkelsen ikke
kunne vært unngått selv om alle rimelige tiltak ble truffet. Nemnda kan ikke se at klager
har krav på standardkompensasjon.

Vedtak

Transportklagenemnda - fly anbefaler ikke at klager gis medhold.