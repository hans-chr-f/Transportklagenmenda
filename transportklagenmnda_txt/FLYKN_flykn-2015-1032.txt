Vedtak i Transportklagenemnda - Fly

Sammendrag

Krav om standarderstatning grunnet forsinkelse

Dato
26.06.2016

Saksnummer
1032/15F

Tjenesteyter
Thomas Cook Airlines

Klager har i det vesentlige anført:

Klager skulle reist fra Oslo til Rhodos 3. mai 2015 kl. 07:00 med DK863. Denne avgangen ble
forsinket da det oppstod en teknisk feil på flyet. Faktisk avgang ble kl. 17:30.

Klager har fått tilbud om en dagsandel av reisens grunnpris

Klager krever standarderstatning i henhold til EU-forordning 261/2004.

Det vises for øvrig til klagers brev.

Thomas Cook Airlines har i det vesentlige anført:

Thomas Cook Airlines beklager forsinkelsen til Rhodos med DK863 den 3. mai som ble på
8 timer og 43 minutter. Forsinkelsen ble forårsaket av en teknisk feil som kunne utgjøre
en sikkerhetsmessig risiko. Forsinkelsen kunne ikke være unngått, selv om alle rimelige
forholdsregler var tatt. Forsinkelsen gir derfor ikke rett til erstatning etter. EU-forordning
261/2004.

Det vises for øvrig til Thomas Cook sitt brev.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med 8 timer og 43 minutter som følge av teknisk feil.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Teknisk feil er ikke en ekstraordinær omstendighet i forordningens forstand. Teknisk feil fritar
således ikke fra plikten til å betale erstatning. Unntak kan tenkes ved fabrikasjonsfeil og ved
skader på flyet pga. sabotasje eller terrorhandlinger, jf. EU-domstolens avgjørelse av 17.
September 2015, Corina van der Lans - KLM.

Forsinkelsen gir etter dette rett til en standarderstatning på 400 euro per person. Til fradrag
går en dagsandel av reisens grunnpris dersom denne er utbetalt, jf. forordningen artikkel 12.

Vedtak:

Transportklagenemnda-fly anbefaler at Thomas Cook Airlines utbetaler en standarderstatning
på 400 euro per person. Til fradrag går en dagsandel av reisens grunnpris dersom denne er
utbetalt.

Vedtaket var enstemmig.