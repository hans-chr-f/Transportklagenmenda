Vedtak i Transportklagenemnda - Fly

Sammendrag

Krav om standarderstatning i henhold til EU-forordning 261/2004. Ruteendring

Dato
11.11.2021

Saksnummer
2021-00475

Tjenesteytere
Wizz Air

Klager har i det vesentlige anført

Klager skulle reise fra Stavanger til Katowice den 25. august 2020 med Wizz Air sin
flyvning W6 1222. Den 13. august fikk klager beskjed om at flyvningen var kansellert.
Han ble ikke informert om årsaken til dette. Klager ble heller ikke informert om retten til
erstatning i henhold til EU-forordning 261/2004 artikkel 7. Han ble kun informert om:
- Mulighet til å bookes om til en flyvning tre dager tidligere (noe som bryter med retten
til avgang ikke mer enn to timer før opprinnelig avgangstid og ankomst mindre enn fire
timer etter opprinnelig ankomsttid)
-refusjon
-ombookingredskap (som ikke fungerte ettersom søkefeltene var grå og ikke noen
synlige valgmuligheter).

Klager fløy ikke den 22. august, da dette ville ha ødelagt hans planer. Da han ikke mottok
noen andre alternativer måtte han be om refusjon og etterpå booke en ny flyvning på
egenhånd. Han har mottatt 164,80 PLN som utgjorde 120% Wizz credits som refusjon av
prisen for den kansellerte flyvningen. 

Klager kan ikke se hvordan karantenereglene for reisende til Norge er relevant for hans
flyvning, da det i denne saken er tale om en flyvning ut fra Norge. 

Klager anfører i tillegg at Wizz Air sin påstand om at han ble tilbudt omruting er løgn.
Klager ble ikke tilbudt gratis ombooking på en senere dato. Det at klager valgte refusjon i
form av 120% Wizz Air-credits var kun basert på svært begrensede muligheter til å velge
noe annet. Retten til en gratis telefonsamtale er basert på tillit om at de betaler tilbake
den overprisede telefonsamtalen. Klager hadde ikke råd til dette. 

Klager krever utbetalt standarderstatning jf. EU-forordning 261/2004. Klager ønsker i
tillegg en vurdering av den nye flyvningen og det faktum at han måtte betale 220 NOK i
tillegg (102,06 PLN) for manuell omruting.

Tjenesteyterne har i det vesentlige anført
W6-1222 den 25. august 2020 måtte flyttes til 22. august 2020 grunnet myndighetenes
reiseforbud grunnet covid-19. Det hadde blitt annonsert karanteneregler av Norge den
12. august 2020 og reisende fra Polen måtte i karantene ved innreise til Norge.

Alle land implementerer forskjellige tiltak i forbindelse med den pågående pandemien.
Flyselskapene er kraftig rammet ikke kun av reiseforbud, men også av restriksjoner som
setter grenser for de reisende (Selv om flyvningen kan utføres vil det være forskjellige
krav til dokumentasjon for ulike destinasjoner, karanteneregler, covid-19-testing o.l.). 

I tilfeller hvor myndighetene iverksetter tiltak grunnet pandemien anser EU-
kommisjonen dette å være utenfor flyselskapenes sedvanlige aktivitetsutøvelse og
faktiske kontroll, derav ekstrarordinære omstendigheter, jf. EU-forordning 261/2004.
I likhet med Montrealkonvensjonen er ikke flyselskapet ansvarlig for å utbetale
standarderstatning dersom de godtgjør at kanselleringen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.  

I henhold til EU-kommisjonens retningslinjer sett i lys av situasjonen med covid-19 vil
ovennevnte forhold kunne være oppfylt hvor flykanselleringen oppstår i tilfeller hvor
bevegelse av personer ikke er fullstendig forbudt, men begrenset til personer som
omfattes av unntak (for eksempel statsborgere eller innbyggere av det aktuelle landet). I
tilfeller hvor ingen slik person ville tatt den aktuelle flyvningen ville sistnevnte forbli tom
hvis den ikke ble kansellert. I slike situasjoner vil det kunne være legitimt for flyselskapet
å ikke vente for lenge, men heller kansellere flyvningen i god tid (også uten å være sikker
på rettigheten til de diverse passasjerene). Dette for å sikre passende organisatoriske
tiltak, inkludert i form av forpleining/assistanse for passasjerene. I slike tilfeller kan
kanselleringen fortsatt anses som en kansellering forårsaket offentlige myndigheters
tiltak. Avhengig av omstendighetene vil dette også gjelde for flyvninger i motsatt retning
av flyvningene som direkte rammes av tiltakene/forbudene. 

Basert på ovenstående har ikke klager rett på standarderstatning jf. EU-forordning
261/2004.

I henhold til EU-forordningen kan Wizz Air imidlertid refundere ekstrakostnader direkte
forårsaket av kanselleringen. Kvitteringer må da fremlegges.

I henhold til Wizz Air sine befordringsvilkår ble passasjeren tilbudt følgende alternativer:
a) Omruting til en annen flyvning operert av Wizz Air på samme rute eller om nødvendig
på en sammenlignbar rute 14 dager før eller 60 dager senere enn planlagt avgangstid på
den forsinkede/kansellerte flyvningen, avhengig av ledige seter.
b) Kansellering av bookingen og kreditt på Wizz Air-kontoen (Wizz-account). En vil da
motta 120% refusjon [....] 
c) Etter 120% Wizz-kreditt vil det være mulig å konvertere dette til 100% refusjon. Dersom
dette gjøres vil de ekstra +20% fjernes. 

Når det gjelder EU-forordning 261/2004 artikkel 8:
Passasjeren ble tilbudt gratis ombooking på første ledige flyvning. Ettersom passasjeren
gikk ombord på den første flyvningen (w6-1221 KTW-SVG) den 11. august 2020, ble
refusjon av 164,80 PLN for den endrede flyvningen refundert den 13. august. Dette ble
gjort i henhold til alternativ b)  (ekstra 20%) etter klagers ønske.

Når det gjelder klagers flyvning den 25. august (W6-5044) SVG-KRK ble ikke denne
kansellert eller betydelig forsinket. Klager benyttet seg av flyvningen.

Wizz Air kan se at de 164,80 PLN ble brukt til å betale for reisen den 25. august. Ettersom
klager først fikk tilbud om omruting, valgte refusjon, og deretter delvis betalte for ny
billett med det refunderte beløpet, samt i tillegg gikk ombord på dette, kan ikke Wizz Air
refundere kostnaden for den nye flyvningen. 

Wizz Air har også lagt til at de ikke kan se at det forelå noen tekniske feil hos Wizz Air
som stengte for klagers valg. Den 13. august, da endringen skjedde, valgte passasjeren
refusjon etter alternativ b.

Dersom det er tekniske feil i systemet som hindrer passasjeren i å kunne velge de ulike
alternativene, kan de snakke med ansatte på flyplassen eller Wizz Air sitt kundesenter for
å få assistanse.

Nemnda bemerker

En ruteendring innebærer kansellering av en avtalt flygning. Kansellering gir passasjeren
rett til standarderstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artiklene 5 og 7. Regelen gjelder ikke dersom
passasjeren har fått informasjon om endringen minst to uker før planlagt avgangstid
I dette tilfellet fikk klager beskjed om kanselleringen mindre enn to uker før avgang.
Nemnda kan heller ikke se at Wizz Air i tilstrekkelig grad har godgjort at kanselleringen
skyldtes covid-19 pandemien. Flyselskapet har vist til pandemien og reiserestriksjoner,
men nemnda finner ikke at dokumentasjonen er knyttet tilstrekkelig opp mot klagers
konkrete flyvning. Nemnda kan ikke se hvordan de innreiserestriksjonene selskapet viser
til skulle lede til å flytte flyvningen tre dager. Klager har etter nemndas oppfatning rett på
standarderstatning på 250 euro.  

Når det gjelder retten til assistanse/omruting så presiserer nemnda at slik rett til
omruting ikke er begrenset til en ny reise med det samme flyselskapet. WizzAir tilbød
etter nemndas syn ikke omruting i tråd med  EU-forordning 261/2004 når omrutingen
var begrenset til nye flyvninger med WizzAir. Etter nemndas syn skal klager stilles som
om omrutingsplikten var overholdt, men han skal ikke reise gratis. WizzAir må derfor
refundere mellomlegget mellom utgiftene til ny billett og den billetten klager opprinnelig
hadde.

Vedtak

Transportklagenemnda anbefaler at Wizz Air utbetaler standarderstatning på 250 euro til
klager, samt mellomlegget mellom klagers nye billett og den opprinnelige billetten.