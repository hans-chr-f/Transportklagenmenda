Vedtak i Pakkereisenemnda

Sammendrag

Krav om refusjon av reisens pris, eventuelt en ny tur pga at de
ikke fikk billetter ved siden av hverandre på fotballkampen.

Dato
09.10.2015

Saksnummer
13/15P

Tjenesteyter
Ving Norge AS

Saken gjelder:

Krav om refusjon av reisens pris, eventuelt en ny tur pga at de ikke fikk billetter ved siden av
hverandre på fotballkampen.

Klager har i det vesentlige anført:

Klager bestilte en fotballtur for tre personer og selve formålet med reisen var fotballkampen
og opplevelsen i forbindelse med denne. De bestilte BASIS PAKKE U/FLY: Dobbeltrom med
frokost på Premier Inn City Centre + kampbillett.

Ingen av billettene klager fikk utlevert av Ving var plassert ved siden av hverandre.

Når 3 personer reiser for å se fotballkamp er det en vesentlig del av opplevelsen å få se denne
sammen.

Klager bestilte tur og fotballbilletter over et halvt år i forveien. Reisen ble bestilt nærmest
umiddelbart etter at billetter til kampen ble gjort tilgjengelige, den 19. juni 2014 og Ving ble
gjort oppmerksom på dette.

Klager viser til at Ving henviser til deler av informasjon på sin nettside og velger å se bort fra
annen informasjon på samme sted. Det henvises til at det ikke er garanti for å få billetter ved
siden av hverandre og Ving avviser derfor klagen.

Ving velger å se bort fra at de også skriver at de «vil gjøre sitt ytterste for å påvirke at de som
er samlet på en bestilling (eller som på en annen måte reiser sammen) vil få tildelt seter ved
siden av hverandre» og om «Ellers følges «først til mølla» prinsippet».

Ovenfor Ving har klager påpekt at det å gjemme bort et så vesentlig vilkår vedr. reisen på
en nettside, istedenfor å informere om dette på hovedsiden ved bestilling eller i det minste i
reisebekreftelsen, ikke synes å være i samsvar med pakkereiseloven. Det kan hvert fall ikke ha
vært lovens intensjon.

Ving ble videre forespurt hvor mange billetter de som en del av Thomas Cook disponerte til
kampen, og når billettene ble solgt, noe de ikke har besvart. Klager hevder at det er meget
sannsynlig at de som offisiell samarbeidspartner til fotballklubben disponerte et veldig stort
antall billetter til denne kampen. Det er også overveiende sannsynlig at veldig få av disse
billettene kan ha blitt solgt før deres bestilling.

Det vises for øvrig til klagers brev.

Vinghar i det vesentlige anført:

Ving mener at det å opplyse om viktig informasjon under «Viktig å vite» i Reiseinformasjonen
for fotballturer, må anses som riktig sted å informere om slikt som er viktig å vite for den
reisende.

Ving viser også til reisevilkår (utformet i.h.t. Lov om Pakkereiser bl.a.) punkt 2. Hva som
omfattes av avtalen:

Avtalen omfatter pakkereisen slik den fremgår av bestilling og bekreftelse og reisebevis eller
lignende dokument, samt eventuelle tilleggsytelser som inkluderes i pakkereisen i følge
avtale mellom partene. Forøvrig omfatter avtalen også arrangørens eventuelle individuelle
betingelser.

Videre er opplysninger arrangøren har gitt på sine nettsider, i kataloger, brosjyrer e.l. en del
av avtalen med mindre de må antas å være uten betydning for kundens kjøp av den aktuelle
pakkereise. Opplysningene regnes heller ikke som en del av avtalen dersom de er endret på
en tydelig måte før avtaleinngåelsen. Arrangøren skal i sin informasjon gjøre oppmerksom på
muligheten for at opplysningene kan bli endret før avtale inngås.

I Reisebekreftelsen som ble sendt ut umiddelbart etter bestilling den 19/6 kan man også lese,
under avsnittet «Viktig informasjon»:

Du plikter å gjøre deg kjent med betingelser og informasjon om reisen. Reisevilkårene og
hotellbeskrivelsene er gjengitt i sin helhet på www.ving.no

Reisevilkårene fastsetter hvilke rettigheter og plikter som gjelder mellom Ving og den
reisende. www.ving.no utgjør en del av avtalen dersom opplysninger ikke er endret på en
tydelig måte. Det samme gjelder informasjon som fremgår under «Viktig å vite».

Det er Liverpool F.C. som er ansvarlig for tildelingen av de forskjellige billettene/setene på
Anfield. Det er ikke mulig å reservere bestemte plasser/områder av tribunen på forhånd. Ving
vil gjøre sitt ytterste for at de som er samlet på en bestilling (eller som på en annen måte
reiser sammen) vil få tildelt seter ved siden av hverandre. Barn i følge med voksne vil alltid bli
plassert sammen. Kjøper du en «Full pakke» blir du tildelt Vings beste billetter (innenfor den
totale billettkvoten klubben tildeler Ving). Ellers følger Ving «først til mølla» prinsippet når de
plasserer billettene. Anfield har et antall seter med begrenset utsikt. Enkelte av billettene i
Vings 2 netters basispakker vil være med billetter av denne typen.

Hvor mange billetter som disponeres av Ving og deres søsterselskaper i de nordiske landene
(Thomas Cook Northern Europe) varierer fra kamp til kamp. Ving annonserer i forkant om
når de forskjellige kampbillettene vil bli salgbare. Innenfor såkalte storkamper, og spesielt
populære lag, er det meget stor etterspørsel etter kampbilletter og når salget starter, selges
de fleste billetter på kort tid. Ving informerer om at selv om klager var tidlig ute med å bestille
kampbilletter, så var det et betydelig antall som kjøpte før dem og som hadde prioritet i
forhold til plassering.

Som nevnt ovenfor prioriteres barnefamilier og de som kjøper såkalt «Full Pakke» ved
plassering på tribunen. Ving informerer Liverpool F.C. om hvem som skal prioriteres og gjør
dermed hva de kan for å påvirke plasseringen. Ving lover ikke at reisende som er samlet på en
bestilling kan garanteres plassering ved siden av hverandre. Kun barn i følge med voksne kan
forvente dette.

Det vises for øvrig til Vings brev.

Nemnda bemerker:

Klagen gjelder det faktum at klageren og to medreisende ikke ble tildelt billetter ved siden
av hverandre på en fotballkamp mellom Liverpool og Arsenal som ble avviklet 21. desember
2014 på Anfield Road stadion. De vedlagte kopiene viser at to fikk plass på rad 30, henholdsvis
på setene 210 og 215, mens den tredje fikk plass på rad 4, plass 209.

Pakkereisenemnda har forståelse for at kampopplevelsen ble til dels svært redusert
ved en slik plassering, for noe av poenget ved å reise sammen er å dele opplevelsene
under fotballkampen. Spørsmålet er imidlertid om dette kan regnes som en mangel i
pakkereiselovens forstand. Klageren har i realiteten krevd kjøpet hevet, alternativt å få en ny
reise.

I Norge har standardvilkår om selskapsreiser med utgangspunkt i markedsføringsloven
§ 22, jfr. § 35 vært forhandlet mellom bransjen og Forbrukerombudet både før og etter
at pakkereiseloven ble vedtatt. De siste er datert 1. januar 2015. Det er forutsatt at de
forhandlede standardvilkår ikke skal sette forbrukeren i en svakere stilling enn etter
pakkereiseloven. Vilkårene gjengir i store trekk lovens regler, men utfyller også loven på
enkelte punkter der dette ikke strider mot lovens ufravikelige karakter. Vilkårene er som regel
inntatt i turoperatørens kataloger, og vil dermed ved markedsføring normalt måtte anses
vedtatt av kunden. Lovens ufravikelighet begrenser i stor grad den praktiske virkningen av
standardvilkår i bransjen, men ved at viktige forhold understrekes og påpekes i vilkårene, kan
kunden være varslet på en slik måte at han ikke senere kan beklage seg.

Nemnda har delt seg i et flertall og et mindretall:

Flertallet, alle nemndsmedlemmer med unntak av forbrukerrepresentant Faye-Lund, finner
etter en samlet vurdering at det forbeholdet om tribuneplassering som er tatt i Vings spesielle
reisevilkår for fotballturer er gitt en så synlig plassering at det må anses som vedtatt av
kunden.

Det er oppgitt at reglene for fotballturer avviker fra generelle reisevilkår. Slik nemnda
ser det er de avvikende reglene en følge av at det viktigste elementet ved en fotballtur -
fotballkampen og vilkårene rundt denne - styres av fotballklubben og ikke av reisearrangøren.
Etter det om er opplyst er det fotballklubben som fordeler billettene etter sitt eget system.
Man er derfor, slik det beskrives, ikke sikret å få tildelt seter ved siden av hverandre.

Arrangøren lover imidlertid å gjøre «sitt ytterste» for å få til en slik plassering. Det lykkes de
ikke med i denne saken.

Flertallet kan etter dette ikke se at plasstildelingen på tribunen utgjør en mangel ved reisen
som kan føre til heving eller prisavslag, idet de ovenfor nevnte vilkår må anses som vedtatt av
kunden. Flertallet er imidlertid enig med kunden i at et så viktig punkt bør fremkomme på et
sentralt sted i vilkårene, og ikke fremkomme i nest siste punkt i rekken av særregler.

Mindretallet, forbrukerrepresentanten Faye-Lund, mener at klager må ha rett på
priskompensasjon i dette tilfellet. For klager og hans to medreisende var det en naturlig og
viktig del av kampopplevelsen å sitte samlet under kampen. Klager bestilte billetter 6 måneder
på forhånd, umiddelbart etter at billettene ble gjort tilgjengelige. Ving har ikke besvart klagers
spørsmål om hvor mange billetter Ving hadde tilgjengelig til denne kampen og på hvilket
tidspunkt billettene ble solgt. I stedet opplyses at det var et «betydelig antall» som kjøpte før
dem uten at dette tall- eller tidfestes. Etter mindretallets oppfatning har ikke Ving med dette
dokumentert at de har oppfylt sin plikt etter avtalen om å følge prinsippet «først til mølla»
eller at de har «gjort sitt ytterste». Mindretallet finner det derfor ikke nødvendig å ta stilling til
om vilkåret må anses vedtatt av klager.

Vedtak blir fattet i samsvar med flertallets syn.

Vedtak:

Pakkereisenemnda kan ikke anbefale at det gis noe prisavslag i dette tilfellet.

Vedtaket er enstemmig.

Vedtaket er fattet under den dissens som fremgår ovenfor.