Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
10.09.2019

Saksnummer
2018-03026

Tjenesteytere
Finnair

Klager har i det vesentlige anført

Klager med reisefølge (tilsammen fire personer) skulle reise fra Oslo til Tokyo via Helsinki
den 2. august 2018 kl 13.15 med ankomst Tokyo den 3. august kl 08.05: 

OSL-HEL 13.15 - 15.40
HEL-TYO 16.45 - 08.05

Flight AY914 fra Oslo til Helsinki ble forsinket mer enn tre timer slik at klager mistet sin
videreforbindelse. Hun ble booket om til neste dag og ankom endelig bestemmelsessted
ett døgn forsinket. 

Hotellet familien ble innlosjert på var av svært dårlig standard, og maten de ble servert
her var under enhver kritikk. 

Klager mener det ikke var værforholdene som var den egentlige årsaken til
kanselleringen. Dersom flymaskinen hadde tatt av etter at stormen var over kl 13.49, ville
hun og familien ha rukket sin videreforbindelse. 

Klager krever standarderstatning 250 euro per person for strekningen Oslo - Helsinki,
samt 600 euro per person for strekningen Helsinki - Tokyo. Videre krever hun erstatning
for tapt natt på hotell i Tokyo kroner 3 685, samt for utgifter til mat i ventetiden. Klager
krever også full refusjon av de fire flybillettene.  

Det vises for øvrig til klagers brev.

Tjenesteyterne har i det vesentlige anført
AY914 ble forsinket 1 time og 8 minutter grunnet tordenvær i Helsinki (som varte fra kl
12.29-13.49), samt at det på samme sted måtte foretas et flybytte som følge av teknisk
feil (1 time og 3 minutter). Hovedårsaken til forsinkelsen var imidlertid vær. Klager ville
uansett ikke ha rukket sin videreforbindelse selv om den tekniske feilen ikke hadde
oppstått. Finnair viser til fremlagt dokumentasjon på værforholdene.  

Hendelsen er ikke kompensasjonsberettiget da årsaken var ekstraordinære
omstendigheter utenfor Finnairs kontroll. 

Finnair ønsker å refundere klagers utgifter i ventetiden mot kvitteringer, men kan ikke
imøtekomme klagers krav utover dette.  

Det vises for øvrig til Finnairs brev.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Teknisk svikt utgjør som den klare hovedregel ingen ekstraordinær omstendighet i
forordningens forstand, jf. kommisjonens veileder av 15.06.2016 punkt 5.2.

Spørsmålet blir etter dette om klager ville rukket sin videreforbindelse dersom flyet bare
hadde vært forsinket som følge av teknisk feil, jf. dom C-315 [C-315/15 Pesková m.fl. av
04.05.2017, Lovdatas anm.].  Den tekniske svikten var ansvarlig for en forsinkelse på 1
time og tre minutter. Connection time var en time og fem minutter.

Etter nemndas syn ville klager ikke ha rukket sin videreforbindelse dersom forsinkelsen
bare hadde vært en time og tre minutter.

Nemnda finner etter dette å anbefale at klager gis medhold i sitt krav om
standarderstatning på 600 euro per person. Nemnda anbefaler at Finnair i tillegg
refunderer klagers rimelige utgifter til mat og alkoholfri drikke i ventetiden mot
kvitteringer, dersom dette ikke allerede er gjort.

Vedtak

Transportklagenemnda - fly anbefaler at Finnair betaler til klager standarderstatning med
600 euro per person.