Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
18.04.2017

Saksnummer
2016-00835

Tjenesteytere
SAS

Klager har i det vesentlige anført

Klager skulle sammen med tre andre reise fra Stavanger til Alicante via Oslo den 20. mars
2016 kl 11.50. SK4671 fra Oslo til Alicante ble kansellert grunnet fransk flyvelederstreik,
og klager ble booket om til ny avgang to dager senere 22. mars kl 06.00. 

Klager mener de ankom to dager forsinket som følge av dårlig logistikk og planlegging
av SAS. Flyvelederstreik i Frankrike rundt påsketider er nesten en årlig hendelse, og bør
ikke komme overraskende på flyselskapene. Klager mener streik som årsak til denne
kanselleringen ble misbrukt av flyselskapet.

Klager krever standarderstatning 400 euro per person i henhold til EU-forordning
261/2004.

Tjenesteyterne har i det vesentlige anført
SK4671 ble kansellert som følge av ATC-streik(Air Traffic Control) i Frankrike. Streiken
varte frem til den 22. mars kl 05.00 og påvirket alle overflyvninger til Spania og
Kanariøyene. Det vises til fremlagt dokumentasjon. 

Søndag 20. mars var palmesøndag som falt sammen med den store påskeutfarten, dette
gjorde det vanskelig med ombooking da alle alternative ruter var fullbooket både hos
SAS og hos andre flyselskap. Klager ble booket om til første ledige avgang den 22. mars kl
06.00. Dette var et ekstrafly som ble satt inn for å få avgårde passasjerene. 

Det var ingen forhåndsregler SAS kunne tatt for unngå kanselleringen. Hendelsen var
ekstraordinær og er ikke kompensasjonsberettiget.

SAS har dekket kost og losji på Gardermoen i ventetiden, men kan ikke imøtekomme krav
om standarderstatning.

Nemnda bemerker

Partene ser ut til å være enige om at klageren og reisefølget (til sammen fire personer )
skulle reist fra Oslo til Alicante 20.03.2016 kl 1600 (palmesøndag), og at denne flygningen
ble kansellert på grunn av en streik blant franske flyveledere som påvirket alle
overflygninger til Spania. Streiken varte til 22.03.2016 kl 0500. Klageren ble ombooket til
første mulige avgang 22.03.2016 kl 0600, og ble om lag to døgn forsinket.   

Kansellering gir rett til erstatning med mindre flyselskapet godtgjør at innstillingen
skyldtes ekstraordinære omstendigheter som ikke kunne vært unngått selv om alle
rimelige tiltak var truffet, jf EU-forordning 261/2004 artikkel 5. 

EU-forordningen nevner i sin fortale at streik kan være et eksempel på en ekstraordinær
omstendighet som medfører at flyselskapets forpliktelser bør være begrenset eller
bortfalle. Forordningen sier imidlertid ikke at enhver streik som rammer flyselskapets
drift må anses for å ligge utenfor dets kontroll. Forordningen sier heller ikke om det skal /
bør skilles mellom streik i eget selskap eller streik hos andre. 

Streik hos tredjemann som her faller etter fast nemndspraksis utenfor flyselskapets
ansvarsområde, jf eksempelvis avgjørelsen i sak 2016-264 som gjaldt samme flygning. 

Nemnda finner det godtgjort at kanselleringen skyldtes streiken og at kanselleringen ikke
kunne vært unngått selv om alle rimelige tiltak var truffet. Etter nemndas syn ville det
ikke vært rimelig å kreve at flyselskapet skulle lagt om ruten. Nemnda anbefaler således
ikke at klageren gis medhold i kravet om standarderstatning etter EU-forordningen.

Vedtak

Transportklagenemnda - fly anbefaler ikke at klageren gis medhold.