Vedtak i Transportklagenemnda - Fly

Sammendrag

Krav om erstatning for skadet bagasje.

Dato
13.06.2019

Saksnummer
2018-02226

Tjenesteytere
SAS

Klager har i det vesentlige anført

Klager reiste fra Brüssel til Trondheim via Oslo den 16. april 2018. Ved ankomst Værnes
oppdaget klager at hans innsjekkede bagasje, en carbonsykkel, var skadet. Klager har
fremlagt bekreftelse fra godkjent distributør som sier at reparasjon vil ligge på kroner 18
000 i tillegg til endel andre utgifter.

Klager krever kroner 20 000 fra SAS. SAS vil kun erstatte maksimumsbeløp på kroner
12 736 som er utbetalt til klager. Klager stiller seg kritisk til dette og mener SAS bør stå
ansvarlig for grov uaktsomhet av denne typen.

Klager krever kroner 20 000 for reparasjon av skadet sykkel.

Tjenesteyterne har i det vesentlige anført
Klager mener SAS har utvist grov uaktsomhet og krever kroner 20 000. 

SAS kan ikke påberope seg ansvarsbegrensninger dersom "fraktføreren selv eller
hans tilsatte eller andre han svarer for, under utførelse av deres tjeneste eller verv
har forårsaket skaden med forsett eller grov uaktsomt med forståelse av at skade
sannsynligvis ville bli voldt.", jf. luftfartsloven § 10-11(5).   

SAS finner ikke at bagasjestuerne med forsett har skadet klagers sykkel, eller bevisst har
gått inn for å skade den. Flyselskapet mener en slik bedømmelse er vanskelig, såfremt
det ikke foreligger konkrete bevis.

SAS har utbetalt kroner 12 736 (SDR 1 131), og kan ikke imøtekomme klagers krav utover
dette.

Nemnda bemerker

Blir reisegods skadet eller går det helt eller delvis tapt, er flyselskapet ansvarlig
såfremt hendelsen som har forårsaket skaden er inntruffet på flyet mens godset var i
flyselskapets varetekt, jf. luftfartsloven § 10-18/Montrealkonvensjonen artikkel 17 nr. 2.
Ansvaret er imidlertid begrenset til SDR 1 131, jf luftfartsloven § 10-22.

Det er akseptert av SAS at den innsjekkede bagasjen ble skadet mens den var i
flyselskapets varetekt, og selskapet har utbetalt SDR 1 131. Klager mener imidlertid
at skadene var så omfattende at sykkelen må ha blitt håndtert på en måte som må
betraktes som grovt uaktsom, og mener derfor at ansvarsbegrensningen ikke gjelder.
Klager krever kroner 20 000. 

Ansvarsbegrensningene i luftfartsloven § 10-22 annet og tredje ledd kommer ikke til
anvendelse dersom det godgjøres at fraktføreren selv eller hans tilsatte eller andre han
svarer for, under utførelse av deres tjeneste eller verv har forårsaket skaden med forsett
eller grovt uaktsomt med forståelse av at skade sannsynligvis ville bli voldt.

Klager har bevisbyrden for at SAS eventuelt har opptrådt grovt uaktsomt. Nemnda kan
ikke se at klager har godtgjort at SAS eller deres ansatte har opptrådt på en måte som
må beskrives som grovt uaktsomt, med forståelse av at skade sannsynligvis ville bli voldt.

Nemnda kan ikke anbefale at klager gis medhold.

Vedtak

Transportklagenemnda-fly kan ikke anbefale at klager gis medhold.