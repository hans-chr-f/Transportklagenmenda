Vedtak i Pakkereisenemnda

Sammendrag

Krav om prisavslag grunnet byggearbeider og manglende varme på rommet.

Dato
18.10.2018

Saksnummer
2018-02151

Tjenesteytere
TUI Norge AS

Klager har i det vesentlige anført

Klager bestilte en pakkereise for to personer med innkvartering i et dobbeltrom med
markterrasse, all inclusive og direkte basseng utgang på Hotel Caravel, Tsilivi, Zakynthos i
perioden 16.05.2018 - 23.05.2018. Totalpris kr. 19.829.

Ferien startet med at klager ikke fikk den glutenfrie maten hun hadde bestilt på flyet,
hverken utreise eller hjemreise.

Ved ankomst fikk klager tildelt et rom med begrenset utsikt til hav, noe som stemte
overens med hennes bestilling, men klager ble sjenert av byggearbeider på den andre
siden av veien. Rommet lå 30 meter fra en byggeplass, og det var støy og støv, mens TUI
reklamerte med et hotell i “naturområde med lokaltrafikk”.

Rommet hun fikk flytte til var ca. halvparten så stort som det hun hadde bestilt, det lå
under bakkeplan, hadde ingen varme og det var hverken begrenset havutsikt eller utsyn
over bassenget. Klager måtte ligge fullt påkledt i et iskaldt rom, men fikk ikke sove fordi
hun frøs. Klager ble syk av airconditionen og var utslitt av bla. søvnmangel da hun kom
hjem.

Luftkjøleanlegget på rommet var satt til 16 grader og det var ikke mulig å skru opp
varmen. Uansett hva hun gjorde, så blåste anlegget kald luft. Klager tok kontakt med
resepsjonisten og fikk etter noen timer beskjed om at det ikke gikk an å sette på varmen
fordi de da måtte varme opp hele bygningen. Hotellpersonalet fremskaffet en stor
terrassevarmer som de satt inn på rommet. Denne fungerte, men var totalt uegnet til
bruk innendørs i et lite rom da den avga altfor høy varme direkte fremover. Klager måtte
til stadighet flytte den for at den ikke skulle lage brennmerker i vegger/møbler, og den
kunne ikke stå på når de ikke var på rommet eller om natten.

Da klager bestilte reisen, var det merket av på informasjonen om hotellet at de hadde
varme og ikke luftkondisjonering, noe hun også fikk bekreftet fra TUI per telefon.
Opplysningene har blitt endret, noe også en av TUI's representanter på reisemålet
bekreftet. Varme på rommet var helt avgjørende for klager da hun bestilte reisen. De
ansatte på hotellet og TUI's stedlige representanter bekreftet at det var sentralvarme i
det bygget som TUI brukte, men at den var skrudd av/endret.

På TUI's nettsider var alle rommene med direkte utgang markterrasse og delt swim-up
markert med at de hadde begrenset havutsikt eller begrenset utsikt til svømmebasseng.
Rommet klager ble flyttet til, var i en bygning hvor "første" etasje var gravd ned i bakken.
Det var terrassedør i forkant, men ingen vinduer eller utganger i bakkant. I forkant
av bygningen hadde man sprengt ut et "hull" slik at man fikk plass til en delt, smal
"svømmestripe". Fra terrassen var det "utsikt" rett på en bratt oppoverbakke. Det var en
vei som bandt bygningene sammen i på toppen av denne vollen, og alle de som gikk der
så rett ned på klagers terrasse og rett inn i rommet. 

Klager fikk ikke rom som bestilt og mener hele reisen ble helt ødelagt. 

Klager krever refusjon av reisens pris på kr. 19.371.

Det vises for øvrig til korrespondanse fra klager.

Tjenesteyterne har i det vesentlige anført
Klager har bestilt et rom som har luftkondisjonering, men det er ikke oppgitt varme
på rommet. Det er mulig å bestille rom med markterrasse både med og uten utsikt.
Størrelsen på dobbeltrom skal være 30-40 m2.

Det fremgår av klagers billett at de har bestilt dobbeltrom med markterrasse og direkte
basseng utgang. De har ikke bestilt med spesiell utsikt. TUI anfører at de ikke beskriver
rom under bakkeplan, men det fremkommer av saken at klager flyttet til et annet type
rom enn de rommene som TUI normalt disponerer. Det fremgår av rapporten fra
reisemålet at TUI's representanter ikke er enige i at rommet lå under bakkeplan.

Klager fikk tilbud om fire ulike rom. Hotellet satt også inn et varmeelement i klagers rom. 

Byggearbeider på nabotomten kan forekomme i turistområder. TUI viser til sine nettsider
hvor de informerer om følgende: "Våre hotellkontrakter inngås året i forveien. Det
kan derfor i mellomtiden ha startet byggearbeider. Byggearbeid er for øvrig vanlig i
turistområder, så du bør være forberedt på det. Byggearbeider på hotellet er det mulig å
regulere, men utenfor hotellet er det vanskelig å styre". 

TUI gjør oppmerksom på at det ikke har vært endringer på TUI.no med hensyn til varme i
rommene.

TUI kan ikke se at det foreligger grunnlag for refusjon av reisens pris.

Det vises for øvrig til korrespondanse fra TUI Norge AS.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår
for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen
rimelig tid og uten vesentlig ulempe for de reisende, jf. pakkereiseloven § 6-2.

Nemnda har gått igjennom sakens dokumenter og legger til grunn at klageren i
utgangspunktet fikk det rommet hun hadde bestilt og betalt for.  

Rommet var imidlertid eksponert for kraftig byggestøy.  Det fremgår av arrangørens
reisevilkår og beskrivelse av feriedestinasjoner i syden at byggstøy kan forekomme
fordi det ofte foregår vedlikehold eller bygging i de områdene hvor hotellene
ligger.  Det går imidlertid etter nemndas syn en grense for hvilken støy man uten
å bli erstatningsansvarlig kan utsette gjestene for ved å ta et generelt forbehold i
reisevilkårene. Det er opplyst at guiden på stedet også mente at støyen var svært
forstyrrende. 

Klageren hadde helseproblematikk som gjorde henne spesielt utsatt for plager i urolige
omgivelser. Dette legger nemnda svært begrenset vekt på fordi den som har spesielle
helseproblemer selv er ansvarlig for å avgjøre om reisemålet er passende. 

Når det gjelder vurderingen av saken har nemnda delt seg i et flertall og et mindretall.
Flertallet, lederen og de to forbrukerrepresentantene,
legger til grunn at støyen var såpass intens at den oversteg det gjester som ikke hadde
spesiell helseproblematikk måtte finne seg i.  

Klageren ble flyttet til rom som var av dårligere standard og som ikke hadde vanlig
stillbart luftkondisjoneringsanlegg.  Etter hennes syn var luften fra anlegget så kald at
man ikke kunne oppholde seg inne.  Klageren fikk etter å ha klaget en mobil varmekilde,
som er beskrevet som en terrassevarmer som avga svært direkte varme i den retningen
den ble stilt opp.  Av bekymring for brannfaren kunne den derfor ikke benyttes andre
ganger enn når klageren oppholdt seg i rommet.

Klageren flyttet flere ganger og oppholdt seg mye på hotellområdet i påvente av beskjed
om flytting.  Flertallet legger til grunn at dette ga liten feriefølelse og at både hun og
datteren hadde begrenset utbytte av ferieuken.

Mindretallet, bransjerepresentantene, kan ikke se seg enige i prisavslagets størrelse.
Mindretallet mener at arrangøren TUI i sin reiseinformasjon informerer om at reisende
må være forberedt på å bli berørt av byggestøy ved å skrive: «Våre hotellkontrakter
inngås året i forveien. Det kan derfor i mellomtiden ha startet byggearbeider.
Byggearbeid er for øvrig vanlig i turistområder, så du bør være forberedt på det.
Byggearbeider på hotellet er det mulig å regulere, men utenfor hotellet er det vanskelig å
styre.»

Slik mindretallet tolker saken var byggevirksomheten ikke forstyrrende for alle rom på
hotellet – kun noen få. Klager fikk flere tilbud om rombytte i andre deler av hotellet –
men klager ville ikke godta disse grunnet A/C som ikke kunne stilles inn på varme. Slik
mindretallet forstår dokumentasjonen fra arrangøren har det aldri vært mulig å stille inn
høyere temperatur, og det skal ikke heller ha vært reklamert på dette.

Bransjens representanter mener at TUI’s tilbud på kr. 6000,- (30%) eller kr. 8000 på
gavekort er tilstrekkelig erstatning.

En samlet nemnd påpeker at klageren ikke har fått refundert det som ble betalt
for flymat, ettersom det i forbindelse med bestillingen av flymat ble gitt feilaktige
opplysninger om at maten var glutenfri.

Nemndas flertall anbefaler etter en samlet vurdering av klageren gis et prisavslag på 50%
av reisens pris, avrundet til kr. 10.000.

Vedtak blir truffet i samsvar med flertallets syn.

Vedtak

Pakkereisenemnda anbefaler at klageren gis et prisavslag på 50% av reisens pris,
avrundet til kr. 10.000.

Vedtaket er truffet med den dissens som fremgår ovenfor.