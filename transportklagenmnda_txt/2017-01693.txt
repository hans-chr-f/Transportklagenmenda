Vedtak i Transportklagenemnda
- Kollektivreiser

Sammendrag

Ilagt gebyr for manglende eller ufullstendig billett

Dato
02.11.2017

Saksnummer
2017-01693

Tjenesteytere
Ruter

Klager har i det vesentlige anført

21. juni tok klager T-banen fra Ensjø til Tveita. Ombord var det billettkontroll og klager ble
ilagt gebyr fordi hun ikke hadde stemplet billetten. 

Klager var svært syk denne dagen og var på vei til legen for å sjekke det høye blodtrykket
og hodepinen. På grunn av helsetilstanden glemte klager å stemple billetten ved
ombordstigning. 

Klager ønsker at saken skal vurderes ut fra hennes helsetilstand , og viser til at hun ikke
har blitt møtt av Ruter vedrørende dette. 

Klager krever gebyret slettet

Tjenesteyterne har i det vesentlige anført
Ruter viser til sine transportvillkår hvor det fremgår at dersom man ikke kan fremvise
gyldig billett vil man bli ilagt gebyr. I dette tilfellet kunne ikke klager fremvise billett under
kontrollen og ble følgelig ilagt gebyr. 

Det er klagers ansvar å sørge for at man har gyldig billett, Ruter ønsker derfor ikke å
endre sitt standpunkt i denne saken.

Nemnda bemerker

Klager ble ved kontroll på T-banen den 21. juni 2017 ilagt gebyr da hun ikke hadde
stemplet billetten.

Det fremgår av Ruters transportvilkår punkt 3 at den reisende plikter å ha gyldig billett
før ombordstigning eller før passering av kontrollsoner. 

Av samme bestemmelse går det fram at passasjerer som ved kontroll ikke kan vise gyldig
billett, vil bli ilagt gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig.

Klager hadde en enkeltbillett, men denne var ikke aktivert/stemplet. Hun kunne således
ikke vise gyldig billett og vilkårene for å ilegge gebyr var til stede. 

Nemnda legger til grunn at klager var vei til en legetime. Hun har vist til at hun hadde
hodepine og skulle få sjekket blodtrykket. Hun var i en dårlig mental tilstand og hadde
glemt å stemple billetten. 

Nemnda har i sin praksis vært tilbakeholden med å anbefale at gebyr frafalles ved
påberopelse av sykdom og forskjellige former for mental svikt. Konsekvensene av klagers
helsetilstand er ikke nærmere beskrevet i  den fremlagte legeerklæringen.  

Nemnda har forståelse for at ileggelse av gebyr oppleves som en streng reaksjon i
dette tilfellet. Det er imidlertid av hensyn til reiseforetakenes behov nødvendig med en
konsekvent praksis.  

Nemnda finner etter en samlet vurdering ikke grunnlag for å anbefale at gebyret
frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.