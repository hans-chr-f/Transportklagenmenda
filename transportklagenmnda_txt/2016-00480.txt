Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
31.01.2017

Saksnummer
2016-00480

Tjenesteytere
Norwegian

Klager har i det vesentlige anført

Klagers reiserute fra Antalya (DY1263) til Stavanger via Oslo (DY540) 22. desember 2015
kl. 12:50. Flyvningen fra Antalya til Oslo ble forsinket med 28 minutter og klager mistet
sin videreforbindelse til Stavanger.  

Klager krever standarderstatning i henhold til EU-forordning 261/2004.

Tjenesteyterne har i det vesentlige anført
DY1263 ble forsinket med 28 minutter grunnet motvind. Norwegian viser til fremlagt
Movement Log, hvor det fremgår at flyet tok av 3 minutter før planlagt avgangstid.
Motvinden har da medført at flytiden ble lengre og flymaskinen landet på Gardermoen
28 minutter senere enn forventet. Som følge av dette mistet klager sin videreforbindelse
til Stavanger. 

I de tilfeller hvor en uregelmessighet er forårsaket av en ekstraordinær omstendighet,
er flyselskapet unntatt fra forpliktelse til å utbetale kompensasjon. I henhold til EU-
forordning 261/2004 artikkel 5(3) skal et transporterende flyselskap ikke være pålagt å
betale erstatning i samsvar med artikkel 7, dersom det kan godtgjøre at innstillingen
skyldtes ekstraordinære omstendigheter som ikke kunne vært unngått selv om alle
rimelige tiltak var truffet.

På samme måte som under Montrealkonvensjonen bør luftfartsselskapenes forpliktelser
være begrenset eller bortfalle i tilfeller der en hendelse er forårsaket av ekstraordinære
omstendigheter som ikke kunne vært unngått selv om alle rimelige tiltak var truffet.
Slike omstendigheter kan særlig inntreffe i tilfeller med politisk ustabilitet, værforhold
som gjør det umulig å gjennomføre flygingen, sikkerhetsrisiko, uforutsette mangler ved
flysikkerheten og streiker som påvirker driften til det transporterende selskap.

Norwegian vurderer det slik at årsaken til denne uregelmessigheten forårsaket av
værforholdene på lufthavnen var utenfor deres kontroll. 

Norwegian kan ikke imøtekomme klagers krav om kompensasjon.

Nemnda bemerker

DY 1263 fra Antalya til Oslo 22. desember 2015 ble forsinket med 28 minutter. Klager
rakk dermed ikke sin videreforbindelse til Stavanger. Han hadde gjennomgående billett,
med opprinnelig transittid på 1 time.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7, jf artikkel 5 nr. 3, jf. EU-
domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

Nemnda legger til grunn at forsinkelsen skyldtes sterk motvind, jf. utskrift fra Movement
Log. Etter nemndas syn må dette anses som en ekstraordinær omstendighet som ikke
kunne vært unngått selv om alle rimelige tiltak var truffet. 

Nemndas flertall, nemndsleder og flyselskapenes representanter, mener videre
at den reisende også selv må ta høyde for mulige forsinkelser ved bestilling av
videreforbindelse. Selv om 50 minutter er ansett som tilstrekkelig transittid på
Gardermoen, bør man som reisende i rimelig utstrekning ta høyde for at forsinkelser kan
oppstå. 

Nemndas flertall kan ikke se at flyselskapet er ansvarlig i henhold til forordningen.

Nemndas mindretall, forbrukernes representanter, vil bemerke at selv om
bestillingssystemet automatisk legger inn minimum forbindelsestid mellom to flyvninger,
må passasjeren kunne forvente at det er mulig å nå sin videre forbindelse selv med en
liten forsinkelse på flyvningen. Flyselskapene har større mulighet enn passasjerene til
å påvirke forbindelsestidene. Flyselskapene har også mulighet til å gjøre passasjerene
oppmerksomme på korte forbindelsestider i sine bestillingsrutiner.

Vedtak

Transportklagenemnda - fly anbefaler ikke at klager gis medhold i sitt krav om
standarderstatning.