Vedtak i Transportklagenemnda
- Kollektivreiser

Sammendrag

Krav om sletting av gebyr for manglende/ugyldig billett.

Dato
15.11.2012

Saksnummer
29/12 J

Tjenesteyter
NSB

Klager har i det vesentlige anført:

Klager reiste fra Eidsvoll Verk den 17.04.12 og satte seg i en ubetjent vogn på toget. Da det ble
kontroll betalte han et gebyr på kr 750 fordi hans elektroniske reisekort ikke var validert. Den
16.04. hadde han fått validert sitt elektroniske reisekort ved å fremvise dette til konduktøren
på toget. Dette som følge av at han først hadde forsøkt å validere sitt elektroniske reisekort
ved stasjonens kortautomater, men denne virket ikke. Konduktøren bekreftet da at alt var i
orden og at nytt månedskort var på plass. Klager satte seg derfor i ubetjent vogn den 17.04.
Klager har ved henvendelse til Ruter i etterkant fått bekreftet at det må ha vært noe feil i NSB-
konduktørens billettautomat den 16.04.

Klager har hatt månedsbillettabonnement hos Ruter i en del år. Abonnementet har medført
at Ruter rutinemessig har lastet ned ny billett før den foregående var utgått. Klager har
fått opplyst fra Ruter at det er foretatt rutineendring ved nedlasting/klargjøring av ny
periodebillett før foregående billett var/er utløpt. Klager var trygg på at han hadde gyldig
validert periodebillett da han satte seg på toget den 17.04. Klager krever at kontrollgebyret på
kr 750 tilbakebetales ham.

NSB har i det vesentlige anført:

Klager ble påtruffet på toget i ubetjent vogn den 17.04 kl. 12.03. Klagers billett utløp den 14.04
kl. 19.48. Klager fikk altså gebyret basert på det objektive kriteriet at han ikke hadde gyldig
billett. Når en passasjer påtreffes uten gyldig billett er det vanskelig for NSB å fastslå om han/
hun har til hensikt å «snike» eller bare har glemt å fornye eller validere billetten. Kunden er
selv ansvarlig for å laste inn en ny elektronisk periodebillett på kortet. På klagers kort var det
ikke lastet inn noen ny billett slik han hevder i sin klage. Ut fra data lagret i klagers kort, går
det ikke frem at det er blitt betalt for en ny periode og det er derfor heller ikke lastet ned en
ny periode til klagers kort. Den siste avlesningen av klagers kort ble foretatt den 10.04.

Ruter skriver til klager at det ser ut til å ha vært en feil på billettautomaten til konduktøren, og
at det derfor aldri har vært noen billett i reisekortet til klager den datoen. NSB kan opplyse at
det ikke er mulig å laste inn elektroniske billetter hos konduktøren i toget. Ruters kommentar
i saken synes således å være basert på manglende kunnskap om NSBs salgskanaler for
elektroniske billetter.

NSB finner ikke grunnlag for å ettergi gebyret klager ble ilagt.

Nemnda bemerker:

Det fremgår av NSBs transportvilkår § 4 C at passasjerer som ved kontroll ikke kan fremvise
gyldig billett vil bli ilagt et gebyr. Ved kjøp av billett på et elektronisk reisekort må denne
aktiveres for å være gyldig. Dette gjøres ved å validere billetten før ombordstigning, enten på
billettautomat eller kortleser.

Selv om grunnen til at klager ikke hadde gyldig billett skyldtes at han trodde at det var
lastet ned en ny periodebillett på kortet hans og denne var validert dagen før han ble
tatt i kontroll, endrer dette ikke det faktum at klager ikke kunne fremvise gyldig billett
under billettkontrollen. NSBs kontrollører kunne derfor ilegge ham et gebyr i henhold til
transportvilkårene.

Det er passasjerens ansvar å ha gyldig billett. Nemnda mener det må være den reisende
selv som må påse at den billetten man har kjøpt faktisk blir lastet ned på det elektroniske
reisekortet og deretter validert. Fremgangsmåten for å laste ned billetter som er kjøpt
gjennom en abonnementsordning eller via NSBs nettsider er godt beskrevet både hos Ruter
og NSB.

Nemnda har forståelse for at det kan oppfattes som en streng reaksjonsform å bli ilagt gebyr
når man tror at kortet er gyldig. På den annen side er det etter nemndas vurdering ikke
tvilsomt at billetten/reisekortet ikke er gyldig når det ikke er lastet ned noen ny periodebillett
som er validert, og at NSB således også i slike tilfeller har rett til å ilegge gebyr.

Nemnda har ved den videre vurdering av saken delt seg i et flertall og et mindretall.

Flertallet, lederen og forbrukernes representanter, ser ikke bort fra at det kan ha
oppstått en misforståelse den 16.04 da konduktøren sjekket klagers kort. Klager hadde
forsøkt å selv validere kortet på stasjonen, både ved billettautomaten og kortleseren,
men da disse ikke fungerte henvendte han seg til en konduktør i en betjent vogn på
toget. Klager har oppfattet det slik at konduktøren validerte periodebilletten som
klager, ut fra sin abonnementsordning med påfylling av månedsbilletter, forutså lå
klar på kortet slik det hadde fungert før. Flertallet legger til grunn at klager, ut fra
konduktørens bekreftelse denne dagen, hadde god grunn til å tro at hans billett var
gyldig og at han derfor kunne sitte i en ubetjent vogn den 17.04. På bakgrunn av dette
mener flertallet at gebyret i dette tilfellet bør frafalles.

Mindretallet, jernbaneforetakenes representanter, er av en annen oppfatning.
Mindretallet mener at dersom det medfører problemer å få reisekortet lest/validert
på kortleserne som finnes på en stasjon, er den reisende fremdeles ansvarlig for at det
ligger en ny periodebillett klar i kortet dersom man velger å gå på en betjent vogn å få
billetten validert av konduktøren. Ut fra sakens dokumenter kan ikke mindretallet se
at kortet har blitt lest av konduktøren den 16.04 i det siste avlesning av kortet skjedde
den 10.04. Mindretallet kan heller ikke se at det er registrert annen aktivitet på kortet
etter denne dato og det er heller ikke lastet ned noen periodebillett. Mindretallet
legger dette til grunn og kan derfor ikke se at det finnes grunnlag for å frafalle gebyret i
dette tilfellet.

På bakgrunn av flertallets vurdering traff nemnda slikt vedtak

Vedtak:

Transportklagenemnda - jernbane anbefaler at gebyret tilbakebetales klager.