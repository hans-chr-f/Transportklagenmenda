Vedtak i Transportklagenemnda - Fly

Sammendrag

Krav om at voucher omgjøres til full refusjon.

Dato
24.11.2022

Saksnummer
2022-01626

Tjenesteytere
SAS

Klager har i det vesentlige anført

Klager (fem personer) skulle reise fra Trondheim til Milano t/r den 29. juni - 14. juli 2022
med SAS. Pris kroner 14 865.

Den 24. mai mottok klager e-post fra SAS med informasjon om at flyvningene var
kansellerte, og at SAS ikke kunne tilby ombooking.

Klager gikk inn på nettsiden til SAS for å søke kontant refusjon. Noe gikk galt i prosessen
og nettsiden hengte seg opp. Da klager etterpå sjekket sin profil hos SAS stod det at
klager ville motta voucher. Klager kontaktet SAS per telefon, og han fikk bekreftet at SAS
ville ordne dette slik at klager i stedet ville motta refusjon i form av kontanter. Dagen
etter fikk klager tilsendt en voucher elektronisk. Klager stiller seg kritisk til dette. 

SAS hevder voucheren kan omgjøres til refusjon etter at den utløper. Klager vil ikke vente
til voucheren utløper, og krever at voucheren omgjøres til kontant refusjon med det
samme.

Tjenesteyterne har i det vesentlige anført
SAS har ikke avgitt uttalelse til nemnda. Til klager har flyselskapet i det vesentlige uttalt:  

Hendelsen er ikke kompensasjonsberettiget da flyvningene ble kansellert mer enn 14
dager før avreise.

Det er ikke mulig å omgjøre klagers voucher til kontant refusjon før den utløper. Etter
utløpsdato vil klager kunne søke full refusjon i form av kontanter.

Nemnda bemerker

Basert på sakens opplysninger legger nemnda til grunn at klagers flyvninger mellom
Trondheim og Milano ble kansellert mer enn 14 dager i forveien. Klager har derfor ikke
rett på standarderstatning i henhold til EU-forordning 261/2004 artikkel 5 nummer 1
bokstav c punkt i). Dette er heller ikke krevet.

Klager har fremsatt krav om kontant refusjon av flybillettene etter kansellering av reise. 

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. 
SAS har tross oppfordring ikke avgitt uttalelse til nemnda.

Det er uklart for nemnda hva som skjedde under prosessen med å søke refusjon. Klager
hevder det ikke var mulig å fullføre refusjonsprosessen, da nettsiden hang seg opp. SAS
har til klager uttalt at voucheren kan omgjøres til full refusjon den dagen voucheren
utløper. 

Etter EU- forordningen artikkel 8 gir kansellering passasjeren rett til refusjon av
billettprisen eller omruting. Dersom passasjeren har valgt refusjon av billettene så skal
dette skje innen 7 dager. Refusjon i form av voucher er akseptabelt dersom passasjeren
har valgt dette. Spørsmålet for nemnda er hva som skjedde under prosessen med å søke
refusjon, og om klager kan kreve at voucheren han mottok kan omgjøres til refusjon i
form av penger.

Nemnda viser til EU-kommisjonens veileder i forbindelse med om covid-19 pandemien:
"KOMMISSIONENS HENSTILLING (EU) 2020/648 af 13. maj 2020 om vouchers, som
passagerer og rejsende får som alternativ til tilbagebetaling af aflyste rejse- og
transporttjenester i forbindelse med covid-19-pandemien", der det i punkt 4 heter:
"Hvis vouchere har en gyldighedsperiode, der er længere end 12 måneder, bør
passagerer og rejsende senest have ret til at anmode om at få pengebeløbet
tilbagebetalt 12 måneder efter udstedelsen af den pågældende voucher. De bør til
enhver tid derefter have samme ret, for så vidt andet ikke er bestemt i gældende
lovbestemmelser om tidsbegrænsning. Operatører og arrangører kunne overveje at
gøre det muligt at få tilbagebetalt værdien af vouchere på et tidligere tidspunkt end 12
måneder efter udstedelsen, hvis den pågældende passager eller rejsende anmoder
herom."

Det er på det rene, og ikke bestridt, at klager har krav på å få omgjort voucheren til
kontant refusjon etter at den utløper. Klager krever imidlertid at voucheren omgjøres til
kontant refusjon med det samme. SAS har som nevnt ikke avgitt uttalelse til nemnda. 

Nemnda legger etter dette klagers anførsler til grunn og anbefaler at SAS gjør om klagers
voucher til kontant refusjon med det samme.

Vedtak

Transportklagenemnda anbefaler at SAS omgjør klagers voucher til kontant refusjon med
det samme.