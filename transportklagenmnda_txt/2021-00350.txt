Vedtak i Transportklagenemnda - Fly

Sammendrag

Krav om refusjon av flybilletter. Uenighet om
kansellering fra klager eller flyselskapets side.

Dato
14.10.2021

Saksnummer
2021-00350

Tjenesteytere
SAS

Klager har i det vesentlige anført

Klager med reisefølge (til sammen to personer) skulle fly fra Tromsø til Oslo den 30. juni
2020 med SAS sin flyvning SK4419. Flyvningen ble kansellert den 6. juni 2020. Klager ble
informert om dette pr. e-post, men har ikke lenger kopi av varselet.  Det er på bakgrunn
av kanselleringen fremsatt krav om kompensasjon og full refusjon av bookingen etter
EU-forordning 261/2003 (GBP 253,20) med tillegg av forsinkelsesrenter. Klager har til nå
kun mottatt refusjon av skatter og avgifter.

Tjenesteyterne har i det vesentlige anført
SK4419 den 30. juni 2020 ble aldri kansellert, og opererte som normalt. Klagers booking
ble kansellert av klager gjennom SAS sine hjemmesider den 6. juni 2020.  Ettersom klager
hadde kjøpt en ikke-refunderbar billett avviser SAS kravet i henhold til flyselskapets
generelle regler og befordringsvilkår artikkel 4.1.3 og 4.1.4 (a) som klager aksepterte
under bookingen. 

I henhold til de nevnte artiklene plikter klager å refundere refunderbare skatter og
avgifter når en passasjer kansellerer en ikke-refunderbar billett. SAS har refundert GBP
17,70 per passasjer.

SAS viser også til EU-kommisjonens tolkningsveileder sett i lys av situasjonen med
covid-19 seksjon 2.2 som bekrefter synet ovenfor:
"The EU’s passenger rights regulations do not address situations where passengers
cannot travel or want to cancel a trip on their own initiative. Whether or not a passenger
is reimbursed in such cases depends on the type of ticket (reimbursable, possibility to
rebook) as specified in the carrier’s terms & conditions.

De nevnte regler og vilkår gjelder selv om SAS kansellerer en flyvning i etterkant. I tilfeller
hvor passasjeren kansellerer billetten foreligger det ikke lenger noen avtale eller gyldig
billett som klager kan påberope seg mot SAS. I denne saken var klagers flyvning ikke
kansellert, og opererte som normalt. 

I den opprinnelige klagen til SAS informerte SAS-agenten klager om at SAS ikke
kansellerte, men at det forelå en forespørsel fra klager den 6. juni 2020. Klager svarte
da følgende: The cancellation was only requested after SAS cancelled the flight and
informed us of such. The flight was 30th June but SAS cancelled the flight and we
therefore requested a refund on 6th June only after the flight was cancelled. Check your
records and you will see that SAS cancelled the flight.

SAS har ikke informert klager om en kansellering som ikke skjedde. Dersom passasjeren
hadde mottatt slik informasjon ville det vært mulig å spore opp og sende inn som
dokumentasjon.. 

SAS mottok også følgende svar fra klager:" We were prevented from travelling due to
Covid stopping BA flights and others to Norway If there is no refund this is very unfair
and we will never travel with SAS again"

Dersom klager med reisefølge ikke fikk reist grunnet restriksjoner som nevnt ovenfor
anbefaler SAS at de kontakter sitt forsikringsselskap.

SAS har refundert det refunderbare beløpet og kan ikke imøtekomme klagers krav om
ytterligere refusjon. 

Vedrørende tider: Vedlegg 2 fra bookinghistorien viser avgangstid kl 13.00 for SK4419,
men trafikkinfo i vedlegg 1 viser den faktiske avgangstiden på avgangsdagen, som var kl.
14:25. Dette betyr at det var en tidsendring på SK4419 mellom kanselleringsdato den 6.
juni 2020 og avgangsdato den 30. juni 2020

Nemnda bemerker

EU-forordning 261/2004 gir passasjerer rettigheter i forbindelse med nektet
ombordstigning, innstillinger og vesentlig forsinkede flyvninger. 

Klager hevder flyvningen deres SK4419 den 30. juni 2020 ble kansellert,  og at de fikk
beskjed om dette den 6. juni 2020. Klager har anført at han mottok en e-post om
kanselleringen, men denne er ikke lagt frem. 

SAS har på sin side fremlagt dokumentasjon som tilsier at SK4419 den 30. juni 2020 gikk.
Det kan se ut til at det har vært en tidtabellendring, men basert på dokumentasjonen
legger nemnda til grunn at dette skjedde etter at reisen var avbestilt av passasjeren.  

Basert på fremlagt dokumentasjon kan ikke nemnda se at EU-forordning 261/2004
kommer til anvendelse i klagers tilfelle.  Dette underbygges også av EU-kommisjonens
fortolkningsveiledning av EU-passasjerrettigheter i kontekst av covid-19, hvor det
fremgår av artikkel 2.2. at EUs passasjerrettigheter ikke omhandler situasjoner hvor
passasjeren ikke kan reise eller ønsker å kansellere en reise på eget initiativ, og at
refusjonsspørsmålet i slike tilfeller må avhenge av flyselskapets regler og vilkår for den
aktuelle billettypen. 

Klager hadde i følge fremlagt dokumentasjon kjøpt SAS Go Smart-billetter. Denne
billettypen er ikke refunderbar. Klager har derfor ikke rett på refusjon av billettene på
dette grunnlag. 

Myndigheter og flyplasser pålegger flyselskap å kreve inn skatter og avgifter per reisende
passasjer. Disse skattene og avgiftene kreves bare fra flyselskapet når passasjeren
faktisk velger å reise. Dersom passasjeren ikke benytter seg av sin planlagte reise,
har passasjeren rett til å få refusjon av slike offentlige skatter og flyplassavgifter. Etter
nemndas oppfatning har SAS refundert de refunderbare skattene og avgiftene. Ifølge
fremlagt dokumentasjon ble dette imidlertid ikke gjort før 30. desember 2020. Nemnda
anbefaler med dette at SAS utbetaler forsinkelsesrenter for den sene utbetalingen av
skatter og avgifter jf. lov 17. desember 1976 nr. 100 om renter ved forsinket betaling
m.m (forsinkelsesrenteloven) § 2. Da nemnda ikke kan se at det foreligger noen avtalt
forfallsdato bør en ved utregningen ta utgangspunkt fra 30 dager etter at skriftlig påkrav
om utbetaling ble sendt.  Utover dette kan ikke nemnda anbefale at klager gis medhold i
sitt krav.

Vedtak

Transportklagenemnda anbefaler at SAS utbetaler forsinkelsesrenter for sen utbetaling
av skatter og avgifter. Utover dette gis ikke klager medhold.