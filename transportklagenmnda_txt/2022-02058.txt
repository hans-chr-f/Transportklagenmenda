Vedtak i Transportklagenemnda
- Kollektivreiser

Sammendrag

Krav om frafall av gebyr

Dato
08.11.2022

Saksnummer
2022-02058

Tjenesteytere
Reis Nordland / Nordland fylkeskommune

Klager har i det vesentlige anført

Klagers sønn ble ilagt gebyr 7. september 2022. Klager anfører at lærerstreik og
manglende informasjon fra skolen har skylden i dette tilfellet. Klager anfører at det
er skjedd brudd på saksbehandlingsreglene, blant annet ved bruk av skjønn. Klager
presiserer at hans sønn handlet i beste tro og mening, og at dette skal være formildende.
Skolen burde opplyst om at busskortene må fornyes hvert år. 

Klager opplyser at hans sønn har vært i kontakt med flere venner og skolekamerater
om hvorvidt de var klar over den årlige fornyelsen av reisekortet. Klager anfører at det
var ingen av de sønnen snakket med som kjente til dette. Klager mener det er mangler
på informasjon fra Nordland fylkeskommune og skolen, som har ført til at hans sønn
ble ilagt dette gebyret. Klager mener at Nordland fylkeskommune utøver unødvendig
maktmisbruk. 

Klager legger til at hans sønn fikk en kraftig psykisk reaksjon etter å ha blitt stoppet av
billettkontrollørene som ila gebyret. Sønnen følte dette svært ubehagelig og har slitt med
nattesøvnen etter dette. Sønnen følte seg som en forbryter hvor medpassasjerer var
tilskuere. Klager presiserer at sønnen fortsatt er et barn til tross for sine 17 år. 

Etter at klager har mottatt Nordland fylkeskommune sitt svar i saken presiserer han
at han stiller seg kritisk til selskapets klagebehandling. Klager legger til at det ikke har
kommet ut noen informasjon om at busskortet må fornyes hvert år. Videre presiserer
han at sønnen hadde med seg et reisekort på bussen han trodde var gyldig og har
handlet i god tro når han gikk på bussen. Klager legger videre til at sønnen har snakket
med både lærere og medelever på skolen, og at alle støtter ham og sier at det er mangel
på informasjon, streik og uryddighet som har ført ham inn i denne situasjonen. 

Klager krever frafall av gebyret.

Tjenesteyterne har i det vesentlige anført
Nordland fylkeskommune viser til sitt svar gitt til klager 7. september 2022. I henhold til
fylkeskommunens regler er det den enkelte elev sitt ansvar å søke om skoleskyss fra år til
år. Ansvaret hviler således på elevene, og ikke på lærer/skole. Argumentet med streik er
på grunn av dette ikke relevant i denne sammenheng.

I og med at klager ikke hadde gyldig skolekort da han ble kontrollert, ble han korrekt
ilagt tilleggsavgift. Det ble først søkt om skoleskyss etter at han var ilagt tilleggsavgiften.
Fylkeskommunen ser derfor ingen grunn til å endre vårt syn.

Det fremkommer blant annet av svaret Nordland fylkeskommune sendte til klager at det
er elevene selv som er ansvarlig for å søke da dette ikke gjøres automatisk og de viser til
informasjon på sin nettside.

Nemnda bemerker

Klagers sønn ble ilagt gebyr 7. september 2022 fordi han ikke kunne fremvise gyldig
billett under billettkontrollen. 

Det følger av Nordland fylkeskommunes regler for billettkontroll at den reisende er selv
ansvarlig for å ha gyldig billett og at passasjerer som ikke har dette ved kontroll vil få et
gebyr. Det er den enkelte elev sitt ansvar å søke om skoleskyss fra år til år. 

Klager kunne ikke fremvise gyldig billett under billettkontrollen, og vilkårene for å ilegge
gebyr var til stede.

Nemnda bemerker at den reisende selv har ansvar for å sørge for gyldig billett ved
bruk av offentlig transport. Etter nemndas syn er det den reisendes ansvar å gjøre seg
kjent med billettreglene og bruken av reisekort, i dette tilfellet, bruken av skolekort.
Nemnda anser informasjonen på Nordland fylkeskommune nettsider som tilstrekkelig
informasjon til reisende.

Nemnda har forståelse for at kontrollen kan ha virket belastende for en 17-åring, og
reaksjonen kan oppleves streng. Det anses imidlertid ut fra hensynet til reiseforetakene
nødvendig med en konsekvent praksis.

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda finner ikke å kunne anbefale at klager gis medhold.