Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
20.06.2014

Saksnummer
752/13F

Tjenesteyter
Tyrkiareiser

Krav om standarderstatning grunnet forsinkelse.

Klager har i det vesentlige anført:

Klager skulle reise fra Kristiansand til Antalya den 20. september 2013 kl. 10:25 med TI7622.
Flyet ble over åtte timer forsinket.

Klager mistet de første timene av sin ferietid, og krever standarderstatning 400 euro per
person.

Det vises for øvrig til klagers brev.

Tyrkiareiser har i det vesentlige anført:

TI7622 ble forsinket 8 timer og 19 minutter grunnet teknisk problem, det vises til fremlagt
dokumentasjon fra flyselskapet Tailwind Airlines. Feilen oppstod uten forvarsel og var utenfor
flyselskapets kontroll.

Hendelsen er ikke kompensasjonsberettiget i henhold til EU-forordning 261/2004 da årsaken
til forsinkelsen var ekstraordinære omstendigheter hos flyselskapet, utenfor Tyrkiareisers
kontroll.

Tyrkiareiser kan på grunnlag av ovennevnte ikke imøtekomme klagers krav.

Det vises for øvrig til Tyrkiareisers brev.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med 8 timer og 19 minutter.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå forsinkelsen.

Forsinkelsen skyldtes i dette tilfellet en hydraulikklekkasje på flyet som skulle benyttes
til flygningen. Flyet sto i Tyrkia og måtte repareres før det kunne fly til Norge og hente
passasjerer som skulle til Tyrkia.

Nemnda har ved den videre vurdering delt seg i et flertall og et mindretall. Flertallet,
samtlige medlemmer med unntak av forbrukerrepresentant Anne Sofie Faye-Lund,
legger på bakgrunn av de foreliggende opplysninger til grunn at feilen oppsto uten
forvarsel til tross for at rutinemessig teknisk vedlikehold var gjennomført.

I den foreliggende situasjon var det etter nemndas vurdering ikke praktisk mulig å treffe tiltak
for å unngå feilen eller forsinkelsen. Forsinkelsen gir derfor ikke rett til standarderstatning
etter EU-forordningen.

Mindretallet, forbrukerrepresentant Anne Sofie Faye-Lund er av den oppfatning
at Tyrkiareiser ikke i tilstrekkelig grad har godtgjort at forsinkelsen skyldtes en
ekstraordinær omstendighet som ikke kunne unngås selv om alle rimelige tiltak
var truffet. Mindretallet ser spesielt på at opplysningene ikke fremkommer som
etterprøvbare.

På bakgrunn av flertallets vurdering traff nemnda slikt

Vedtak:

Transportklagenemnda - fly finner ikke å kunne anbefale at klager gis medhold.