Vedtak i Transportklagenemnda
- Kollektivreiser

Sammendrag

Ilagt gebyr for manglende eller ufullstendig billett

Dato
27.03.2017

Saksnummer
2017-00048

Tjenesteytere
NSB AS

Klager har i det vesentlige anført

18. desember 2016 ble klager hasteinnkalt til møte på jobben og hoppet på første tog
fra Oslo S til Lillestrøm. Klager gikk på en ubetjent vogn da hun har månedskort på sin
telefon. Ombord i toget var det mange kontrollører som sjekket de reisendes billetter. Da
det var klagers tur til å bli kontrollert, fant hun imidlertid ikke telefonen. Klager trodde
hun hadde glemt telefonen hjemme, men det viste seg at hun hadde mistet den på vei til
stasjonen. 

Klager var i den tro at hun hadde telefonen da hun satte seg på ubetjent vogn. Hun ville
satt seg på betjent vogn dersom hun hadde vært klar over at telefonen var borte. Klager
mener det bør utvises skjønn, når man har glemt eller mistet sin telefon og ber om at
gebyret slettes.

Tjenesteyterne har i det vesentlige anført
Klager ble påtruffet i en ubetjent vogn på tog 518 mellom Oslo S og Lillestrøm 18.
desember. Klager kunne ikke fremvise gyldig billett for reisen og ble således ilagt gebyr. 

Dersom kontrollørene påsteg toget sammen med klager på Oslo S, noe NSB ikke kan
bekrefte var tilfelle, så burde det i tilfelle påkalt ekstra aktsomhet fra klager. De ubetjente
vognene er tydelig merket med at du må ha gyldig billett.  Generelt kan mange som har
blitt ilagt gebyr angi mange årsaker til hvorfor de ikke kunne fremvise billett ved kontroll.
Det er imidlertid på det objektive kriterium at man ikke kan fremvise gyldig billett ved
billettkontroll - at man blir ilagt gebyr. 

NSB viser til at klagers billett er kjøpt 24. november, flyttet til annen enhet 25. november
og flyttet igjen den 26. november. Billetten var ikke sperret eller overført etter den 18.
desember - dagen gebyret ble ilagt. Billett var gyldig til 24. desember. Ruters billetter er
upersonlig og NSB vet ikke hvilken enhet eller person som disponerer billetten det her
henvises til på kontrolltidspunktet. 

NSB opprettholder krav om betaling av gebyret.

Nemnda bemerker

Nemnda legger til grunn at klager den 18. desember 2016 tok toget fra Oslo S til
Lillestrøm. Hun satt i en ubetjent vogn. Ved kontroll fant hun ikke telefonen hvor hun
hadde en gyldig 30-dagers billett.

Det fremgår av NSBs transportvilkår § 4 C at passasjerer som ved kontroll ikke kan vise
gyldig billett, vil bli ilagt gebyr. 

Klager kunne ikke vise gyldig billett og vilkårene for ilegging av gebyr var oppfylt. 

Nemnda kan ikke se at det er grunnlag for å anbefale at gebyret frafalles.
Månedsbilletten er en upersonlig mobilbillett som kan benyttes av flere. Det er ikke
tilstrekkelig å vise fram reisekortet i ettertid. 

Nemnda har forståelse for at gebyret kan oppfattes som en streng reaksjon, men det
er nødvendig med en konsekvent praksis da det er vanskelig å skille mellom de ulike
årsaker reisende gir for ikke å ha gyldig billett.

Vedtak

Transportklagenemnda Kollektivtransport finner ikke å kunne anbefale at klager gis
medhold.