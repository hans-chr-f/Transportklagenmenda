Vedtak i Pakkereisenemnda

Sammendrag

Krav om prisavslag grunnet endringer i rundreisens program.

Dato
07.03.2019

Saksnummer
2018-03942

Tjenesteytere
Kjetils Bussreiser AS

Klager har i det vesentlige anført

Klager bestilte en rundreise med buss i Sør England for en person i perioden 05.09.3028 -
15.09.2018. Totalpris kr. 20.990.

Besøket i Salisbury var klagers hovedårsak til at han meldte seg på reisen. Først på
bussen fikk han beskjed om at Salisbury ikke skulle besøkes. Forklaringen var at det ikke
stod i guidens program.

Også andre oppgitte overnattingsbyer til og fra England ble endret. Brussel ble utelatt
begge veier, Exeter og Lübeck ble valgt bort. 

Kjøreetappene til, fra og i England var lange.  Det var ikke lagt inn fotostopp. 

Klager opplevde usikkerhet på bussen i og med det var løse gjenstander på toalettet og
fordi guiden gikk usikret i bussens midtgang mens de kjørte.

Klager krever et prisavslag på kr. 5.000 samt kr 1.500 for arbeidet med klagen, totalt kr.
6.000.

Det vises for øvrig til korrespondanse fra klager.

Tjenesteyterne har i det vesentlige anført
Klager hadde anledning til å avbestille reisen da han fikk tilsendt revidert program ca.
fem uker før avreise. Dette benyttet klager seg ikke av. Klager tok heller ikke kontakt med
busselskapet etter at han mottok revidert program. Det ble ikke stilt noen spørsmål fra
klagers side. 

Kjetils Bussreiser stiller seg undrende til hvorfor klager ikke satte seg inn i den
endrede reiseruten når han hadde nærmere fem uker på seg til å lese om de nye
overnattingsstedene. Av det reviderte programmet fremgår overnatting ved Brussel
og ved Salisbury. Kjetils Bussreiser gjør oppmerksom på at Brussel både er region,
kommune og by.

Kjetils Bussreisers katalog ble skrevet i november 2017, trykket i desember samme år,
altså nærmere ti måneder for turen fant sted.  Derfor står informasjon om Mechelen etc.
i katalogen, men ikke i revidert program. Det hender en sjelden gang at reiseruten må
endres. Etter alt oppstusset om syreangrepet i Salisbury så endret de korkonserten til
Winchesterkatedralen. Dessuten valgte de å losjere gruppen utenfor sentrumskjernen
med tanke på sikkerheten. De lot guidet rundtur bli stående på programmet i tilfelle
forholdene skulle roe seg, men det gjorde de ikke. Samme dag som turens avreise, den
5. september, var det igjen fullt oppstyr i media om syreangrepet. Ledelsen i Kjetils
Bussreiser tok da den avgjørelsen om at denne guidede rundturen måtte utgå, grunnet
uforutsette hendelser/ sikkerhetsmessige årsaker for kunder og ansatte.

Med nærmere 50 personer på tur kunne de ikke innfri klagers ønsker om å stoppe for
fotografering, samt ”opplevelser og stopp” underveis. Årsaken til dette var blant annet
kjøre- og hvilebestemmelser for bussjåføren, samt trafikale utfordringer etc. 

På denne turen hadde klager en dyktig sjåfør med 30 år bak rattet og en hyggelig
reiseleder med 30 års erfaring som flyvertinne i SAS.

En forandring av reiserute utløser ikke noen rett til tilbakebetaling eller erstatning.
Klagers krav avvises. 

Det vises for øvrig til korrespondanse fra Kjetils Bussreiser AS.

Nemnda bemerker

Når et turprogram endres vesentlig skal arrangøren skriftlig underrette kunden om
dette. Arrangøren skal samtidig opplyse at kunden har rett til å heve kjøpet av reisen
dersom endringene medfører at at reisen vil lide av vesentlige mangler for kunden etter
endringen. Kunden kan i stedet for å heve kjøpet kreve prisavslag, jfr. Alminnelige vilkår
for pakkereiser punkt 6.3 annet ledd.

Så vidt nemnda kan forstå er den eneste måten underretning om endringene er gitt på,
en utsendelse av et program uten nærmere underretning om hva som var blitt endret.
Å karakterisere de endringene som er gjort som" et par små forandringer", er etter
nemndas syn ikke treffende.

Nemnda legger til grunn at det ble foretatt vesentlige endringer.  Blant annet gikk
byen Salisbury ut av programmet.  Begrunnelsen for dette er så vidt nemnda kan se
at byen kunne utgjøre en sikkerhetsrisiko.  Når det gjelder slike vurderinger bør en
turoperatør, for å bruke en slik begrunnelse, ha lest UDs reiseråd, eventuelt tatt kontakt
med andre relevante organer. Det er mange større byer i Europa som har vært utsatt for
terrorangrep på gater, markeder og åpne plasser, uten at man fraråder noen å reise dit.
Brussel inngikk som et eksempel i turprogrammet.

Etter nemndas syn led det som ble levert av mangler. Spørsmålet er hvilket prisavslag
dette bør føre til.

Nemnda anbefaler etter en samlet vurdering at klageren gis et prisavslag på 15 % av
reisens pris, avrundet til kr. 3.150.

Når det gjelder eget arbeid med en klage er det lang praksis både i domstoler og
klageorganer på at dette ikke honoreres.

Vedtak

Pakkereisenemnda anbefaler at klageren gis et prisavslag på 15 % av reisens pris,
avrundet til kr. 3.150.