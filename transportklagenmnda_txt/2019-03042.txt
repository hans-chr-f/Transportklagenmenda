Vedtak i Transportklagenemnda
- Kollektivreiser

Sammendrag

Krav om refusjon av utgift til leie av Vy bybil. Innstilt T-bane.

Dato
11.11.2019

Saksnummer
2019-03042

Tjenesteytere
Ruter

Klager har i det vesentlige anført

Klager hadde planlagt å reise med T-banen fra Tåsen til Jernbanetorget da banen ble
innstilt. Fordi det ikke var mulig å oppdrive ledig taxi, valgte klager å benytte seg av Vy
bybil som transportmiddel. 

Klager har følgelig fremsatt krav om at Ruter refunderer kostnaden for leie av Vy bybil
pålydende kroner 70.

Tjenesteyterne har i det vesentlige anført
Ruter viser til henvendelse fra klager angående krav om refusjon av utgifter til Vy bybil. 

Ruters reisegaranti gjelder dersom svikt i Ruters tilbud gjør at man blir mer enn 20
minutter forsinket. Ved forsinkelse refunderer Ruter drosje med inntil kroner 550. Som
det står i regelverket dekker Ruter kun drosje, ikke andre bilordninger. Dette fordi Ruter
er nødt til å ha en mulighet til å kontrollere at utgiften kun blir refundert en gang. Dette
kan sjekkes ved hjelp av det unike løyvenummeret drosjene har, samt start og sluttid for
drosjeturene. Dette er felter som er obligatorisk å fylle inn i refusjonsskjema, 

Så lenge Ruter har dette regelverket vil ikke selskapet åpne for å refundere utgifter til
bildeling, eller andre typer transportløsninger. Ruters avgjørelse står derfor fast i denne
saken.

Nemnda bemerker

Klager krever dekket utgifter til leie av "Green Mobility" bil fra Vy da >T-banen ble innstilt.

Ruters reisegaranti dekker i visse tilfeller utgifter til alternativ transport ved forsinkelser
ut over 20 minutter.

Det fremgår av reisegarantien at refusjon gjelder for utgifter til "for drosjer med
løyvenummer, ikke Uber eller lignende tjenester"

Nemnda finner på denne bakgrunn ikke å kunne anbefale at klager får erstattet utgifter
til leie av ByBil.

Nemnda anbefaler imidlertid at Ruter vurderer generelt om refusjon etter reisegarantien
også bør kunne gis for transport av andre selskaper som driver lovlig virksomhet på lik
linje med eksisterende taxiselskaper

Vedtak

Transportklagenemnda Kollektivtransport finner ikke å kunne anbefale at klager gis
medhold, men anbefaler at det vurderes om transport av andre selskaper også bør
kunne omfattes av reisegarantiordningen.