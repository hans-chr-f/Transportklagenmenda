Vedtak i Transportklagenemnda - Fly

Sammendrag

Krav om standardkompensasjon ved forsinkelse. Systemfeil ved flyplassen i München.

Dato
26.11.2019

Saksnummer
2019-01650

Tjenesteytere
Lufthansa German Airlines

Klager har i det vesentlige anført

Klager skulle reise med Lufthansas flyvning LH2453 fra Oslo lufthavn (OSL) til München
(MUC) 3. april 2019 kl. 11.50. Flyvningen ble forsinket, og klager mistet sin planlagte
videreforbindelse til Sibiu (SBZ) samme dag kl. 15.05. Da klager ankom München måtte
han selv ta kontakt med Lufthansa for å bli omrutet til en senere flyvning. Han fikk en
matkupong på 10 euro. 

På bakgrunn av det ovennevnte har klager fremsatt krav om standardkompensasjon
i henhold til EU-forordning 261/2004 på 400 euro pr. person, totalt 800 euro for to
passasjerer.

Tjenesteyterne har i det vesentlige anført
Lufthansas flyvning LH2453 fra Oslo til München 3. april 2019 ble forsinket. Forsinkelsen
skyldtes forsinkelser i flymaskinens tidligere ruteprogram. Forutgående flyvning ble
forsinket som følge av at automatiske systemer ved flyplassen i München brøt sammen. 

Lufthansa har anført at de ovennevnte forhold utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
forsinkelsen ikke kunne vært unngått selv om alle rimelige tiltak ble truffet. Selskapet har
på dette grunnlag avvist klagers krav om standardkompensasjon.

Nemnda bemerker

Lufthansas flyvning LH2453 fra Oslo til München 3. april 2019 ble forsinket med 36
minutter ved ankomst, og klager mistet følgelig sin videreforbindelse til Sibiu. Klager har
vist til at han ankom sin endelige destinasjon cirka syv og en halv time forsinket. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Nemnda legger til grunn at forsinkelsen skyldtes at forutgående flyvning kom for sent
inn til Oslo grunnet feil ved systemene på flyplassen i München. Det vises til fremlagt
dokumentasjon, der det fremgår at forsinkelsen skyldtes "breakdown of automatic
airport systems in Munich". Dette er ikke et forhold som flyselskapet har noen mulighet
til å påvirke, og nemnda mener at det foreligger ekstraordinære omstendigheter i
forordningens forstand. Forsinkelsen kunne ikke vært unngått selv om alle rimelige tiltak
var truffet.

Vedtak

Transportklagenemnda - fly anbefaler ikke at klager gis medhold.