Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
15.10.2013

Saksnummer
181/13F

Tjenesteyter
KLM

Klager har i det vesentlige anført:

Klager skulle reise fra Kristiansand til New York via Amsterdam den 15. desember 2012.
KL1206 fra Kristiansand til Amsterdam ble forsinket grunnet værforholdene på Sørlandet, slik
at klager mistet sin videreforbindelse.

Klager ble innlosjert på hotell i Amsterdam og booket inn om til neste ledige fly dagen etter.
Klager ankom New York mer enn et døgn forsinket, og gikk glipp av en natt forhåndsbestilt
hotell.

Klager stiller seg kritisk til at KLM ikke tar høyde for værforholdene ved valg av flytyper som
skal operere ruter til og fra norske flyplasser vinterstid. Klager viser til avisartikler hvor det
kommer frem at det kun var KLM som hadde store problemer på Kjevik den aktuelle perioden,
mens andre flyselskap landet og lettet som normalt, eller med kun små forsinkelser.

Klager hevder hendelsen var innenfor KLMs kontroll, og krever standarderstatning i henhold
til EU-forordning 261/2004.

Det vises for øvrig til klagers brev.

KLM har i det vesentlige anført:

KL1206 ble forsinket 9 t 29 min grunnet værforhold, kraftig snøvær og glatt rullebane. Det
vises til fremlagt rapport. Flighten som skulle opereres av en Fokker 70, ble byttet ut med en
E190 som kan operere under slike værforhold.

Værforhold er fullstendig utenfor et flyselskaps kontroll. I henhold til EU-forordning 261/2004
er forsinkelser ikke kompensasjonsberettiget dersom flyselskapet kan bevise at hendelsen
ble forårsaket av ekstraordinære omstendigheter som ikke kunne vært unngått selv om alle
rimelige tiltak var truffet.

KLMs valg av flytype kommer an på flightens lenge, antall passasjerer og værforhold. KLM vil
understreke at slike ekstreme værforhold ikke er normalt i Sør-Norge.

Klager ble tilbudt mat, innlosjert på hotell og booket om til neste ledige avgang dagen etter.
KLM har ivaretatt passasjeren i henhold til EU-forordning 261/2004.

KLM ønsker å refundere eventuelle utgifter i ventetiden, men kan dessverre ikke imøtekomme
krav om standarderstatning.

Nemnda bemerker:

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU- domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda legger på bakgrunn av de foreliggende opplysninger til grunn at vanskelige
værforhold førte til flyet ikke kunne lette tidligere. Selv om andre flytyper kunne anvendes
under de rådende værforhold, er nemnda av den oppfatning at den aktuelle forsinkelse ikke
kunne vært unngått selv om alle rimelige tiltak var truffet. Nemnda viser til at den aktuelle
flytypen er godkjent til bruk på strekningen, og det foreligger ikke opplysninger som tilsier at
KLM burde ha forutsett problemene som oppstod.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.