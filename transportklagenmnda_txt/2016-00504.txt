Vedtak i Transportklagenemnda - Fly

Sammendrag

Krav om refusjon av flybilletter ved kansellering. 

Dato
20.06.2017

Saksnummer
2016-00504

Tjenesteytere
Norwegian

Klager har i det vesentlige anført

Klager og hans reisefølge skulle reise med Norwegians flyvning DY527 fra Stavanger
(SVG) til Oslo lufthavn (OSL) 11. oktober 2015 kl. 08.00. Flyvningen ble kansellert. Klager
måtte være i Oslo sentrum kl. 12.30, da reisefølget skulle slutte seg til en gruppe som
skulle reise til Tyskland. Klager kjøpte derfor nye billetter med SAS til kroner 4 938. 

Klager har fremsatt krav om refusjon av flybilletter med SAS på kroner 4 938. 

Tjenesteyterne har i det vesentlige anført
Norwegians flyvning DY527 fra Stavanger til Oslo 11. oktober 2015 ble kansellert.
Flymaskin LN-NIG ble truffet av en fugl ved innflyvning til Stavanger sent kvelden før.
Norwegian viser til vedlagt dokumentasjon. 

Flyselskapet er pålagt å foreta en inspeksjon av flyet etter en kollisjon med fugl, og det
ble funnet en bulk i flyskroget som måtte utbedres. Flyvningen påfølgende morgen
ble kansellert. Det var ikke mulig å posisjonere et nytt fly på grunn av den oppsatte
rutetiden. 

Flyselskapet er unntatt fra å utbetale kompensasjon i de tilfeller hvor kanselleringen
skyldes en ekstraordinær omstendighet i henhold til EU-forordning 261/2004. Selskapet
anfører at kollisjon med fugl er en slik ekstraordinær omstendighet. Klager ble booket
om til neste ledige avgang, i dette tilfellet kl. 11.30. Norwegian hadde flere muligheter for
ombooking fra Stavanger til Oslo denne dagen. Når selskapet selv kan tilby ombooking,
vil billetter med andre selskaper - i dette tilfellet SAS - ikke være noe Norwegian tilbyr. 

Selskapet avviser på ovennevnte grunnlag klagers krav. 

Nemnda bemerker

DY527 fra Stavanger til Oslo den 11. oktober 2015 kl. 08:00 ble innstilt. Det er opplyst
at årsaken var at flyet som skulle benyttes, kolliderte med en fugl under innflyvning til
Stavanger kvelden før, og flyet måtte inspiseres. Det ble oppdaget en bulk i flyskroget
som måtte utbedres, og flyet ble tatt ut av flyprogrammet. Første flyvning påfølgende
morgen ble derfor innstilt. 

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.

I EU-domstolens dom av 4. mai 2017 (C-315/15, EU:C:2017:342) er det fastslått at
kollisjon mellom et luftfartøy og en fugl skal omfattes av begrepet "ekstraordinære
omstendigheter" som er omhandlet i forordningen artikkel 5 nr. 3.  Klager har etter
nemndas syn derfor ikke krav på standarderstatning etter forordningen, noe han heller
ikke har krevd.

Klager måtte være i Oslo sentrum kl. 12:30 for å slutte seg til sin gruppe som han skulle
reise videre til Tyskland sammen med. Det var derfor ikke aktuelt for ham å benytte
omruting med flyvningen kl. 11:30 som han ble tilbudt av Norwegian. Klager kjøpte
derfor billett med SAS' flyvning kl. 09:30, og ønsker disse utgiftene dekket av Norwegian.

Ved kansellering har passasjeren valget mellom omruting snarest mulig, på tilsvarende
transportvilkår, til bestemmelsesstedet, eller refusjon av hele billettprisen, jf.
forordningen artikkel 5 jf. artikkel 8.

Nemnda mener at Norwegians tilbud om omruting tre og en halv time senere etter
omstendighetene tilfredsstiller vilkåret "snarest mulig". Selv om klager hadde behov for
å være i Oslo på et tidligere tidspunkt, kan ikke nemnda se at flyselskapet av den grunn
plikter å betale for klagers flybilletter med SAS. 

Norwegian plikter imidlertid å refundere klagers utgifter til ubenyttede billetter. Ut fra
dokumentasjonen i saken, kan det se ut som at Norwegian kun har refundert utgifter
til ubenyttede Norwegian-billetter med kroner 1 830,28. Det er imidlertid dokumentert
at klagers billettutgifter til Norwegian utgjorde kroner 3 594. I den grad hele det nevnte
beløp ikke er refundert av Norwegian, anbefales det at dette gjøres.

Vedtak

Transportklagenemnda - fly anbefaler ikke at klager gis medhold.