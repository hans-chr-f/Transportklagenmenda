Vedtak i Transportklagenemnda - Fly

Sammendrag

Krav om erstatning grunnet akutt syk om bord på fly.

Dato
12.02.2016

Saksnummer
0609/15F

Tjenesteyter
Türkish Airlines

Krav om erstatning grunnet akutt syk om bord på fly.

Klager har i det vesentlige anført:

Klager reiset fra Tirana til Oslo via Istanbul den 15. april 2015.

Klager er 72 år og alderspensjonist, og tar på seg diverse arbeid for å spe på inntekten. Klager
har KOLS og informerte flyselskapet om dette i Tirana. Han ble anbefalt oppgradering til bedre
sete ombord for bedre luftkvalitet.

Underveis på turen til Gardermoen ble klager alvorlig syk og fikk store problemer med
å puste. I stedet for å gi klager oksygen, fikk han spørsmål om han ville ha noe å spise.
Klager ble hentet med ambulanse på Gardermoen og har siden vært ut og inn av sykehus.
Etter hendelsen fikk klager en diagnose som gjør det umulig for han å skaffe seg ekstra
arbeidsinntekter. Dersom han hadde fått oksygen om bord ville ikke klager fått denne
diagnosen.

Klager krever kroner 50&nbsp;000 for 3-års tapt arbeidsinntekt, samt kroner 10&nbsp;000 for
tort og svie. Videre krever han refusjon av gebyr for oppgradering av sete.

Det vises for øvrig til klagers brev.

Türkish Airlines har i det vesentlige anført:

Passasjerer med kroniske lidelser må informere flyselskapet på forhånd om sykdommen. I
klagers tilfelle skulle han hatt med seg en legeerklæring som bekrefter at han er frisk nok til å
fly, videre skulle han informert om at han er avhengig av å ha oksygen tilgjengelig. Klager har
ikke informert om sin kroniske sykdom.

Dersom det skjer et akutt sykdomstilfelle om bord er vanlig prosedyre at kapteinen blir varslet
og at flyet lander på nærmeste flyplass. Det blir også annonsert om det er lege om bord i flyet.
Det ble ikke rapportert om en slik hendelse ombord.

Türkish Airlines kan av den grunn ikke imøtekomme hans krav.

Det vises for øvrig til Türkish Airlines brev.

Nemnda bemerker:

Enhver passasjer som har rettigheter i henhold til luftfartsloven, forskrifter gitt i medhold
av luftfartsloven, avtale om yting av tjenester som faller innenfor luftfartslovgivningens
virkeområde, samt andre regler og rettsprinsipper som har betydning for forholdet
mellom passasjeren og tjenesteyteren, har rett til å klage til transportklagenemnda, jf.
transportklagenemndforskriften § 1-4 første ledd.

Klagen faller etter nemndas vurdering i utgangspunktet inn under nemndas mandat. Nemnda
er imidlertid av den oppfatning at saken reiser bevisspørsmål som vanskelig kan klarlegges
under saksbehandlingen, og at saken er av en art som ikke egner seg for behandling i
nemnda. Saken avvises fra behandling i nemnda, jf. transportklagenemndforskriften § 6-2
bokstav b.

Vedtak:

Saken avvises.

Vedtaket var enstemmig.