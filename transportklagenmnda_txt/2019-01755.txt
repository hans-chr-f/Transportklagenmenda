Vedtak i Transportklagenemnda
- Kollektivreiser

Sammendrag

Frafall av ilagt gebyr ved reise med buss.

Dato
11.06.2019

Saksnummer
2019-01755

Tjenesteytere
Ruter

Klager har i det vesentlige anført

Klager og hennes reisefølge reiste med buss fra Vålerenga til Harald Hårdrådes plass 31.
mars 2019. Klager og hennes sønn løp på bussen gjennom to forskjellige dører. Hun har
anført at hun umiddelbart tok opp telefonen og kjøpte billett for begge passasjerene
etter påstigning. 

De to reisende stod i nærheten av døren, og da Ruters kontrollør kom på på neste
stopp, mente han at bussbilletten ikke var tilstrekkelig, da den skulle blitt kjøpt før klager
gikk om bord. De reisende skulle av på neste stasjon, men klager ble holdt igjen av
kontrollørene. 

Klager har på ovennevnte bakgrunn fremsatt krav om at Ruter frafaller gebyret.

Tjenesteyterne har i det vesentlige anført
Klager ble ilagt gebyr på bussen 31. mars 2019. 

Gebyr ble ilagt fordi klager kjøpte billett for sent. Billetten må være bekreftet og
nedtellingen startet før du går om bord. Passasjerene kan ikke sette seg ned eller gjøre
andre ting før de velger å kjøpe billett. 

Klager gikk på bussen på Vålerenga holdeplass, og bussen kjørte derfra kl. 14:16:47.
Billetten ble bekreftet kl. 14:17:44, etter at bussen hadde ankommet Galgeberg og
kontrollørene kom på og startet kontroll. 

Ruter har på ovennevnte grunnlag avvist klagers krav.

Nemnda bemerker

Klager ble ved kontroll på Galgeberg 31. mars 2019 ilagt gebyr fordi billetten var kjøpt for
sent. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner. 

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig. 

Nemnda bemerker at kontrollen er registrert startet ved Galgeberg kl. 14:17:32. Ruters
sanntidssystem viser at bussen forlot Vålerenga holdeplass kl. 14:16:47, og at billetten er
registrert kl. 14:17:44. 

Klagers billett er således kjøpt etter at hun gikk om bord i bussen. Vilkårene for å ilegge
gebyr var dermed tilstede. Nemnda kan på denne bakgrunn ikke se at det er grunnlag for
å anbefale at gebyret frafalles.

Vedtak

Transportklagenemnda - kollektivtransport finner ikke å kunne anbefale at klager gis
medhold.