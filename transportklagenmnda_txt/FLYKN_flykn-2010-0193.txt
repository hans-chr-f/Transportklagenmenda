Vedtak i Transportklagenemnda - Fly

Sammendrag

Krav om kompensasjon etter EU forordningen 261/2004 på grunn av forsinkelse.

Dato
10.04.2011

Saksnummer
193/10F

Tjenesteyter
Air Baltic Corp

Krav om kompensasjon etter EU forordningen 261/2004 på grunn av forsinkelse.

Klager har i det vesentlige anført:

Klager skulle den 18. mai 2010 reise fra Oslo til Tallin via Riga med BT160. Avgangen ble
forsinket fra Oslo med ca 35 minutter, og klager rakk ikke sin videreforbindelse fra Riga til
Tallin. Klager kom frem til Tallin tre timer forsinket.

Klager fikk ingen informasjon om sine rettigheter. Etter krav fra klager fikk han utlevert en
matkupong på 1,5 LAT.

Klager krever erstatning på 350 euro i henhold til EU forordningen 261/2004.

Air Baltic har i det vesentlige anført:

Flyet til Riga ble forsinket som følge av ekstraordinære omstendigheter (aircraft
rotation). Passasjerene ble i henhold til EU forordning 261/2004 omrutet til sitt endelige
bestemmelsessted. Det ble også utlevert en voucher til forfriskninger.

Nemnda bemerker:

Klager hadde kjøpt billetter Oslo - Tallin via Riga. Han opplyser at han ankom Tallin tre
timer forsinket. Air Baltic har ikke bestridt klagers opplysninger, og nemnda legger klagers
opplysninger til grunn.

Forsinkelse som medfører at passasjerene kommer frem til det endelige bestemmelsesstedet
tre timer eller mer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet, jf EU forordning 261/2004 artikkel 6 jf
artikkel 7, jf artikkel 5, jf EU domstolens avgjørelse i sak Sturgeon v Condor av 19. november
2009 (62007J0402).

Nemnda er kjent med at enkelte flyselskap har bestridt dommen, og at EU domstolen er bedt
om å ta stilling til spørsmålet på nytt. Dommens konklusjon er imidlertid klar, og nemnda
legger til grunn at dommen gir uttrykk for gjeldende rett.

Air Baltic har opplyst at forsinkelsen skyldtes rotasjon av fly, noe selskapet betegner
som en ekstraordinær omstendighet. Air Baltic har ikke oppgitt/dokumentert grunnene
til flyrotasjonen. Air Baltic har etter nemndas vurdering ikke godtgjort at det forelå en
ekstraordinær omstendighet. Selskapet har heller ikke godtgjort at forsinkelsen av denne
grunn ikke var til å unngå.

Klager har etter dette rett til erstatning på 250 euro etter EU forordning 261/2004 artikkel 7 nr
1.

Ved forsinkelser plikter flyselskapet å tilby måltider og forfriskninger som står i rimelig
forhold til ventetiden, jf. forordningens artikkel 6 jf. artikkel 9. Voucheren som ble tilbudt
etter forespørsel fra klager synes liten. Nemnda anbefaler at klager erstattes dokumenterte
utgifter, eventuelt kr 200 dersom han ikke har kvitteringer.

Til fradrag går 1,5 lat.

Vedtak:

Flyklagenemnda anbefaler at klager gis en erstatning på 250 euro samt erstatning for
dokumenterte utgifter til mat/forfriskninger, alternativt kr 200. Til fradrag går 1,5 lat.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Olav Grøttland, SAS Norge AS

Janne G. Soløy, Widerøes Flyveselskap ASA