Vedtak i Transportklagenemnda - Fly

Sammendrag

Krav om erstatning for at bagasje manglet ved ankomst. Saken
ble behandlet etter transportklagenemndsforskriften § 5-4.

Dato
28.08.2015

Saksnummer
0247/15F

Tjenesteyter
Air France

Klager har i det vesentlige anført:

Klager var på 14 dagers ferie i Mexico fra 20/12-14 til 3/1-15. På grunn av overbooking ble
klager og hans familie satt på standby, men de kom heldigvis med flyet.

Før avgang fra Stavanger så klager sin bagasje stå utenfor flymaskinen uten at den ble lastet
om bord. Klager gjorde besetningen oppmerksom på dette uten at noe ble gjort.

Klagers familie på fem tilbragte hele ferien uten sin bagasje. De brukte mye tid på å skaffe
klær og annet nødvendig utsyr.

Klager krever kroner 12 000 i erstatning. Reisegavekortene han har mottatt kan annulleres,
disse vil ikke bli benyttet.

Det vises for øvrig til klagers brev.

Air France har i det vesentlige anført:

AF1847 fra Stavanger til Paris var ikke overbooket, ikke en eneste passasjer ble nektet
ombordstigning på denne avgangen. At klagers bagasje ble forsinket er altså ikke et resultat
av at flighten var overbooket.

Da Air France etterspurte kvitteringer for tapt innhold i bagasjen fikk de bekreftet at klager
hadde fått dette dekket av sitt forsikringsselskap.

Air France har av godvilje erstattet klagers tap av kamera og kamerautstyr med kroner 2
890, dette til tross for at han ikke har sendt flyselskapet kvitteringer for dette. Klager kan
ikke få erstatning fra både forsikringsselskap og fra flyselskapet, dette er å betrakte som
forsikringssvindel.

Air France kan ikke imøtekomme klagers krav utover det som allerede er utbetalt.

Det vises for øvrig til Air Frances brev.

Nemnda bemerker:

Air France bestrider ikke at klagers bagasje ble forsinket. De bestrider heller ikke at klager ikke
fikk utlevert bagasjen mens han oppholdt seg i Mexico.

Air France er i henhold til luftfartsloven § 10-20 / Montrealkonvensjonen artikkel 19 ansvarlig
for tap som følge av forsinket bagasje. Med tap regnes så vel økonomisk som ikke-økonomisk
tap, jf. EU-domstolens dom av 6. mai 2010, Walz-Clickair (C-63/09). Dommen gjelder erstatning
etter Montrealkonvensjonen.

Det er uten betydning hva som var årsaken til at bagasjen ble forsinket. Nemnda tar følgelig
ikke stilling til om det skyldtes overbooking eller ikke.

Nemnda oppfatter det slik at klagers forsikringsselskap har erstattet det økonomiske tapet
klager ble påført. Air France har i tillegg erstattet tapt bagasje.

Manglende bagasje gikk ut over utbyttet av reisen. Det tok mye oppmerksomhet og tid.
Nemnda anbefaler at Air France utbetaler en erstatning på NOK kr 1.000 per person for den
ulempen klagerne ble påført.

Klagerne ble fløyet til Mexico som avtalt. De har da ikke krav på refusjon av billettutgiftene.

Vedtak:

Transportklagenemnda-fly anbefaler at Air France utbetaler er erstatning på NOK 1 000 per
person.

Vedtaket var enstemmig.