Vedtak i Transportklagenemnda - Fly

Sammendrag

Krav om refusjon av taxiutgifter ved forsinkelse.

Dato
31.01.2018

Saksnummer
2017-00775

Tjenesteytere
Norwegian

Klager har i det vesentlige anført

Klager reiste med Norwegians flyvning DY1355 fra Edinburgh (EDI) til Oslo lufthavn (OSL)
7. april 2017 kl. 21.10. Flyvningen hadde planlagt ankomsttid kl. 23.55. Flyvningen ble
forsinket, og klager ankom ikke Oslo lufthavn før kl. 00.50. 

Da klager ankom Oslo lufthavn hadde siste flytog, flybuss og lokaltog gått, slik at klager
så seg nødt til å ta taxi fra flyplassen til sin bopel i Oslo. Klager anfører at hun hadde
rukket offentlig transport dersom flyvningen var i rute, og har på dette grunnlag fremsatt
krav om refusjon av sine utgifter til taxi på kroner 1 779.

Tjenesteyterne har i det vesentlige anført
Norwegians flyvning DY1355 fra Edinburgh til Oslo 7. april 2017 ble forsinket med 53
minutter, og ankom Oslo lufthavn kl. 00.48 lokal tid. 

Selskapet anfører at en kostnad til transport fra flyplassen til passasjerens hjemsted er
en slik kostnad den reisende må forvente, og som de fleste passasjerer har etter å ha
vært på reise. Det kan ikke forventes at flyselskapet skal dekke denne utgifter. Det var
klagers eget valg å ta taxi hjem, da det finnes busser fra Oslo lufthavn etter midnatt.
Norwegian viser til fremlagt dokumentasjon. 

Da klager selv valgte å ta taxi, og ingen forhåndskjøpte billetter gikk tapt, avviser
Norwegian klagers refusjonskrav.

Nemnda bemerker

Norwegians flyvning DY1335 fra Edinburgh til Oslo 7. april 2017 ble forsinket med
53 minutter. Klager har opplyst at forsinkelsen medførte at det ikke lenger gikk
kollektivtransport fra flyplassen. Klager ble som følge av forsinkelsen påført et tap, ved at
hun måtte ta taxi hjem i stedet for kollektivtransport. 

Den sentrale internrettslige bestemmelse om erstatning ved forsinkelse er luftfartsloven
§ 10-20. Bestemmelsen lyder slik: 

"Fraktføreren er ansvarlig for tap som følge av forsinkelse ved lufttransport av passasjer,
reisegods og gods, med mindre han godtgjør at han selv og hans folk har tatt alle
forholdsregler som med rimelighet kan kreves for å unngå tapet, eller at dette ikke er
mulig for dem"
.

Norwegian har ikke opplyst hva forsinkelsen skyldtes. Etter nemndas syn har Norwegian
derfor ikke godtgjort at alle forholdsregler som med rimelighet kan kreves for å unngå
tapet er tatt. Det foreligger derfor ansvarsgrunnlag. 

Tapet på kroner 1 779 i taxiutgifter er en påregnelig følge av forsinkelse. Det kan ikke
kreves at klager venter på flybuss på dette tidspunktet av døgnet. Korresponderende
kommunikasjon har sannsynligvis sluttet å gå. Nemnda anbefaler at Norwegian dekker
klagers tap. Klager har imidlertid uansett måtte påregne utgifter til transport fra
flyplassen. Nemnda mener derfor at det må gjøres et skjønnsmessig fradrag på kroner
200 i erstatningen.

Vedtak

Transportklagenemnda - fly anbefaler at Norwegian erstatter klagers tap med totalt
kroner 1 579.