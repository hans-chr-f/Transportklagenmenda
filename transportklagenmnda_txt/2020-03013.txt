Vedtak i Pakkereisenemnda

Sammendrag

Krav om refusjon av avbestillingsgebyret grunnet Covid-19.

Dato
18.11.2020

Saksnummer
2020-03013

Tjenesteytere
Apollo Reiser AS

Klager har i det vesentlige anført

Klagen gjelder en pakkereise for tre personer med innkvartering på Hotel Armeni Beach,
Lefkas, Hellas i perioden 29.06.2020 - 13.07.2020. Totalpris 6 000 kroner.

Klager avbestilte reisen grunnet Covid-19.

Klager viser til Pakkereiselovens § 22 og til uttalelse fra deres forsikringsselskap som
viser til at klager har krav på å få tilbake det innbetalte beløpet direkte fra Apollo:
«Den reisende har rett til å avbestille pakkereisen før den begynner, uten å betale
gebyr, dersom det inntreffer uunngåelige og ekstraordinære omstendigheter på
bestemmelsesstedet eller i umiddelbar nærhet av dette som i vesentlig grad vil påvirke
gjennomføringen av pakkereisen, eller transporten av personer til bestemmelsesstedet.»

Klagers krav: Refusjon av avbestillingsgebyret på 500 kroner per person, totalt 1 500
kroner.

Klager har søkt forsikringsselskap om dekning/erstatning. Klager har ikke blitt tilkjent
dekning/erstatning.

Det vises for øvrig til korrespondanse fra klager.

Tjenesteyterne har i det vesentlige anført
Klager bestilte reisen 1. oktober 2019 og avbestilte reisen den 13. mai 2020.

Reisefølget på tre personer har bestilt en pakkereise med fly og hotell til Lefkas, Hellas.14
dager med avreise fra Sola den 29.06.2020. UD videreførte den 3. april 2020 sitt reiseråd
fra 14. mars 2020, og reiserådet gjaldt per da inntil videre. Dette betyr at reiserådet gjaldt
fortløpende 14 dager frem i tid. Apollo anfører at de alltid følger UDs reiseråd, og stoppet
derfor i samråd med Virke Reiseliv alle Apollos pakkereiser 14 dager fremover.

For reiser med avreise etter den gitte 14 dagers perioden var vanlige avbestillingsvilkår
gjeldende; 500 kroner pr. person i avbestillingskostnad frem til 30 dager før avreise.
Dersom UDs reiseråd hadde blitt utvidet til en lengre periode, og dette medførte at
man fikk sin reise innstilt, ville det bli utbetalt full refusjon fra Apollo. Som turoperatør
har Apollo ingen ekspertise i helsemessige eller sikkerhetspolitiske spørsmål, og Apollo
forholder seg derfor til de råd og anbefalinger som gis av UD.

Reisefølget avbestilte reisen den 13.05.2020 og ble informert om at
avbestillingskostnaden var 500 kroner per person.

Da avbestillingen ble gjort på et tidspunkt hvor UDs reiseråd ikke gjaldt for perioden
reisen skulle gjennomføres, kan Apollo ikke se at det er grunnlag for refusjon av
avbestillingskostnaden.

Det vises for øvrig til korrespondanse fra Apollo Reiser AS.

Nemnda bemerker

Klagen gjelder en pakkereise for tre personer med innkvartering på Hotel Armeni Beach,
Lefkas, Hellas i perioden 29.06.2020 - 13.07.2020. Totalpris 6 000 kroner. Klager bestilte
reisen 1. oktober 2019 og avbestilte reisen den 13. mai 2020. Klagers krav er refusjon av
avbestillingsgebyret på 500 kroner per person, totalt 1 500 kroner. 

Pakkereisenemnda har delt seg i et flertall og et mindretall.

Flertallet, nemndsleder og reisebransjens representanter, mener at pakkereiseloven
§ 22 ikke kommer til anvendelse når det er mer enn 14 dager før avreise. Når klager
kansellerer før avreise følger det av bransjepraksis og gammel pakkereiselov at det
gjelder en 14 dagers regel etter pakkereiseloven § 22. Det følger av forarbeidene til ny
pakkereise lov at fraværet av 14 dagers regelen ikke skulle være til hinder for bruk av
gammel praksis. Det sentrale er hvorvidt avbestillinger skjer på et tidspunkt hvor det er
unngåelige eller ekstraordinære omstendigheter. I ettertid åpnet Norge opp for reiser til
Hellas på det aktuelle reisetidspunktet ettersom pandemien roet seg noe ned midt på
sommeren. Nemnda kan derfor ikke se at klager hadde rett til gebyrfri avbestilling etter
pakkereiseloven § 22 på det tidspunkt han valgte å avbestille reisen. Etter nemnda sin
vurdering er det anledning til å avbestille reisen etter pakkereiseloven § 21 også etter
fristene som følger av alminnelige reisevilkår punkt 5.2. Dette innebærer at klager skal ha
anledning til å avbestille mot et rimelig avbestillingsgebyr. Det fremkommer av avtalen
mellom partene at avbestillingskostnadene frem til 30 dager før avreise er 500 kroner pr.
person. Flertallet anser det som rimelig. Flertallet anbefaler at klager ikke gis medhold i
sin klage.

Mindretallet, forbrukerrepresentanten, er av den klare oppfatning at klager i denne
saken må få medhold i sitt krav om gebyrfri avbestilling etter pakkereiseloven § 22. Selv
om UD sitt råd om ikke å reise utenlands i første omgang gjaldt fra den 14. mars fram til
14. april og reisen skulle ha startet den 29.06, ble frarådingen «opprettholdt» inntil videre
i pressemelding fra UD datert 3. april 20. Det dreide seg m.a.o. om en forlengelse av
allerede gjeldende fraråding mot å reise utenlands, og ikke et nytt reiseråd. Mindretallet
viser til at avbestilling ble foretatt den 13. mai 2020. Sannsynlighet for en forlenging av
UD sitt reiseråd var derfor stor på dette tidspunktet, noe både bransjen og de reisende
må anses for å være innforstått med. Etter mindretallets oppfatning vil det være urimelig
og i strid med prinsippene i avtaleloven § 36 å kreve at klager skulle ha måttet ventet
med å avbestille sin reise til etter kansellering ble foretatt eller til etter frarådingen ble
forlenget. 
Etter mindretallets oppfatning kan ikke tidligere bransjepraksis og tidligere lovgivning
om en 14 dagers regel legges til grunn i saker etter ny pakkereiselov. Regelen er ikke
videreført i ordlyden i ny lov eller i de alminnelige vilkår for pakkereiser, og en slik praksis
vil derfor stride mot forbudet i pakkereiseloven § 3 om å fravike loven til ulempe for den
reisende.

Vedtak blir etter dette truffet i samsvar med flertallets syn.

Vedtak

Pakkereisenemnda anbefaler at klager ikke gis medhold.

Vedtaket er avsagt under disses.