Vedtak i Transportklagenemnda - Fly

Sammendrag

Krav om erstatning for forsinket bagasje.

Dato
13.11.2015

Saksnummer
0259/15F

Tjenesteyter
TAP Portugal

Klager har i det vesentlige anført:

Klager reiste fra Oslo til Santa Cruz via Lisboa og Sao Paulo den 12. desember 2014. Klager
mottok aldri sin bagasje i Bolivia. Det viste seg at denne hadde ligget i Lisboa hele tiden.

TAP Portugal hevder kofferten ble levert innen 21 dager. Det stemmer ikke. Klager henvendte
seg hos TAP Portugal i Lisboa på returreisen den 1. januar. De kunne fortelle at bagasjen var
funnet men at han ikke kunne få den utlevert på det tidspunktet av diverse årsaker. Klagers
koffert ankom Norge den 4. januar. Det er mer enn 21 dager etter at han reiste ut den 12.
desember.

Klager stiller seg kritisk til at han selv måtte hente kofferten på Gardermoen, da han ble lovet
at den ville bli kjørt til hans hjemadresse.

Klager krever kompensasjon for å ha vært uten bagasje i 3 uker, kroner 10 000.

Det vises for øvrig til klagers brev.

TAP Portugal har i det vesentlige anført:

I forbindelse med at klagers bagasje var borte under hans reiseopphold vil TAP Portugal i
henhold til Montrealkonvensjonen refundere hans utgifter til nødvendige innkjøp av klær, sko
og toalettartikler mot originale kvitteringer.

Klagers bagasje ble funnet og levert han innen 21 dager. På bakgrunn av dette kan TAP
Portugal ikke imøtekomme hans krav om kroner 10 000.

Det vises for øvrig til TAP Portugals brev.

Nemnda bemerker:

TAP Portugal er i henhold til luftfartsloven § 10-20 / Montrealkonvensjonen artikkel 19
ansvarlig for tap som følge av forsinket bagasje. Med tap regnes så vel økonomisk som ikke-
økonomisk tap, jf. EU-domstolens dom av 6. mai 2010, Walz-Clickair (C-63/09).

TAP Portugal har erkjent ansvar for nødvendige utgifter klager ble påført som følge av
at bagasjen ble forsinket. Nemnda anbefaler at klager fremsetter et konkret krav om
erstatning for påførte utgifter som følge av at bagasjen ikke kom frem til reisemålet.
Tapet må så langt mulig sannsynliggjøres / dokumenteres. Nemndas flertall, lederen og
forbrukernes representanter, anbefaler videre at Tap Portugal utbetaler en erstatning
på 2&nbsp;000 kroner for den ulempen klager ble påført. Nemndas mindretall,
flyselskapenes representanter, er av den oppfatning at det ikke er grunnlag for å
tilkjenne ulempeerstatning i dette tilfellet. Mindretallet viser til at norske domstoler
har vært tilbakeholdne med å tilkjenne erstatning for «non-material damage» eller
«tort og svie» i kontraktsforhold. Bagasjen kom til rette. Fristen på 21 dager, som er
angitt i Montrealkonvensjonen artikkel 17 nr. 2 gjelder bagasje som ikke kommer til
rette. Den får således ikke anvendelse i denne saken.

Nemnda traff etter dette slikt

Vedtak:

Transportklagenemnda-fly anbefaler at klager fremsetter et konkret krav til TAP Portugal
der han også søker å dokumentere/sannsynliggjøre tapet. Nemnda anbefaler videre at TAP
Portugal utbetaler en erstatning på 2&nbsp;000 kroner for den ulempen klager ble påført.