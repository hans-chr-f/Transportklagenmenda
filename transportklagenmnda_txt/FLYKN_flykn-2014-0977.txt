Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
12.06.2015

Saksnummer
977/14F

Tjenesteyter
Norwegian Air Shuttle ASA

Krav om standarderstatning grunnet forsinkelse.

Klager har i det vesentlige anført:

Klager skulle reise fra Oslo til London den 18. juli 2014 kl. 10:00 med DY2803. Målet med
reisen var å se Monty Pythons live-show i London som startet kl. 18:00. Det ble informert om
at avgangen ville bli forsinket.

Klager stiller seg kritisk til mangel på informasjon i ventetiden. Etter nesten fem timer visste
Norwegians representanter fortsatt ikke når flyet ville ta av. Klager valgte derfor å kjøpe en ny
billett med et annet selskap for å rekke showet.

Klager stiller seg videre kritisk til at han ikke fikk være med Norwegians avgang til London
ca. kl. 13:30. Det var innenfor Norwegians kontroll at de valgte ikke å tilby klager en plass på
denne avgangen.

Klager bestrider Norwegians argument om at de kunne tilby alternativ innen rimelig tid.
Han mener at den påberopte feilen ikke fritar flyselskapet for erstatningsansvar etter
forordningen.

Klager mener at en teknisk feil må anses å ligge innenfor flyselskapets kontroll.

Klager krever standarderstatning i henhold til EU-forordning 261/2004, 250 euro, samt
refusjon av ny billett Oslo - London, kroner 2 169.

Det vises for øvrig til klagers brev.

Norwegian har i det vesentlige anført:

DY2803 ble forsinket 6 timer og 41 minutter grunnet uforutsett teknisk feil, det vises til
fremlagt dokumentasjon. Hendelsen var ekstraordinær og utenfor Norwegians kontroll.

Klager kjøpte på egen hånd ny billett med annet selskap selv om Norwegian kunne tilby et
alternativ innen rimelig tid.

I henhold til Montrealkonvensjonen artikkel 19 og Luftfartsloven § 10-20, er fraktføreren
ansvarlig for tap som følge av forsinkelse ved lufttransport av passasjerer, reisegods og
gods, med mindre han godtgjør at han selv og hans folk har tatt alle forholdsregler som med
rimelighet kan kreves for å unngå tapet, eller at dette ikke har vært mulig for dem.

I de tilfeller hvor en uregelmessighet er forårsaket av en ekstraordinær omstendighet,
er flyselskapet unntatt fra forpliktelse til å utbetale kompensasjon eller ekstra utgifter.
Omstendigheter som er utenfor flyselskapets kontroll er hendelser som ikke er forårsaket av
en handling eller unnlatelse av flyselskapet.

I henhold til dom C-402/07 i EU-domstolen (Sturgeon-dommen), er flyselskapene unntatt fra
videre kompensasjon hvis årsaken til forsinkelsen er ekstraordinære omstendigheter utenfor
flyselskapets kontroll som forhindrer flyvningen. En omstendighet som er utenfor Norwegians
kontroll er hendelser som ikke er forårsaket av en handling eller unnlatelse av flyselskapet.

Dom C-549/07, Wallentin-Hermann v Alitalia, prøver å definere ekstraordinære
omstendigheter, og i henhold til dommen kan tekniske problemer som oppdages under
vedlikehold ikke defineres som ekstraordinære omstendigheter. I dette tilfellet ble feilen
oppdaget under drift. Videre fremkommer det at man ikke kan utelukke at tekniske feil
utgjør ekstraordinære omstendigheter dersom den stammer fra hendelser som er utenfor
flyselskapets normale virksomhet og ligger utenfor deres faktiske kontroll. Hendelser som ikke
er en del av Norwegians normale virksomhet er hendelser som ikke forekommer gjentagende
ved drift av flymaskinen.

Norwegian kan bekrefte at flyselskapet følger alle vedlikeholdsprogram pålagt av
myndighetene og flyprodusenten, og at det tekniske problemet oppstod under drift og
utenfor planlagt vedlikehold.

Da forsinkelsen var på mer enn 5 timer har klager mottatt refusjon av ubenyttet billett.
Norwegian kan ikke imøtekomme klagers krav utover dette.

Det vises for øvrig til Norwegian brev.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med 6 timer og 41 minutter.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

Nemndas flertall, samtlige medlemmer unntatt forbrukerrepresentant Hanne Beth
Takvam-Borge, er av den oppfatning at en teknisk svikt likevel kan komme så uventet
at flyselskapet ikke har reelle muligheter til å forhindre feilen eller overvinne følgene
av den uten at det går ut over passasjerene. I slike tilfelle er ikke flyselskapet pliktig
til å betale erstatning til den reisende. Det er flyselskapet som må godtgjøre at det
foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå forsinkelsen.

Nemndas mindretall, forbrukerrepresentant Hanne Beth Takvam-Borge, er av en
annen oppfatning. Slik mindretallet ser det ligger det innen flyselskapets sedvanlige
aktivitetsutøvelse å måtte løse tekniske feil, uavhengig av når feilen oppdages. Om
feilen er uforutsett eller ikke, er av liten betydning, da det ikke er unormalt at tekniske
feil kan oppstå. Mindretallet legger derfor til grunn at det som hovedregel vil være
flyselskapet som må bære ansvar for teknisk svikt, også når teknisk svikt oppstår
uventet. I slike tilfeller er flyselskapet som hovedregel pliktig å betale erstatning til de
reisende. Unntak kan tenkes, i tilfeller som ligger utenfor flyselskapets kontrollsfære,
eksempelvis ved streik, kollisjon med fugl, terrorhandlinger eller værforhold. Det
er flyselskapet som må godtgjøre at de har truffet alle rimelig tiltak for å unngå
forsinkelsen.

En samlet nemnd viser førøvrig til nemndas generelle uttalelse om tekniske feil av 26.
januar 2015. Uttalelsen er vedlagt.

Forsinkelsen skyldtes i dette tilfellet en hydraulikklekkasje på flyet som var planlagt benyttet til
flygningen, LN-NGN. Flygningen ble gjennomført med en annen maskin, LN-NOG.

Saken er forelagt Luftfartstilsynet som ikke har noe å bemerke til Norwegian beskrivelse av
den tekniske feilen eller den fremlagte dokumentasjon.

Nemndas flertall legger på bakgrunn av de foreliggende opplysninger til grunn at feilen
oppsto uten forvarsel til tross for at rutinemessig teknisk vedlikehold var gjennomført.

I den foreliggende situasjon var det etter flertallets vurdering ikke praktisk mulig å treffe tiltak
for å unngå feilen eller forsinkelsen. Forsinkelsen gir derfor ikke rett til standarderstatning
etter EU-forordningen.

Mindretallet har kommet til at flyselskapet ikke har godtgjort at feilen er utenfor
flyselskapets kontrollsfære. Mindretallet er følgelig av den oppfatning at klager har rett
til standarderstatning.

Ved forsinkelse på minst fem timer har passasjeren rett til refusjon av hele billettprisen
dersom passasjeren velger ikke å reise, jf. forordningen artikkel 6 bokstav c underpunkt iii, jf.
artikkel 8 nr. 1 bokstav a). Forordningen gir ikke rett til omruting.

Anvendelse av EU-forordningen berører ikke en passasjers rett til erstatning på annet
grunnlag. Norwegian er i henhold til luftfartsloven § 10-20 ansvarlig for tap som følge av
forsinkelse, med mindre selskapet godtgjør at det har tatt alle forholdsregler som med
rimelighet kan kreves for å unngå tapet, eller dette ikke har vært mulig for dem.

Nemndas flertall er av den oppfatning at Norwegian i dette tilfellet ikke hadde
mulighet til å unngå forsinkelsen.

Det kan reises spørsmål for forsinkelsen av klagers reise kunne ha blitt begrenset ved å
omrute klager til Norwegian flyet kl. 13.00. Det fremgår ikke av saken om klager ba om dette,
eller om det ble forsøkt. Det fremgår heller ikke om det var plass på dette flyet. Flertallet
antar at dette alternativet ikke ble nærmere undersøkt fordi man regnet med å få flyet på
luften innen rimelig tid. Flertallet er etter en samlet vurdering av den oppfatning at Norwegian
har tatt de forholdsregler som med rimelighet kan kreves for å minimere forsinkelsen, og at
Norwegian således ikke er pliktig til å erstatte klagers utgifter til kjøp av billetter med SAS.

Nemndas mindretall er av den oppfatning at forsinkelsen gir rett til erstatning.

På bakgrunn av flertallets vurdering traff nemnda slikt

Vedtak:

Transportklagenemnda-fly finner ikke å kunne anbefale at klager gis medhold.