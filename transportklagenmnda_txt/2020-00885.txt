Vedtak i Transportklagenemnda - Fly

Sammendrag

Krav om erstatning for forsinkelse, samt refusjon av utgifter til nye billetter.

Dato
08.04.2021

Saksnummer
2020-00885

Tjenesteytere
SAS

Klager har i det vesentlige anført

Klager og hans reisefølge, totalt tre personer, skulle reise fra Longyearbyen til Oslo
den 22. februar 2019 med SK4491 kl. 13.10. Ifølge SAS ble flyvningen forsinket på
grunn av været. Ny avgang ble satt til kl. 20.20. De hadde billetter videre fra Oslo til
Warszawa samme kveld og måtte derfor kjøpe nye billetter med Norwegian for å rekke
videreforbindelsen. Dette flyet gikk på tid kl. 12.30 og været var bra både i Longyearbyen
og i Oslo. 

Klager fremsatte krav om standarderstatning på 400 euro per person i henhold til EU-
forordning 261/2004 for forsinkelsen i en klage til SAS. I tillegg krevde han refundert
utgiftene til nye billetter med Norwegian med 849 euro. 

SAS avviste dette og begrunnet forsinkelsen med at det var dårlig vær som var årsaken.
Klager kan ikke forstå at været på avreisedagen var så dårlig at det kan kvalifisere
som en ekstraordinær situasjon som kan frita SAS for erstatningsansvar i henhold til
forordningen og han har i sin klagekorrespondanse med SAS gjentatte ganger bedt om
dokumentasjon for om det var i Oslo eller i Longyearbyen det var dårlig vær. SAS har ikke
svart på dette. 

Klager fastholder sitt krav om 400 euro per person i standarderstatning og refusjon av
utgifter til nye billetter med Norwegian på 849 euro.

Tjenesteyterne har i det vesentlige anført
Klager sendte sin klage til SAS første gang 28. februar 2019. SAS fikk beskjed av
Transportklagenemnda den 31. mars 2020 om at saken var tatt inn for behandling. Dette
er mer enn 1 år etter at klager skrev til SAS første gang.

I henhold til Transportklagenemndforskriften § 5-2 må klager som skal behandles i
nemnda sendes inn senest ett år etter at klageren har fremmet skriftlig reklamasjon til
tjenesteyteren. Dette er ikke tilfellet i denne saken og SAS vil derfor ikke imøtekomme
klagers krav.

Nemnda bemerker

Klager, som er bosatt i Polen, hadde i sin klagekorrespondanse med SAS orientert om
at han ville sende klagen til luftfartsmyndighetene i Polen for en vurdering siden de
ikke kunne komme til enighet , jf. EU-forordning 261/2004 artikkel 16. Han hadde i
forkant av dette fått en link med kontaktopplysninger til de forskjellige klageorganene
på flypassasjerrettigheter i Europa tilsendt fra SAS. SAS protesterte ikke på denne
informasjonen fra klager til tross for at rett klageorgan for flyvninger i Norge er
Transportklagenemnda. 

Klagen ble mottatt av det polske klageorganet den 14. mai 2019. Luftfartsmyndighetene
i Polen  sendte klagen til Transportklagenemnda, som er rett klageorgan for en forsinket
flyvning i Norge. Transportklagenemnda mottok klagen fra det polske klageorganet den
10. mars 2020. Det at klagen kom inn til Transportklagenemnda mer enn ett år etter at
klager hadde sendt sin klage til SAS, skyldtes altså at det tok lang tid før klageorganet i
Polen videresendte den. Klagen kan etter dette ikke avvises fra behandling i nemnda.

Transportklagenemndas sekretariat mottok tilsvaret fra SAS den 20. mai 2020, og har i
en epost til SAS av 25. mai 2020 forklart ovenstående og bedt om at SAS vurderer klagers
krav og sender inn nødvendig dokumentasjon i saken. SAS har ikke inngitt ytterligere
tilsvar eller dokumentasjon etter dette. Dersom partene ikke benytter seg av sin adgang
til å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3, tredje ledd.

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Nemnda legger til grunn at klagers flyvning den 22. februar 2019 fra Longyearbyen
til Oslo ble forsinket. Klager har fått opplyst fra SAS at forsinkelsen skyldtes været.
Forsinkelsen ville bli på drøyt 7 timer og medføre at klager og hans reisefølge ikke ville
rekke sin videre forbindelse fra Oslo til Warszawa.

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet
som medfører at den reisende ikke har krav på erstatning. Dette må vurderes konkret på
bakgrunn av dokumentasjon fra flyselskapet. SAS har ikke fremlagt slik dokumentasjon
og klager og hans medreisende har dermed krav på standarderstatning på 400 euro per
person, totalt 1200 euro.

Ved en forsinkelse på mer enn fem timer har passasjeren rett til å få billettprisen
refundert dersom flyvningen ikke lenger har noen hensikt i forhold til passasjerens
opprinnelige reiseplan, jf. forordningens artikkel 6 pkt. 1 c) iii, jf artikkel 8 pkt. 1 a). Ved
forsinkelse vil man ikke ha krav på omruting.

Klager hadde separate billetter for reisen fra Longyearbyen via Oslo til Warszawa. Reisen
fra Longyearbyen var med SAS og reisen fra Oslo med LOT Polish Airlines. 
Klager kjøpte nye billetter med Norwegian for å rekke avgangen fra Oslo til Warszawa
kl. 19.40 og har fremsatt krav om erstatning for denne utgiften på 849 euro.  Nemnda
anbefaler at SAS refunderer klagers billetter for reisen fra Longyearbyen til Oslo som
de ikke fikk benyttet. Hvorvidt en refusjon av opprinnelige billetter med SAS vil dekke
klagers utgift til nye billetter med Norwegian går ikke nemnda nærmere inn på da en
eventuell differanse vil dekkes av standarderstatningen.

Vedtak

Transportklagenemnda anbefaler at SAS utbetaler en standarderstatning på 400
euro per person, totalt 1200 euro, samt refunderer billettprisen for strekningen
Longyearbyen-Oslo for tre personer.