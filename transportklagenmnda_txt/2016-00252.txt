Vedtak i Transportklagenemnda
- Kollektivreiser

Sammendrag

Krav om refusjon av merutgifter ved forsinket
hjemreise som følge av avviklet togavgang.

Dato
20.02.2017

Saksnummer
2016-00252

Tjenesteytere
NSB AS

Klager har i det vesentlige anført

Klager kjøpte billetter av NSB, avtalt på telefon 22. mars 2016 og hentet 26. mars 2016,
for togreise til København 13. mai og retur 16. mai 2016. 

På hjemreisedatoen, 16.mai 2016, fikk klager opplyst av personell på København
Hovedbanegård at den aktuelle togavgangen fra København til Oslo var avviklet for
en god stund siden, trolig som en følge av de da nylig innførte grensekontrollene i
januar 2016 mellom Sverige og Danmark. Dette ble også bekreftet av ansatte på Malmö
Centralstation.

Klager hevder at NSB plikter å dekke hans nærmere spesifiserte merutgifter, oppstått
som følge av forsinket hjemreise fra København til Oslo via Göteborg.

De aktuelle merutgiftene knytter seg til ekstra reisekostnader fra København via Kastrup
til Malmö, videre til Göteborg, samt overnatting, utlegg til mat og deretter ny bussreise
fra Göteborg til Oslo 17. mai 2016, til sammen SKR 1673.

Tjenesteyterne har i det vesentlige anført
NSB anfører at Skånetrafik er ansvarlig betjening av reiseruten mellom København og
Oslo via Göteborg. Selv om NSB kan selge billetter til andre operatører, er det operatøren
som hefter for tap passasjeren blir påført. Dersom NSB hadde blitt varslet om den
innstilte avgangen ville de kontaktet klager for å inngå ny avtale. NSB har ikke fått
melding om ruteendringene, og har således ikke hatt mulighhet til å varsle klager. 

NSB har refundert ubenyttet transport, men kan i dette tilfellet ikke dekke klagers tap, og
mener at kravet må rettes til transporttøren.

Nemnda bemerker

Nemnda legger til grunn at billettene ble kjøpt gjennom NSB i mars 2016. 

Klager fikk opplyst både på sentralstasjonen i København og bekreftet på togstasjonen i
Malmø at ruteendringen skjedde allerede i januar 2016. Dette er ikke imøtegått av NSB
og legges til grunn. 

Det er uklart hvordan billetter da kunne utstedes med feil avgangstid. NSB har ikke
redegjort nærmere for dette, men henvist til Skånetrafikk som er operatør på det
aktuelle toget. 

Nemnda bemerker at i og med at det kan være begått en feil allerede ved salget av
billettene, bør NSB må være ansvarlig. Saken er på dette punkt noe annerledes enn i sak
975/14  F som NSB viser til. 

Nemnda viser til NSBs vilkår § 8 b om rett til erstatning 
" Dersom passasjeren blir påført utgifter til alternativ transport eller andre nødvendige
tiltak på grunn av feil informasjon fra NSBs personale, feil utstedt billett eller feil
informasjon i rutepublikasjoner, kan passasjeren kreve erstatning for direkte påregnelige
dokumenterte utgifter som feilen har medført. Passasjeren plikter likevel i rimelig
utstrekning å begrense utgiftene."

Klager synes å ha gjort det han kunne for å begrense tapet og hadde i tillegg ekstra
arbeid og kom ikke hjem til planlagte oppgaver 17. mai. 

Nemnda anbefaler at klager gis medhold i sitt krav om erstatning av merutgifter. 

Vedtak

Transportnemnda Kollektivtransport anbefaler at klager gis medhold.