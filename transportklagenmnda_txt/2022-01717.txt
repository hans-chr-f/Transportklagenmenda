Tjenesteyter følger ikke vedtaket i saken (31.01.2023)
Kommentar fra tjenesteyter:

Norwegian Air Shuttle vil ikke følge anbefalingen i vedtaket, da selskapet er uenig i nemndas
vurdering.

Vedtak i Transportklagenemnda - Fly

Sammendrag

Krav om standarderstatning som følge av kansellering grunnet teknikerstreik.

Dato
19.01.2023

Saksnummer
2022-01717

Tjenesteytere
Norwegian Air Shuttle

Klager har i det vesentlige anført

Klager skulle reise sammen med to andre reisende og et spedbarn fra Trondheim
til Bergen den 20. juni 2022. Planlagt ankomst i Bergen var kl. 16.10. Samme dag
som avreise fikk klager beskjed om at flyvningen DY167 var kansellert som følge av
teknikerstreiken. Klager og medpassasjerene ble ombooket til DY761 og DY624 via Oslo
dagen etter. Ny ankomst i Bergen ble kl. 18.40 den 21. juni 2022.

Klager anfører at han ikke er enig i at streik er en ekstraordinær omstendighet. Videre
anfører klager at han ikke kan se at det er dokumentert at det ikke var mulig å få
dem til Bergen tidligere. Klager anfører at det følger av rettspraksis at ekstraordinære
omstendigheter ikke fritar for ansvar for ytterligere forsinkelser som ikke skyldes disse
omstendighetene.

Klager viser til innsendte skjermbilder som dokumentasjon på at det var flere tidligere
fly tilgjengelig. Klager anfører at det gikk mange SAS-fly fra Trondheim til Bergen samme
kveld, men han anfører at de fikk beskjed på telefon om at dette ikke ville bli dekket.

Klager anfører at kravet om refusjon av påløpte utgifter er imøtekommet av Norwegian.
Klager krever i tillegg standarderstatning i henhold til EU-forordning 261/2004 for alle
passasjerene som følge av kanselleringen.

Tjenesteyterne har i det vesentlige anført
Norwegian har i det vesentlige anført følgende:

Flyvningen DY167 ble kansellert på grunn av en streik blant flyteknikere fra Norsk
Flytekniker Organisasjon (NFO). Streiken varte fra 18. til 28. juni 2022.

Rimelige tiltak som å ta i bruk en såkalt «Minimum equipment list (MEL)» for å utsette
visse vedlikeholdsoppgaver eller omdirigere flymaskiner som trengte vedlikehold til
steder utenfor Norge som ikke var berørt av streiken, ble iverksatt så langt som mulig, og
dette reduserte antallet kanselleringer.

Streik anses som forhold utenfor selskapets kontroll under punkt 14 i EU-forordningens
fortale:

«På samme måte som under Montrealkonvensjonen bør luftfartsselskapenes
forpliktelser være begrenset eller bortfalle i tilfeller der en hendelse er forårsaket av
ekstraordinære omstendigheter som ikke kunne vært unngått selv om alle rimelige
tiltak var truffet. Slike omstendigheter kan særlig inntreffe ved politisk ustabilitet,
værforhold som gjør det umulig å gjennomføre vedkommende flyging, sikkerhetsrisiko,
uforutsette mangler ved flysikkerheten og streiker som påvirker driften til det utførende
luftfartsselskap.»

I denne saken, i motsetning til i avgjørelsen i saken mellom Airhelp og SAS, ble streiken
igangsatt av Norsk Flytekniker Organisasjon (NFO) etter et brudd i forhandlingene
med Næringslivets Hovedorganisasjon (NHO). Streiken var ikke tilknyttet lokale
overenskomster som supplerer og utfyller tariffavtaler tilpasset selskapets forhold, som
overenskomster mellom piloter/besetning og selskapet. Dette var en streik tilknyttet
tariffavtalen på NHO-nivå.

Selskapene som er bundet av tariffavtalen mellom NHO og NFO er Norwegian Air
Shuttle, SAS Technical Services, Widerøe, Widerøe Technical Services og Babcock
Scandinavian Engineering. Disse selskapene er ikke uavhengige parter i overenskomsten,
men de er direkte bundet av bestemmelsene i tariffavtalen som følge av medlemskapet
deres i NHO Luftfart og så lenge vilkårene i § 3-7 i avtalen er oppfylt. Dette betyr at
mulige konflikter som en streik i prinsippet ikke «kan behandles inden for rammerne af
selskabets interne arbejdsmarkedsdialog» (jf. avsnitt 37 i C-28/20) på samme måte som
ved en lokal overenskomst.

Klager har fått refundert ekstrautgifter pålydende 5202 kroner.

På bakgrunn av EU-domstolens vurdering i saken mellom Airhelp og SAS, der det legges
til grunn at en streik ikke kan anses som en ekstraordinær omstendighet dersom den
«kan behandles inden for rammerne af selskabets interne arbejdsmarkedsdialog»,
og som følge av at det ikke var mulig å ha en slik dialog i dette tilfellet, kan kravet om
standarderstatning ikke imøtekommes.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5 og 7.

Norwegian har oppgitt og fremlagt dokumentasjon på at kanselleringen av DY167
skyldtes streik blant flyteknikerne.

I EU-forordningens fortale punkt 14 er det nevnt at streik kan være en ekstraordinær
omstendighet. EU-domstolen har imidlertid lagt til grunn at en streik også kan anses å
være innenfor selskapets kontroll og således ikke ekstraordinær. I saken C-28/20 (Airhelp
mot SAS), som gjaldt krav om standarderstatning etter flykansellering som følge av SAS-
pilotstreiken i 2019, uttalte EU-domstolen som følger:

«Artikel 5, stk. 3, i Europa-Parlamentets og Rådets forordning (EF) nr. 261/2004
af 11. februar 2004 om fælles bestemmelser om kompensation og bistand til
luftfartspassagerer ved boardingafvisning og ved aflysning eller lange forsinkelser
og om ophævelse af forordning (EØF) nr. 295/91 skal fortolkes således, at en strejke,
der indledes på opfordring af en fagforening for et transporterende luftfartsselskabs
personale under iagttagelse af de betingelser, der er foreskrevet i den nationale
lovgivning bl.a. med hensyn til strejkevarsel, og som indledes med det formål at
sikre opfyldelsen af de krav, der er fremsat af de ansatte i dette luftfartsselskab,
og gennemføres af en personalekategori, der er uomgængeligt nødvendig for at
gennemføre en flyvning, ikke er omfattet af begrebet «usædvanlig omstændighed» som
omhandlet i denne bestemmelse.»

Nemndas flertall - forbrukerrepresentantene og nemndas leder - er av den oppfatning
at streiken blant flyteknikere fra Norsk Flytekniker Organisasjon som varte fra 18. til 28.
juni 2022 faller innenfor flyselskapets ansvarsområde. De streikende var, slik flertallet
forstår det, ansatte i selskapet. Streiken var dermed innenfor selskapets kontroll. Klager
har etter dette rett til standarderstatning.

Nemndas mindretall - bransjerepresentantene - er uenig i dette og anser vilkårene for
ansvarsfritak for oppfylt.

Vedtaket er truffet med dissens slik det fremgår over.

Vedtak

Transportklagenemnda anbefaler at klager gis medhold og at Norwegian betaler
standarderstatning med 250 euro per betalende passasjer.