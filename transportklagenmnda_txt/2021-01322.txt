Vedtak i Transportklagenemnda
- Kollektivreiser

Sammendrag

Krav om frafall av gebyr

Dato
19.10.2021

Saksnummer
2021-01322

Tjenesteytere
Ruter

Klager har i det vesentlige anført

Klager ble ilagt gebyr 18. august 2021. Klager reiste fra Ulvenkrysset til Furuset skole.
Klager anfører at han ble ilagt gebyr til tross for at han hadde kjøpt billett. Klager
forklarer at han ble behandlet på dårlig måte av billettkontrollen. Klager forklarer at han
gikk på bussen og hadde problemer med 4G i begynnelsen. Klager anfører at han kjøpte
billett sekundet han gikk på bussen, men den lastet en stund før kortet ble godkjent.
Mobilen brukte tid på å godkjenne kortet og beløpet. Klager presiserer at han kjøpte
billetten sekundet han gikk inn i bussen. 

Klager forklarer at billettkontrollen kom om bord på stoppet etter. De gikk forbi 10
stykker og kom direkte til klager som satt helt bakerst i bussen og ba klager vise billett.
Klager viste frem sin billett og fikk beskjed om at han kjøpte billetten nylig og at det
er grunnlag for gebyr. Klager forklarer at han aldri har opplevd lignende oppførsel fra
kontrollører i alle de årene han har tatt Ruter. Klager var ikke ferdig med å forklare til
billettkontrolløren hva som hadde skjedd og kontrolløren gikk bare videre. Klager mener
det er uakseptabelt. 

Klager anfører at det ikke stemmer at gebyret ble ilagt kl. 14:56:00 og at billett ble kjøpt
kl. 14:56:59. Klager forklarer at bussen stoppet kl. 14:58 ved stoppet etter der klager
gikk om bord. Klager mener han har blitt svindlet. Klager stiller spørsmål til hvordan han
kunne få gebyr før han hadde kjøpt billett. 

Klager presiserer at han er en svært pliktoppfyllende person som aldri har sittet på
en buss uten å ha kjøpt billett. Klager mener denne situasjonen var urettferdig. Klager
forklarer at det var en dårlig opplevelse for klager som alltid har vært fornøyd med Ruter
og deres tjenester. 

Klager krever frafall av gebyret.

Tjenesteyterne har i det vesentlige anført
Klager ble ilagt gebyr 18. august 2021 fordi han kjøpte sin billett for sent. Ruter viser til
sitt tidligere svar sendt til klager hvor det fremgår følgende: "Du skriver at kontrollørene
gikk på stoppet etter deg. Kontrollørene gikk på bussen på Trosterud, noe som vil si
at du da reiste fra Ulvenkrysset. Vi kan se at bussen var der fra klokken 14:53:24 til
klokken 14:53:39. Billetten din ble ikke begynt bestilt før klokken 14:56:59, dette er etter
at bussen kjørte fra Trosterud".

Ruters reisevilkår, punkt 3
"Passasjeren skal:
b) ha gyldig billett ved påstigning på et transportmiddel eller ved inntreden i en
kontrollsone. Dette innebærer at elektronisk billett skal være aktivert på dette tidspunkt."

Ruter ser ingen grunn til frafall av dette gebyret.

Nemnda bemerker

Klager ble ilagt gebyr 18. august 2021 fordi han kjøpte sin billett for sent.

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager har opplyst at han gikk om bord i bussen ved Ulvenkrysset. Det fremgår av
bussens sanntidslogg at bussen var ved denne holdeplassen fra kl. 14:53:24 til kl.
14:53:39. Klager sin billett ble ikke begynt bestilt før kl. 14:56:59. Klager hadde derfor ikke
sørget for gyldig billett før ombordstigning, så vilkårene for å ilegge gebyr var således til
stede. 

Klager har anført at han ble ilagt gebyr til tross for at han hadde kjøpt billett. Klager har
anført at han gikk på bussen og hadde problemer med 4G i begynnelsen. Klager anfører
at han kjøpte billett sekundet han gikk på bussen, men den lastet en stund før kortet ble
godkjent. 

Nemnda viser generelt til at det ikke er tilstrekkelig å ha kjøpt billetter, verken
papirbilletter eller elektroniske. Billettene må i tillegg aktiveres enten ved automater eller
lastes ned og bekreftes i mobilappen. Nemnda bemerker at elektroniske billetter skal
være kjøpt og aktivert før påstigning. 

Nemnda viser at til at den reisende selv har ansvaret for å ha gyldig billett. Ved kjøp via
mobilappen er kjøp ikke gjennomført før skjermbildet viser gyldig billett. Nemnda viser
til at den reisende har plikt til å sikre seg at kjøpet er gjennomført før ombordstigning.
Det fremgår av betingelsene for bruk av Ruters app at billett skal være kjøpt før
ombordstigning.

Nemnda finner ikke at det er grunnlag for å anbefale at gebyret frafalles.

Vedtak

Transportklagenemnda finner ikke å kunne anbefale at klager gis medhold.