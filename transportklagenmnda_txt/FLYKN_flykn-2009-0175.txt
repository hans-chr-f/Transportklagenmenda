Vedtak i Transportklagenemnda - Fly

Sammendrag

Feilbestilling av billett over internett

Dato
20.01.2010

Saksnummer
175/09F

Tjenesteyter
Norwegian Air Shuttle ASA

Feilbestilling av billett over internett

Klager har i det vesentlige anført:

Klager bestilte sine billetter sent søndag kveld. Tidlig neste morgen tok klager ut flybillettene
i papirutgave. Han oppdaget da at billettene var feil. Klager mener bestemt at han bekreftet
riktig bestilling.

Klager tok kontakt med Norwegian for å få endret reisen. Han fikk da beskjed om at endringen
koster kr 853.

Klager er av den klare oppfatning at han ikke har gjort noe feil i saken, dette bestrides, men
har etter hans mening ingen rettslig betydning.

Det strider mot avtaleloven § 32 og også mot § 33 å gjøre gjeldende en feil hos den annen
part. Dette betyr at dersom en part inngår en avtale hvor det viser seg at denne er basert på
feile forutsetninger, kan den ikke påberopes av den annen part. Avtalen er følgelig ugyldig.

Norwegian har i det vesentlige anført:

Når man bestiller billetter på flyselskapet sin hjemmeside, vil kunden i løpet av
bestillingsprosessen få beskjed om å kontrollere at alle data som er lagt inn er korrekte. I løpet
av samme bestillingsprosess har også kunden bekreftet å ha lest og akseptert flyselskapets
vilkår. Etter denne bekreftelsen fortsetter bestillingsprosessen og man får til slutt ett
referansenummer.

Flyselskapet viser til sine reisevilkår fremkommer:

«Vilkår per priskategori

Full fleksibel reise

Rabatterte billetter

Her fremkommer det klart at rabatterte billetter ikke kan refunderes ved kansellering.

Videre i flyselskapets vilkår fremkommer det klart at rabatterte billetter kan endres mot gebyr
og eventuelt og eventuelt mellomlegget mellom opprinnelig og ny tilgjengelig pris».

Flyselskapet vedlegger bekreftelse fra sin IT avdeling på hvilken reise klager bestilte da han
booket billetter på flyselskapets nettside.

Flyselskapet har ingen mulighet til å etterkomme klagers krav i denne saken.

Nemnda bemerker:

På bakgrunn av de foreliggende opplysninger finner nemnda det sannsynlig at klager er skyld
i den feilen som oppstod. Nemnda viser til den fremlagte bestillingshistorikken. Alt tyder på at
klagere har tastet feil ved bestillingen.

Nemnda legger til grunn at klager tok kontakt med Norwegian så snart han oppdaget feilen
dagen etter.

Spørsmålet blir om klager har rett til å endre tidspunkt uten endringsgebyr. En samlet
nemnd er av den oppfatning at klagers anførsel om at avtalen er ugyldig under henvisning
til avtaleloven §§ 32 og 33 ikke kan føre frem. Avtalen ble inngått ved klagers fullføring av
bestillingsprosessen. På dette tidspunkt var det ikke noe som tydet på at det forelå noen feil.
Avtalen skiller seg videre i utgangspunktet ikke fra et utall avtaler som inngås over nettet,
og nemnda kan vanskelig se at det vil kunne stride mot redelighet og god tro å gjøre avtalen
gjeldende.

Nemnda har ved den videre vurdering delt seg i et flertall og et mindretall:

Nemndas flertall, formannen og flyselskapenes representanter, er av den oppfatning
at klager ikke har rett til å endre reisen uten å betale endringsgebyr. Den første avtalen
var bindende, og dersom klager ønsker å rette denne, følger det av vilkårene at det må
betales et gebyr. Flertallet kan vanskelig se at det er illojalt av Norwegian å påberope
seg vilkårene i et tilfelle som det foreliggende. Det er klager som har gjort feilen, og det
vil i praksis være vanskelig for Norwegian å skille mellom feiltasting og reisende som
ønsker å endre reisen av andre grunner. Etter flertallets vurdering vil det være i alles
interesse at reglene praktiseres forutsigbart.

Flertallet er etter dette av den oppfatning at Norwegian var berettiget til å kreve
endringsgebyr. Det tilligger ikke nemndas mandat å ha noe oppfatning om gebyrets størrelse.
Dersom de nye tilgjengelige billettene var dyrere enn de bestilte, må klageren også betale
dette mellomlegget.

Nemndas mindretall, forbrukernes representanter, er uenige med flertallet i resultatet:

Mindretallet er kjent med at det i henhold til Norwegian sine avtalevilkår gis adgang til å endre
billetten etter bestilling mot et gebyr. Det må legges til grunn at dette er et tilbud beregnet
på de som har ombestemt seg etter bestilling, og som ønsker å gjøre et navneskifte, endre
tidspunkt eller lignende.

I denne saken dreide det seg imidlertid om en feilbestilling. Klager hadde valgt feil tidspunkt
for reisen, noe han oppdaget morgenen etter bestilling.

Mindretallet vil peke på at det er lett å gjøre feil ved internettbestilling, selv for den
oppmerksomme forbruker. Mindretallet mener at det må være en enkel operasjon for
Norwegian å tilby en slik rettingsadgang, så lenge det meldes fra til selskapet kort tid etter
bestillingen. En slik mulighet vil i tillegg kunne ha relativt stor økonomisk betydning for de
forbrukerne som faktisk har gjort feilbestillinger.

På bakgrunn av det ovennevnte er det derfor etter mindretallets syn i strid med hensynet til
lojalitet i kontraktsforholdet når Norwegian ikke tilbyr forbrukere en mulighet til å rette klare
feilbestillinger så lenge kundene tar kontakt med selskapet og ber om dette kort tid etter
bestilling. Slike klare feilbestillinger kan typisk være feil dato eller feil antall billetter i forhold til
hva kunden hadde tenkt å bestille.

På bakgrunn av det ovennevnte er derfor mindretallet av den oppfatning at klager i denne
saken hadde krav på å få endret sin opprinnelige billett uten ekstra kostnad.

På bakgrunn av flertallet vurdering traff nemnda slikt

Vedtak:

Flyklagenemnda finner ikke å kunne anbefale at klagerne gis medhold.

Nemnda hadde slik sammensetning ved behandling av saken:

Lagdommer Einar Kaspersen, leder

Elise Korsvik, Forbrukerrådet

Sverre Åril, Forbrukerombudet

Olav Grøttland, SAS

Janne G. Soløy, Widerøe's Flyveselskap AS