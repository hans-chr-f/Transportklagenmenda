Vedtak i Transportklagenemnda - Fly

Sammendrag

Klager krever dekket utgifter for seg og sin bagasje T/R på neste reise,
som han må ta for å få gjennomført den ønskede avlyste «topptur».

Dato
20.11.2010

Saksnummer
67/10F

Tjenesteyter
SAS

Klager krever dekket utgifter for seg og sin bagasje T/R på neste reise, som han må ta for å få
gjennomført den ønskede avlyste «topptur».

Klager har i det vesentlige anført:

Klager reiste 21. februar 2010 fra Gardermoen via Bodø til Svolvær med SK4124 og WF818
for å gå på en såkalt «topptur» på ski dagen etter. Klager hadde tatt seg fri fra jobben denne
dagen for å gå på ski med sin sønn som er elev ved folkehøgskolen i Kabelvåg. Før avgang
på Gardermoen sjekket klager inn to kolli. Et skitrekk med ski/staver (gebyr på kr 160) og en
bag med øvrig turutstyr. Ved ankomst i Svolvær var det kun ski/staver som var kommet frem.
Klager etterlyste sin bagasje og fikk først beskjed om at den ville ankomme med første fly
(ankomst kl 05.30) neste dag.

Neste dag kl.07.15 var ingen bagasje ankommet klagers hotell. Klager måte da etterlyse
bagasjen på nytt. Først kl 08.00 fikk klager kontakt med en representant for SAS på
Gardermoen, men hun har ikke mottatt noen beskjed om at klagers bagasje er forsvunnet,
ei heller noen rapport om saken. Kl. 08.45 blir klager kontaktet av SAS Gardermoen med
informasjon om at hans savnede bagasje er funnet der, og at den vil ankomme Svolvær kl
17.56. Kl. 14.07 får klager telefon fra Svolvær flyplass med informasjon om at bagasjen er
ankommet, og vil bli levert i løpet av en halv time.

Kl. 14.35 får klager sin bagasje, men da er det for sent å begi seg ut på den planlagte 6 timers
turen.

Klager henvendte seg til SAS om hvordan han skulle forholde seg til da bagasjen var savnet og
fikk svar tilbake fra SAS om at de ville dekke innkjøp av det aller mest nødvendigste av nøktern
standard i påvente av bagasjen. SAS kunne også vurdere å dekke leie av ski eller skiutstyr.
SAS ber klager om å sende dem eventuelle kvitteringer for utlegg klager fikk grunnet denne
hendelsen. en kompensasjon utover dette kommer dessverre utenom dette hva SAS kan tilby
klager.

Klager viser til at verdien av det å kjøpe nytt utstyr var for høyt og muligheten for å leie utstyr
for en slik tur som han skulle gjennomføre ikke var tilstede.

Da utgiftene ved å kjøpe nytt utstyr ikke ville bli dekket av SAS i sin helhet valgt klager å avlyse
turen og satse på en ny tur neste år.

Klager ønsker da at SAS må bringe klager og hans utstyr gratis frem og tilbake til Svolvær
(eventuelt Tromsø, eller annen tilsvarende destinasjon) på et tidspunkt som passer klager.

SAS har i det vesentlige anført:

I de tilfeller en passasjers bagasje ankommer forsinket, kan SAS tilby å dekke utlegg til kjøp av
det aller mest nødvendige i påvente av at bagasjen kommer til rette. Passasjerens utlegg for
disse «nødinnkjøp» dekkes i ettertid av SAS, mot kvittering, jf SAS befordningsvilkår.

Bagasjeforsinkelsen har ikke påført kunden ekstra kostnader i form av utlegg til kjøp/leie av
utstyr. Han har følgelig ikke fått noen erstatning.

Reisen ble gjennomført som planlagt, og det er derfor heller ikke noen som tilsier at reisen
bør erstattes med ny reise.

Nemnda bemerker:

Flyselskapet er i henhold til luftfartsloven § 10-20 ansvarlig for tap som følge av forsinkelse.
Med «tap» menes økonomisk tap. Ikke-økonomisk tap erstattes ikke.

Nemnda er av den oppfatning at klager i dette tilfellet ikke har lidt noe økonomisk tap.
Han gikk ikke til innkjøp eller leie av utstyr. Han gikk glipp av toppturen, men det er et ikke-
økonomisk tap.

Reisen var en kombinert fritidsreise og jobbreise. Nemnda kan ikke se at bortfallet av
muligheten til å gjennomføre toppturen gjør reisen formålsløs. Det er av denne grunn ikke
grunnlag for refusjon av flybilletten eller rett til ny reise en annen gang.

Nemnda finner etter dette ikke å kunne anbefale at klager gis medhold.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Linda Olsen, Norwegian Air Shuttle ASA

Edith Lundem Jakobsen, Lufthansa German Airlines