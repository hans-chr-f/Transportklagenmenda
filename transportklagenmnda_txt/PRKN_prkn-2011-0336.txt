Vedtak i Pakkereisenemnda

Sammendrag

Saken gjelder standard på leilighet, Mallorca.

Dato
26.09.2012

Saksnummer
336/11

Tjenesteyter
Apollo Reiser AS

Sakens dokumenter ble lagt frem.

Klager: X

Turarrangør: Apollo Reiser AS

Antall reisende: 4

Reisens pris: 10.500,- pr. par.

Saken gjelder:

Saken gjelder standard på leilighet, Mallorca.

Klager anfører at standarden på det 4* bosted de hadde bestilt og fikk, var langt
dårligere enn forventet. Leiligheten var knøttliten - spisestuestoler måtte flyttes for å
komme inn i kjøleskap og de måtte gå sidelengs mellom sengeenden og veggen for å
komme til den ene siden av sengen. Verandaen var også liten, og solen ble borte fra kl
11.25 og utsikten var dominert av et tak og en sidevegg.

De fikk ikke bytte til annen leilighet på hotellet, men fikk etter hver tilbud om leilighet på annet
hotell mot å betale 310 euro. Det hotellet hadde de selv funnet frem til.

Beløpet kreves refundert, foruten kompensasjon for å ha brukt en dag av ferien til å ordne
med nytt bosted og dekning av en prisdifferanse på kr. 900,-

Apollo har vist til at selv om leiligheten var liten, var det ingen mangler ved den.

Heller ikke var det noen feil med balkong eller utsikt. Enkelte leiligheter er større enn andre
og har bedre utsikt, men så lenge leiligheten ikke avviker fra det avtalte gir det ikke rett til
prisavslag.

Nemnda bemerker:

En pakkereise er mangelfull når den avviker fra det som er avtalt eller forutsatt, jf.
pakkereiseloven § 6-1 - Mangler kan gi grunnlag for prisavslag hvis de ikke avhjelpes innen
rimelig tid.

Nemnda forstår klagen slik at det er rommets størrelse og utsikten som er hovedgrunnlaget
for klagen på bostedets standard. I henhold til opplysningene i hotellbeskrivelsen er rommene
på 34 kvm og noen på 31,5 kvm.

Klager har ikke anført at den leilighet de fikk var mindre enn dette.

Nemnda kan da ikke se at det foreligger en mangel i forhold til det som er avtalt eller
forutsatt.

Når det gjelder balkongen og utsikten, fremgår det av beskrivelsen at det er «balkong eller
markbalkong, noen med begrenset havutsikt».

Klager har ikke bestilt leilighet som garanterer havutsikt utover dette.

Nemnda finner derfor at det heller ikke på dette punkt foreligger noen mangel.

Vedtak:

Reklamasjonsnemnda kan ikke anbefale at det gis noe prisavslag.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Vigdis Fiske Amisol AS

Ellen Pytte, Star Tour AS.