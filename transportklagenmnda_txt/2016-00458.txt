Vedtak i Transportklagenemnda - Fly

Sammendrag

Krav om kompensasjon for dårlig kundeservice.

Dato
01.09.2017

Saksnummer
2016-00458

Tjenesteytere
TAP Portugal

Klager har i det vesentlige anført

Klager hadde bestilt en reise for han selv og sin partner fra Oslo til Lisboa den 27. juli
2016 med flight TP761. Klagers partner er allergisk mot sitrusfrukter, og de hadde
informert flyselskapet på forhånd. Denne allergien er svært farlig ved opphold i en
trykkbeholder, som ombord på et fly . Ombord på flyet valgte klager å informere
betjeningen også for å få de til å annonsere over høyttalerne at ingen ombord måtte
nyte sitrusfrukter. Klager ble møtt av svært dårlige service blant crewet. Han fikk
ingen respons på sine henvendelser til å begynne med, deretter ble han møtt av null
forståelse for alvoret i situasjonen. Et kvinnelig besetningsmedlem spurte klagers partner
spydig hvordan hun greide å overleve å gå på gaten med slik en alvorlig allergi. Klager
forklarte at situasjonen var annerledes utenfor en trykkbeholder. Videre sa kvinnen at
passasjerene fikk lov til å nyte sitrusfrukter ombord om de ville det. 

Etter to timers flyvningen, med kun en time igjen, ble det over høyttalerne annonsert at
en passasjer tilsynelatende var allergisk mot appelsiner, og at passasjerene derfor ikke
burde spise disse. 

Ved ankomst Lisboa krevde klager å få navn på besetningsmedlemmene inkludert
kapteinen, han fikk dette til slutt da crewet ble klar over at klager tok opp samtalen på
lydfil. 

Klager stiller seg sterkt kritisk til denne episoden og krever en unnskyldning og forklaring
fra TAP Portugal, samt en kompensasjon for hendelsen.

Tjenesteyterne har i det vesentlige anført
TAP Portugal beklager på det sterkeste hendelsen klager beskriver. TAP Portugal jobber
med å forbedre seg på service og kompetanse, og informasjonen klager har lagt frem er
en viktig del av den prosessen. 

TAP Portugal beklager nok en gang, og ønsker klager velkommen tilbake ombord hos
flyselskapet.

Nemnda bemerker

Slik nemnda ser det bør passasjerer gi beskjed om allergier ved bestillingen, jf
eksempelvis FLYKN-2015-770. 

Nemnda betviler verken opplysningen fra klageren om at han i forkant av reisen ga
beskjed om at samboeren har alvorlig sitrusallergi til reisebyrået eller opplysningen
fra TAP Portugal om at flyselskapet ikke fikk denne beskjeden videreformidlet fra
reisebyrået. 

Slik nemnda ser det må flyselskapet uansett om det har fått forhåndsbeskjed, forventes
å kunne improvisere og gjøre det som med rimelighet kan kreves med sikte på å ivareta
allergikeres liv og helse. 

TAP Portugal ser ut til å være enig i dette.

Nemnda ser derimot ikke grunnlag for å anbefale en erstatning for ikke-økonomisk
skade for dårlig kundebehandling: 

Nemnda treffer vedtak etter skriftlig saksbehandling, jf transportklagenemndforskriften
§ 5-5, og mener da å ikke ha godt nok grunnlag for å ta stilling til spørsmålet om det er
ansvarsgrunnlag for slik erstatning  uten muntlige forklaringer, jf § 6-2 bokstav c) og d). 

Nemnda avviser etter dette saken.

Vedtak

Transportklagenemnda - fly avviser saken.