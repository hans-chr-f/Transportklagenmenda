Vedtak i Transportklagenemnda - Fly

Sammendrag

Krav om standarderstatning og tapt arbeidsfortjeneste grunnet kansellering.

Dato
08.10.2019

Saksnummer
2018-03154

Tjenesteytere
Widerøe

Klager har i det vesentlige anført

Klager skulle reise fra Tromsø til Honningsvåg via Hammerfest den 10. juni 2018 kl
18.55. Ved ankomst Hammerfest ble det klart at det ikke var mulig å ta av med WF978 til
Honningsvåg grunnet værforholdene.

I stedet for å tilby passasjerene bakketransport ble de innlosjert på hotell og booket om
til ny avgang dagen etter. Dersom klager hadde blitt tilbudt transport med buss eller
drosje ville han ankommet Honningsvåg ca kl 02.00, dette har han opplevd flere ganger. I
stedet ankom han kl 11.50 den 11. juni, 10 timer senere enn nødvendig. 

Widerøe hevder det ikke var busser eller drosjer å oppdrive, men klager snakket
med drosjesjåfører samme kveld som sa de ikke hadde blitt forespurt av Widerøe å
gjennomføre en slik transport. 

Klager krever standarderstatning 250 euro i henhold til EU-forordning 261/2004. Videre
krever han tapt arbeidsinntekt på kroner 1 483,40.

Tjenesteyterne har i det vesentlige anført
WF978 ble kansellert som følge av tett tåke, det vises til fremlagt dokumentasjon. 

Hendelsen er ikke kompensasjonsberettiget da årsaken var ekstraordinære
omstendigheter utenfor Widerøes kontroll.

Kanselleringen oppstod sent på kveld, og Widerøe så det som hensiktsmessig å
innlosjere passasjerene på hotell og overføre dem til første fly dagen etterpå. Widerøe er
ikke pliktig til å sette opp bakketransport, dette er noe flyselskapet gjør i enkelt tilfeller
der det er få omrutingstilbud eller fullt neste dag.

Widerøe kan ikke imøtekomme klagers krav.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf EU-forordning 261/2004 artikkel 5 og 7. 

Værforhold som påvirker flytrafikken ved at det ikke er mulig å lande/ta av, kan være en
ekstraordinær omstendighet som medfører at den reisende ikke har krav på erstatning.
Dette må vurderes konkret.  

Nemnda mener at flyselskapet Widerøe har godtgjort at verken kanselleringen eller
de ekstraordinære omstendighetene kunne vært unngått selv om alle rimelige tiltak
var truffet. Dokumentasjonen viser at klagers flygning ble kansellert som følge av
dårlig sikt, tett tåke. Kanselleringen gir således ikke rett til standarderstatning etter EU-
forordningen. 

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf artikkel
8. Widerøe tilbød klager forpleining og omruting på eget fly neste formiddag. Etter
nemndas vurdering må dette anses som innen rimelig tid. Selskapet plikter ikke å tilby
transport med andre transportmidler.

Klager har videre krevd erstatning for tapt arbeidsfortjeneste. Slike utgifter er ikke
dekningsmessige etter EU-forordningen. 

Nemnda mener at flyselskapet heller ikke kan holdes ansvarlig for disse utgiftene i
medhold av luftfartsloven § 10-20 heller, og viser til begrunnelsen for at klageren ikke
har rett til standarderstatning. Flyselskapet må sies å ha godtgjort at det har tatt alle
forholdsregler som med rimelighet kan kreves for å unngå tapet også i luftfartslovens og
Montreal-konvensjonens forstand.

Vedtak

Transportklagenemnda - fly anbefaler ikke at klager gis medhold.