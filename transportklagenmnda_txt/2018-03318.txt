Vedtak i Transportklagenemnda - Fly

Sammendrag

Krav om tapt arbeidsfortjeneste grunnet kansellering.

Dato
08.10.2019

Saksnummer
2018-03318

Tjenesteytere
Widerøe

Klager har i det vesentlige anført

Klager skulle reise fra Bergen til Bodø den 29. juni 2018 kl 14.55 med WF618. Flyet ble
kansellert, og klager ble tilbudt ombooking først to dager senere 1. juli kl 14.55.

Klager led økonomisk tap for mistet nattevakt i ambulansen i Bodø den 29. juni og 30.
juni grunnet kanselleringen. Dette tapet er større enn den standardiserte
kompensasjonen på 250 euro. Klager krever derfor erstatning for tapt arbeidsinntekt for
disse to nattevaktene, som i sum utgjør kr 8 302,16.

Tjenesteyterne har i det vesentlige anført
WF618 ble kansellert som følge av mangel på crew. Widerøe har refundert klagers
utgifter i ventetiden med kroner 766, samt utbetalt 250 euro i henhold til EU-forordning
261/2004.

Tapt arbeidsinntekt dekkes ikke av Widerøe.

Widerøe kan ikke imøtekomme klagers krav utover det som allerede er utbetalt. 

Det vises for øvrig til Widerøes brev.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Flyselskapet Widerøe har utbetalt 250 euro i henhold til forordningen, samt refundert
klagers utgifter til mat, drosje og ferge i ventetiden.  

Klager mottok forpleining, men tapte arbeidsinntekt. Han har fremlagt bekreftelse fra
arbeidsgivere på at dette til sammen utgjorde kroner 8 302,16 delt på to dager.

I henhold til Montrealkonvensjonen artikkel 19 er fraktføreren ansvarlig for tap som følge
av forsinkelse ved lufttransport av passasjerer, med mindre han godtgjør at han selv og
hans folk har tatt alle forholdsregler som med rimelighet kan kreves for å unngå tapet,
eller at dette ikke har vært mulig. 

Widerøe har forklart at forsinkelsen ble forårsaket av mangel på crew. Flyselskapet
har imidlertid ikke forklart dette nærmere eller underbygget med tilstrekkelig
dokumentasjon. Flyselskapet kan ikke sies å ha godtgjort at det har tatt alle
forholdsregler som med rimelighet kan kreves for å unngå tapet. Selskapet er dermed
ansvarlig for det tap klager led som følge av forsinkelsen.

I henhold til EU-forordning 261/2004 om flypassasjerers rettigheter artikkel 12 skal
standarderstatning etter EU-forordningen trekkes fra erstatning på annet grunnlag.
Passasjeren har således alltid krav på å få utbetalt standarderstatningen dersom
vilkårene er til stede for dette. Har passasjeren også rett til erstatning på annet
grunnlag, og denne overstiger standarderstatningen som i nærværende sak, kommer
standarderstatningen til fradrag. Transportklagenemndas praksis i tilsvarende saker
bekrefter dette prinsippet. 

Klager har etter dette bare krav på å få utbetalt den delen av den individuelle
erstatningen som overskyter standarderstatningen.

Vedtak

Transportklagenemnda-fly anbefaler at Widerøe erstatter klagers tap av arbeidsinntekt
med kroner 8 302,16 med fradrag av 250 euro.