Vedtak i Transportklagenemnda - Fly

Sammendrag

Krav om refusjon av utgifter til taxi ved forsinkelse. Sen ankomst som
medførte at det ikke lenger var mulig å reise med offentlig transport.

Dato
21.08.2018

Saksnummer
2018-00134

Tjenesteytere
Norwegian

Klager har i det vesentlige anført

Klager reiste med Norwegians flyvning D81043 fra Oslo lufthavn (OSL) til Roma (FCO)
5. november 2017 kl. 17.55, med planlagt ankomsttid kl. 21.05. Flyvningen ble forsinket
med cirka to timer. Klager hadde forhåndsbestilt togbilletter, og da hun ankom Roma var
det ikke lenger mulig å reise med offentlig transport. Da klager hadde mottatt bagasjen
var klokken 00.30. Hun tok derfor taxi fra flyplassen til Civitaveccia, og har fremsatt krav
om refusjon av sine utgifter til taxi til 125 euro.

Tjenesteyterne har i det vesentlige anført
Norwegians flyvning D81043 fra Oslo til Roma 5. november 2017 ble forsinket med to
timer og fire minutter. Forsinkelsen skyldtes dårlige værforhold i Roma på forutgående
flyvning D81042. 

Det var ingenting Norwegian kunne gjort for å begrense forsinkelsen. Leie av ekstern
kapasitet ble ikke vurdert, da dette er en tidkrevende prosess, og et slikt tiltak ville ikke
gjort forsinkelsen kortere for berørte passasjerer. Videre ville heller ikke omrokering av
egne fly eller omruting gjort forsinkelsen kortere for passasjerene. 

Norwegian Air Shuttle (NAS) har base på Oslo lufthavn, men klagers flyvning
var operert av Norwegian Air International (NAI). NAI er en egen enhet med
separat myndighetstillatelse (AOC), en annen enn den som er gitt NAS. Da disse
myndighetstillatelsene ikke er de samme, kan ikke fly og personale overføres mellom
enhetene på kort varsel, da dette krever ytterligere tillatelser. 

Norwegian anfører at da forsinkelsen var under tre timer, vil ikke klager få medhold i et
eventuelt krav om standardkompensasjon etter EU-forordning 261/2004. 

Videre anfører selskapet at fraktføreren er ansvarlig for tap som følge av forsinkelse ved
lufttransport, med mindre han godtgjør at han selv og hans folk har tatt alle rimelige
forholdsregler som med rimelighet kan kreves for å unngå tapet, eller at dette ikke
har vært mulig for dem, jf. luftfartsloven § 10-20. Norwegian anfører at flyselskapets
forpliktelser bør være begrenset eller bortfalle i de tilfeller der en hendelse er forårsaket
av ekstraordinære omstendigheter som ikke kunne vært unngått selv om alle rimelige
tiltak ble truffet. Flyselskapet hevder at de ovennevnte værforhold utgjør en slik
ekstraordinær omstendighet, og avviser på dette grunnlag klagers krav om refusjon av
transportutgifter etter ankomst til Roma.

Nemnda bemerker

Norwegians flyvning D81043 fra Oslo til Roma 5. november 2017 ble forsinket med to
timer og fire minutter.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Forsinkelsen overstiger ikke tre timer, og klager har etter nemndas syn ikke krav på
standarderstatning. 

Klager har fremsatt krav om refusjon av sine taxiutgifter ved sen ankomst til Roma, da
det ikke var tilgjengelig kollektivtransport da flyet landet. Det følger av luftfartsloven §
10-20 at fraktfører er ansvarlig for klagers tap ved forsinkelse, med mindre fraktfører
godtgjør at hans selv og hans folk har tatt alle forholdsregler som med rimelighet kan
kreves for å unngå tapet, eller dette ikke har vært mulig.

Forsinkelsen på D81043 skyldtes værforholdene ved flyplassen i Roma tidligere denne
dagen, da det var regn og tordenvær. Nemnda mener at Norwegian her har tatt alle
forholdsregler, og det er etter nemndas syn ikke ansvarsgrunnlag for dekning av utgifter
til taxi.

Vedtak

Transportklagenemnda - fly anbefaler ikke at klager gis medhold.