Vedtak i Pakkereisenemnda

Sammendrag

Krav om standarderstatning i henhold til Eu-forordning 261/2004
på 400 euro per person ved forsinkelse på hjemreisen fra Kypros.

Dato
09.10.2015

Saksnummer
121/14PF

Tjenesteyter
Ving Norge AS

Saken gjelder:

Krav om standarderstatning i henhold til Eu-forordning 261/2004 på 400 euro per person ved
forsinkelse på hjemreisen fra Kypros.

Klager har i det vesentlige anført:

Klager og hennes medreisende skulle reise hjem fra Kypros til Stavanger den 24. mai 2014
med Norwegians rute DY9531 kl. 01.15.

Flyet ble forsinket og klager krever standarderstatning i henhold til Eu-forordning 261/2004 på
400 euro pr. person, totalt 1200 euro.

Det vises for øvrig til klagers brev.

Ving Norge AS har i det vesentlige anført:

Ving viser til rapport og dokumentasjon fra Norwegian i forbindelse med forsinkelsen på
DY9531 fra Kypros til Stavanger den 24. mai 2014.

Årsaken til forsinkelsen var sent innkommet fly til Kypros som følge av teknisk feil som måtte
repareres før avreise fra Stavanger Lufthavn Sola tidligere på dagen. Dette førte igjen til pålagt
hvile for kabinpersonalet. Klagers fly skulle ha landet på Stavanger Lufthavn Sola kl. 05.00
den 24. mai, men landet ikke før kl. 19.27. Forsinkelsen ble på 14 timer og 27 minutter. Ving
har tilbudt de reisende en voucher på 7 euro ved gaten, hotellrom på Hotell Hilton Park og
ytterligere en voucher på 15 euro etter ankomst flyplassen før flyavgang.

Ving bekrefter at de tekniske problemene oppstod under drift og utenfor planlagt vedlikehold.
Norwegian følger alle vedlikeholdsprogrammer pålagt av Luftfartstilsynet, samt av
flyprodusenten. Ving har sine egne vedlikeholdsrutiner i tillegg til disse. De vurderer det derfor
slik at uregelmessigheten var utenfor deres kontroll. I de tilfeller hvor en uregelmessighet
er forårsaket av en ekstraordinær omstendighet, er flyselskapet unntatt fra forpliktelsene til

å betale kompensasjon eller ekstra ut gifter. Omstendigheter som er utenfor flyselskapets
kontroll er hendelser som ikke er forårsaket av en handling eller unnlatelse av flyselskapet.

Ving henviser til aktuell lovgivning og dommer som finnes i Eu-domstolen., ref. Europeiske
domstolen - C-402/07 (Sturgeon) og C-549/07 (Wallentin-Hermann)

Forsinkelsen skyldtes en plutselig oppstått feil og Ving finner ikke grunnlag for erstatning i
henhold til Eu-forordning 261/2004.

Det vises for øvrig til Vings brev.

Nemnda bemerker:

Nemnda legger til grunn at partene er enige om at flyet ble forsinket med 14 timer og 33
minutter.

Den rett til erstatning flypassasjerer har etter Art.7 i  Eu-forordning 261/2004 gjelder ikke
dersom flyselskapet/turarrangør kan godtgjøre at forsinkelsen skyldes «ekstraordinære
omstendigheter som ikke kunne ha vært unngått selv om alle rimelige tiltak var truffet» - Art.5
nr.3. Det er flyselskapet som etter dette må godtgjøre at det foreligger slike ekstraordinære
omstendigheter, og bestemmelsen tolkes strengt. Pakkereisenemnda har tidligere lagt til
grunn at også når det gjelder tekniske feil, er det flyselskapet som må godtgjøre at slike feil er
«ekstraordinære omstendigheter» i forordningens forstand. Det er flyselskapet som har størst
mulighet til å påvirke og forhindre at tekniske feil oppstår. Også preventive hensyn tilsier at
flyselskapet i utgangspunktet må bære ansvaret også ved tekniske feil.

At flyselskapet har utført normalt obligatorisk vedlikeholdsprogram og feilen oppstår
plutselig eller oppdages plutselig før avgang, betyr ikke uten videre at det foreligger slike
ekstraordinære omstendigheter som  forordningen krever for å bli fritatt for ansvar.

I det foreliggende tilfelle har flyselskapet opplyst at feilen skyldes at det oppsto et plutselig
og uforutsett problem med PSEU light på foregående avgang. Feilen gjelder lys/indikator i
forbindelse med en låsesensor for nesehjulet. Saken er forelagt for Luftfartstilsynet, som har
funnet feilen tilstrekkelig dokumentert. Tilsynet har ikke hatt bemerkninger til flyselskapets
beskrivelse av den tekniske feilen eller den fremlagte dokumentasjonen. Som en følge av det
tekniske problemet ble flyet forsinket fra Stavanger til Larnaca med 2 timer og 11 minutter.
Dette medførte pålagt hviletid for flybesetningen etter at de ankom Larnaca. Norwegian har
i mail av 6. juni 2014 redegjort for hvorfor det ikke var mulig å bytte flybesetning slik at en så
lang forsinkelse kunne ha vært unngått.

Som det fremgår ovenfor, har Luftfartstilsynet funnet dokumentasjonen tilstrekkelig, og
har ikke hatt bemerkninger til flyselskapets bekrivelse av den tekniske feilen. Etter dette
legger nemndas flertall til grunn at feilen oppsto uten forvarsel til tross for rutinemessig
teknisk vedlikehold. Etter flertallets vurdering var det ikke praktisk mulig å treffe tiltak
for å unngå feilen som førte til at forsinkelse rammet passasjerer på to flyvninger. Slik
nemndas flertall forstår problematikken i forbindelse med flybesetningen, vil en tur/retur-
flyvning av den lengden det her er tale om ikke kunne gjennomføres hvis det oppstår
forsinkelse av noen lengde, uansett om flybesetning hadde vært byttet i Stavanger fordi
arbeidstidsbestemmelsene ikke gir rom for det. Forsinkelsen gir derfor etter flertallet syn ikke
rett til erstatning etter Eu-forordningen.

Mindretallet, nemndas to forbrukerrepresentanter, er av den oppfatning at det er flyselskapet,
og/eller reisearrangøren, som normalt må ha ansvaret for at tekniske feil på fly inntrer selv
om feilene opptrer plutselig og utenfor normalt vedlikehold.

Det vises til at hovedregelen er at flyselskapene er ansvarlige for å utbetale
standarderstatning til sine passasjerer ved forsinkelse, jf. Eu-forordningen nr. 261/2004 for
flypassasjerer art. 5 nr. 1 bokstav c). Unntaket fra denne plikten gjelder kun der selskapet kan
godtgjøre at innstillingen eller forsinkelsen skyldes «ekstraordinære omstendigheter som ikke
kunne vært unngått selv om alle rimelige tiltak var truffet.», jf. art. 5 nr. 3.

Eu-domstolen i sak C-549/07 (Wallentin-Hermann dommen) uttaler at tekniske feil ikke
er omfattet av begrepet ekstraordinære omstendigheter «med mindre feilen skyldes
begivenheter, som på grunn av feilens karakter eller opprinnelse ikke er et ledd i det berørte
flyselskaps sedvanlige aktivitetsutøvelse og ligger utenfor flyselskapets faktiske kontroll.»
Ettersom det ligger innenfor flyselskapets sedvanlige virksomhetsutøvelse å måtte løse og
rette opp tekniske feil som inntrer, er mindretallet av den oppfatning at plutselige oppståtte
tekniske feil normalt ikke kan ses som en ekstraordinær omstendighet. Dette stiller seg
annerledes dersom feilen er inntrådt pga. forhold utenfor flyselskapets kontroll, f.eks. der
feilen skyldes lynnedslag, birdstrike, sabotasje, terrorisme, skjult fabrikasjonsmangel o.l.

Mindretallets finner dessuten støtte i sin fortolkning av forordningen i nye avgjørelser fra
Court of Appeals i England og Østre Landsret i Danmark om standarderstatning ved teknisk
svikt.

I samsvar med flertallets syn gir forsinkelsen ikke rett til erstatning etter Eu-forordningen.

Anvendelsen av Eu-forordningen berører imidlertid ikke passasjerenes rett til erstatning på
annet grunnlag. Forsinkelse på hjemveien av den lengden som det er tale om her, utgjør en
mangel ved pakkereisen, jfr. Alminnelige vilkår for pakkereiser punkt 8.2 V. Bestemmelsen
pålegger i utgangspunktet arrangøren et objektivt kontraktsansvar. Det vises til Ot.prp.nr.35
(1994-1995) side 89, første spalte. Mangelen skyldes en feil hos underleverandøren, som
arrangøren hefter for.

Nemnda finner etter omstendighetene at erstatningen for forsinkelsen bør settes til kr 800 pr.
person, totalt kr 2.400.

Vedtak:

Pakkereisenemnda anbefaler at det utbetales en erstatning på kr 800 pr. person, totalt kr
2.400.

Vedtaket er avsagt med den dissens som fremgår ovenfor.