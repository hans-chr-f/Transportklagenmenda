Vedtak i Transportklagenemnda
- Kollektivreiser

Sammendrag

Krav om refusjon av månedskort som følge av forsinkelse.

Dato
05.04.2022

Saksnummer
2022-00108

Tjenesteytere
Ruter

Klager har i det vesentlige anført

Klager har anført at han skulle ta bussen fra Uranienborgveien til Københavngata den 22.
oktober 2021. Klager har anført at bussen skulle gå fra Uranienborgveien kl. 11.25, men
bussen var forsinket, og han måtte vente på neste bussavgang, som var kl. 11.55. Klager
har anført at han ankom Københavngata 30 minutter forsinket.

Klager anfører at det følger av reisegarantireglene at dersom man må vente på neste
buss i mer enn 20 minutter, har man rett på refusjon. Klager anfører videre at han skrev
en melding til Ruter da han sto på busstoppet og at han fikk beskjed om at han kunne
søke om refusjon.

Til Ruters tilsvar anfører klager at det er bekreftet at tjenesteleverandøren har gjort en
feil. Klager anfører at det er en link på Ruters hjemmeside som viser grunnlagene for
refusjon og reisegarantien. Klager anfører at han ikke har funnet et obligatorisk punkt
om at man må ta drosje i stedet for buss, trikk eller andre transportmidler som kjøres
på vegne av Ruter. Klager anfører at dette må være opp til personen som venter på det
aktuelle transportmiddelet. Klager anfører at det ikke spiller noen rolle om personen har
tatt et offentlig transportmiddel eller drosje, da det i denne konkrete situasjonen er viktig
at bussen kom så sent. Klager mener at det er feil informasjon som er oppgitt av Ruter
angående refusjon og reisegarantien, og han viser til informasjonen som er oppgitt på
nettsidene deres.

Klager krever refusjon av månedskortet pålydende 795 kroner.

Tjenesteyterne har i det vesentlige anført

Ruter avviser kravet om refusjon av billett. I Ruters reisegaranti står det at man kan ta
drosje, bil (kilometergodtgjørelse) eller alternativ transport dersom vilkårene for dette er
oppfylt.

Nemnda bemerker

Det fremgår av reisevilkårene til Ruter at dersom passasjeren blir mer enn 20 minutter
forsinket som følge av at Ruter ikke er i rute, refunderer Ruter dokumenterte utlegg på
inntil 750 kroner dersom vilkårene for dette er oppfylt.

I dette tilfellet har ikke klager fremlagt dokumentasjon på at det påløp utlegg som han
ellers ikke ville hatt. Klager har krevd refusjon av månedskortet han hadde.

Reisegarantien har ingen bestemmelser om refusjon av periodebillett grunnet
forsinkelse. Av EU-forordning 181/2011 artikkel 19 følger det at passasjeren har rett på
en forholdsmessig andel av kostnaden for periodekort, så lenge forsinkelsen er på mer
enn 120 minutter. I dette tilfellet har klager oppgitt at forsinkelsen var på 30 minutter.

Nemnda kan etter dette ikke se at det er grunnlag for å anbefale refusjon av
månedskortet.

Vedtak

Transportklagenemnda anbefaler ikke at klager gis medhold.