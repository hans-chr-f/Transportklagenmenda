Vedtak i Transportklagenemnda
- Kollektivreiser

Sammendrag

Krav om refusjon av drosjeutgifter på grunn av
forsinket buss - ikke beregnet nok overgangstid

Dato
20.10.2021

Saksnummer
2021-00926

Tjenesteytere
Kolumbus AS

Klager har i det vesentlige anført

Klager skulle reise med bussen 31. mai 2021 fra Jernbaneveien til Stavanger lufthavn.
Klager skulle bytte fra busslinje 2 til busslinje 42 ved Hagakrossen. Klager anfører at
første buss ble forsinket fordi det kom billettkontroll om bord og dette tok nokså lang tid.
Klager forklarer at bussen ankom Hagakrossen ca. kl. 13:38 og dermed var den foreslåtte
forbindelsen videre, med avgang kl. 13:29, allerede gått. 

Neste buss var angitt kl. 13:59 med ankomst 14:11. Dette ville medføre en 30 minutters
forsinkelse og risiko for å miste flyforbindelse videre. Klager og reisefølget valgte derfor
å ta taxi for å innhente reiseruten. Slik nettsiden for reiseforslag ved søk om en reise fra
adresse A til adresse B fungerer på Kolumbus sin nettside på mobil er det fullstendig
umulig for en vanlig bruker av nettsiden å se at dette ikke er en reell reise og at noen
tilleggstider må plottes inn slik kundesenteret påstår. 

I dialogen klager har hatt med Kolumbus fremgår det at klager mener at
reiseplanleggeren villeder kunder til å tro at det er trygt å reise med selskapet og at
man skal komme frem til angitt tid er en sak for seg selv. Klager mener at selskapet
har et system på plass for å fraskrive selskapet for ethvert ansvar. I dette tilfellet var
det kontrollørene som medførte forsinkelsen slik at korresponderende buss ifølge
reiseplanleggeren ikke kunne nås. 5 minutter ville ikke gjort noe fra eller til i dette tilfelle,
for kontrollen oppholdt bussen lengre enn det. Klager mener at reisegarantien er falsk og
bør ansees som villedende markedsføring. 

Etter at klager har mottatt Kolumbus sitt tilsvar i saken vil han påpeke at selskapet
kommer med usannheter i sitt svar ved å beskrive situasjonen fordelaktig for seg og
direkte lyve om hva den reisende hadde søkt på ved å skrive "Reisesøket Klager gjorde
var for rute 2 til Hagakrossen og deretter rute 42 fra Hagakrossen." Klager forklarer
at han ikke er kjent med ruter for kollektivtransport i Stavanger og derfor søkte reise
fra adresse i Stavanger sentrum (Radisson Blue Atlantic hotell) til Stavanger Lufthavn
i selskapets applikasjon. Klager viser til dokumentasjon hvor reiseruten han fikk opp
fremgår. 

Klager, som enhver annen ville ha gjort, gikk ut fra at han kunne stole på selskapets egne
ruteforslag for å bringe han fra punkt A til punkt B slik søket er utformet. Søkeresultatet
var inklusive beregnet tid for gangavstand til start og fra slutt-holdeplassen i forhold til
adressene han søkte. Dette ga en ekstra "trygghet" som i ettertid viste seg å være falsk,
til påliteligheten av den foreslåtte reiseruten.

Klager vil gjøre alle parter oppmerksom på at ingen steder signaliseres det faktum at
reiseforslaget ikke er reelt, og at det må gjøres tilvalg andre steder. Klager testet søket
igjen nå og fikk likedan reiseforslag som han var uheldig nok til å stole på sist i Stavanger.
Å postulere at en bruker av deres nettsider bør gjøre tilvalg, selv om behov for sånne ikke
blir signalisert tydelig i søkeresultatet kan umulig frita selskapet fra ansvar å levere reelle
forslag av reiseruter.

Klager konstaterer at selskapet velger å komme med usannheter om de faktiske
hendelsene for å bortforklare deres nettsides ufullkommenheter. Selskapet viser ved
dette at de bevisst villeder forbrukere og leverer falske forslag av reiseruter som gjør at
reiser selskapet tilbyr fremstår mer effektive enn det de egentlig er.

Etter at klager har mottatt Kolumbus sin kommentar i saken legger han til at han som
forbruker registrerer at Kolumbus AS forsøker å opprette en egen 'logikk' angående hva
innebærer en reell og gjennomførbar reise. Det som blir presentert av Kolumbus AS
strider mot det som er en selvfølge hos tilsvarende aktører i Norge og internasjonalt. Jfr.
ruter.no, et hvert søk for en reise fra punkt A til punkt B, gir reelle og gjennomførbare
reiseforslag, overgang, om slik er nødvendig, blir regnet inn med tilstrekkelig margin med
bakgrunn i den kunnskapen reiseselskapet besitter og som kunden har lite eller ingen
forutsetninger til å kjenne til.

Videre legger klager til at ingen av selskapene han kjenner til, utenom nå Kolumbus AS,
forventer at kunden skal på forhånd vite hvilke av ruter innebærer overgang og hvilke
ikke, og hvor lang tid slike eventuelle overgang vil kunne kreve. Kravet som Kolumbus AS
presenterer, om at forbruker må ha forhåndskunnskap om reisen for å kunne benytte
applikasjonen deres, fremstår som urimelig fordi man nettopp anvender selskapets
applikasjon for å innhente opplysninger om noe man ikke kjenner til fra før. Å lempe
ansvaret for ikke gjennomførbare reiseforslag levert av Kolumbus AS over på forbruker
fremstår dermed som urimelig.

Klager krever utlegg til taxi refundert til totalt kr. 226.

Tjenesteyterne har i det vesentlige anført
Tjenesteyter har ikke direkte buss mellom Stavanger sentrum og Stavanger Lufthavn,
Sola. Den kommersielle aktøren Flybussen tilbyr det. Tjenesteyter har derimot en rekke
muligheter dersom man velger å bytte buss underveis mellom de to stedene.

Reisesøket klager gjorde var for rute 2 til Hagakrossen og deretter rute 42 fra
Hagakrossen. Det fremkommer tydelig i reisesøket at det er 0 minutter overgang mellom
disse avgangene, og det fremkommer ikke at det er korrespondanse mellom rutene.
Reisen kan foretas da det er raskeste reise, men risikoen for å ikke nå frem til neste rute
er tilstede når man har valgt en reise med 0 minutter overgang.

Det står tydelig i søket at den ene rutebussen skal være på stedet 13:29 og den andre
skal være på stedet 13:29. Noe som tilsier en manglende overgangstid der man selv som
reisende må vurdere om man ønsker å benytte seg av reisen.

Alternativt kan man velge i reiseplanleggeren å kun vise avganger med mer overgangstid.
Eller man kan se på de valgene som fremkommer som reiser, og velge den som har nok
overgangstid i tilfelle noe uforutsett skulle skje som gir noen minutters forsinkelse. 

I dette tilfellet var rute 2 blitt forsinket med 3 minutter grunnet trafikk fra starttidspunkt
til Madla hvor det var billettkontroll. Billettkontrollen tok i underkant av 4 minutter.
Deretter ble det ytterligere 2 minutter forsinkelse fra Madla til Hagakrossen grunnet
trafikk. 

Et vilkår for utbetaling av reisegaranti er at man har beregnet nødvendig gangtid og 5
minutter overgang.

Det er leit at passasjer ikke rakk frem med valgt reise. Reisen var valgt med 0 minutter
overgangstid. Dette fremkommer tydelig på reiseforslaget, og det var ikke valgt i
reisesøket ekstra overgangstid. Man kunne valgt andre avganger der overgangstiden var
5 minutt eller mer og da ville reisegarantien blitt utløst. Var man usikker om vilkår kunne
man kontaktet vår kundeservice som har lang åpningstid. 

Vilkåret i reisegarantien om å beregne minimum 5 minutter overgangstid er ikke oppfylt.
Vi kan da ikke utbetale reisegaranti. 

Etter at Kolumbus har mottatt klager sin kommentar i saken legger de til at alle
reiseforslagene som ble presentert var, og er, reelle. Passasjerer reiser på disse
reiseforslagene. Reiseforslagene som presenteres nedover i applikasjonen, eller på
reiseplanleggeren, har ulik overgangstid. For å presisere i dette tilfellet, så ga søket klager
gjorde mellom Stavanger sentrum (Radisson Blue Atlantic hotell) og Stavanger Lufthavn
flere reiseforslag. Videre legger Kolumbus til at dersom man velger reiseforslaget med 0
minutters overgangstid vil man ikke rekke overgang dersom det er flere passasjerer enn
normalt, mer trafikk enn normalt, billettkontroll eller andre kjøreforstyrrelser av rutene
som kan oppstå. Man kan da heller ikke benytte seg av reisegarantien, siden den har
som et vilkår at man har valgt et reiseforslag med minst 5 minutters overgangstid i tillegg
til nødvendig gangtid.

Videre legger Kolumbus til at på samme siden som reiseforslaget som ble valgt kom
opp, er det flere andre reiseforslag hvor det kommer frem at det er overgangstid på 5
minutter eller mer. Hadde et av de reiseforslagene blitt valgt ville klager kunnet tåle noe
påløpt forsinkelse og hatt rett på reisegaranti. Men de avgangene ble ikke valgt.

Kolumbus opprettholder sitt standpunkt i saken.

Nemnda bemerker

Klager skulle reise med bussen 31. mai 2021 fra Jernbaneveien til Stavanger lufthavn, og
rakk ikke overgang ved Hagakrossen da første buss ble forsinket. 

Nemnda bemerker at det fremgår av reisegarantien at det ved reiser med overgang
må beregnes minst 5 minutters overgangstid, og at reisegarantien ikke gjelder dersom
dette ikke er gjort. Dette gjelder uavhengig av om reiseforslagene viser overganger med
kortere overgangstid. Da klager hadde beregnet 0 minutters overgangstid, er det ikke
grunnlag for refusjon av taxiutgifter.

Vedtak

Transportklagenemnda finner ikke å kunne anbefale at klager gis medhold.