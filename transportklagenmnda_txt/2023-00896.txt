Vedtak i Transportklagenemnda - Fly

Sammendrag

Krav om standarderstatning og forpleining grunnet forsinkelse
og mistet videreforbindelse. Spørsmål om EU-forordning

261/2004 kommer til anvendelse. Alkohol som forpleiningsutgift.

Dato
12.03.2024

Saksnummer
2023-01111

Tjenesteytere
Ethiopian Airlines
SAS

Klager har i det vesentlige anført

Klager (to passasjerer) hadde bestilt flyreise Durban-Johannesburg-Addis Ababa-
Manchester-Oslo med SAS:

SA546 (operert av South African Airways) - Durban-Johannesburg - kl. 11:10-kl. 12:15 - 4.
mars 2023
ET808 (operert av Ethiopian Airlines) - Johannesburg-Addis Ababa - kl. 14:25-kl. 20:40 - 4.
mars 2023
ET728 (operert av Ethiopian Airlines) - Addis Ababa-Manchester - kl. 01:15-kl. 08:00 - 5.
mars 2023
SK4608 (operert av SAS) - Manchester-Oslo - kl. 09:20-kl. 11:20 - 5. mars 2023

Klager hadde et stopp i Geneve for strekningen ET728 Addis Ababa-Manchester som
klager tror var for drivstoffpåfyll. Det var ikke en vanlig mellomlanding.

Klagers flyvning ET728 Addis Ababa-Manchester ble forsinket med 15 minutter som
medførte at klager ikke rakk videreforbindelsen SK4608 Manchester-Oslo. Ethiopian
Airlines nektet å akseptere ansvar for forsinkelsen, og det var til slutt SAS som valgte å
omrute klager til en senere flyvning hjem til Oslo via København:

SK542 - Manchester-København - kl. 19:15-kl. 22:00 - 5. mars 2023
SK1474 - København-Oslo - kl. 22:55-kl. 00:55 - 5. mars 2023

Totalt ble ankomsten til Oslo lufthavn altså forsinket med 11 timer og 55 minutter.

I ventetiden kjøpte klager mat og drikke, det vil si pizza, vann og øl, til summen 18,38
GBP:
Pizza: 11,99 GBP
Vann: 2,69 GBP
Øl: 3,70 GBP

Klager krever standarderstatning grunnet forsinkelsen som medførte at de mistet
videreforbindelsen, samt dekning av forpleining i ventetiden.

Tjenesteyterne har i det vesentlige anført
Verken Ethiopian Airlines eller SAS har, tross oppfordring, inngitt tilsvar i saken.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3.

Verken Ethiopian Airlines eller SAS har, tross oppfordring, avgitt uttalelse til nemnda.
Nemnda legger etter dette klagers anførsler til grunn.

Spørsmålet om standarderstatning:

Klager krever standarderstatning grunnet forsinkelsen som medførte at de mistet
videreforbindelsen, samt dekning av forpleining i ventetiden.

I henhold til forordningens artikkel 3 nr 1 bokstav b) får den anvendelse for passasjerer
som reiser fra en lufthavn som ligger i en tredjestat til en lufthavn som ligger på en
medlemsstats territorium der traktaten får anvendelse, og det utførende luftfartsselskap
for flygingen er et EF-luftfartsselskap, med mindre de har mottatt ytelser eller erstatning
og har fått assistanse i denne tredjestaten.

Det «transporterende luftfartsselskap» er i artikkel nr 2 bokstav b definert til «et
lufttransportforetak som utfører eller har til hensikt å utføre en flyvning i henhold til en
avtale med en passasjer eller på vegne av en annen person, juridisk eller fysisk, som har
en avtale med denne passasjeren».

Nemnda har delt seg i et flertall og et mindretall ved vurderingen av om forordningen
kommer til anvendelse.

Flertallet – forbrukerrepresentantene og nemndas leder – er av den oppfatning at klagers
billett faller inn under forordningens virkeområde. Flertallet mener også at vilkårene for
standarderstatning etter forordningen er oppfylt.

Forordningen omfatter reiser fra tredjeland og inn i unionen, der det «transporterende
flyselskap» er et EU-flyselskap, jf. artikkel 3 nr. 1 bokstav b. EU-domstolen har i en rekke
avgjørelser slått fast at gjennomgående reiser som har vært omfattet av én samlet
reservasjon, må behandles som en enhet hva gjelder rettighetene etter forordningen,
jf. artikkel 7 nr. 1 annet ledd. Med andre ord må det ved gjennomgående billetter ses
på hele reisen som gjenstand for rettigheter etter forordningen, i motsetning til at hver
av de direkte tilsluttede flyforbindelser behandles separat. Flertallet viser til C-502/18
(Ceske), C-74/19 (TAP) og C-367/20 (KLM).

Klager kjøpte en gjennomgående billett fra SAS for hele strekningen Durban-
Johannesburg-Addis Ababa-Manchester-Oslo. I henhold til billetten skulle Ethiopian
Airlines utføre transporten fra Sør-Afrika til England, mens SAS skulle utføre transporten
på strekningen England til Norge. Som i C-367/20 utføres da deler av reisen av et EU-
flyselskap og endedestinasjonen er i et land omfattet av forordningen. Dette medfører
at forordningen kommer til anvendelse, med mindre klager har mottatt motytelser, eller
kompensasjon og bistand i tredjestaten. Dette siste unntaket er ikke aktuelt i denne
saken.

Videre blir spørsmålet om SAS er ansvarssubjekt etter forordningen, og eventuelt om
vilkårene for å kreve standarderstatning for den forsinkede reisen er oppfylt.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir
rett til erstatning. Dette gjelder imidlertid ikke dersom flyselskapet kan godtgjøre at
forsinkelsen skyldtes ekstraordinære omstendigheter som ikke kunne vært unngått
selv om alle rimelige tiltak var truffet. Det vises til EU-forordning 261/2004 artikkel 6
jf. artikkel 7 jf. artikkel 5 nummer 3 og EU-domstolens avgjørelser i Sturgeon m.fl. mot
Condor (C-402/07) og Nelson m.fl. mot Lufthansa (C-581/10 og C-629/10. Flyselskapet
har ikke gjort dette i denne saken. EU-domstolen har påpekt at følgene av at reisen er
gjennomgående er at alle flyselskaper som i henhold til billetten var ment å utføre en
transportoperasjon på reisen, anses som ansvarssubjekter etter forordningen. Flertallet
viser til EU-domstolens avgjørelse C-367/20 avsnitt 26-29, med henvisning C-502/18
avsnitt 20-26. For øvrig fremgår det av artikkel 3 nr. 5 annet punktum at «Dersom et
utførende flyselskap som oppfyller forpliktelser i henhold til forordningen, ikke har
inngått avtale med passasjeren, skal det anses å gjøre dette på vegne av personen som
har inngått en avtale med passasjeren». Bestemmelsens andre punktum medfører at et
flyselskap som utfører en flygning uten å ha en kontrakt med passasjeren, anses å gjøre
det på vegne av den personen som har det, jf. C-367/20 avsnitt 29. I vår sak var reisen
solgt av SAS og flyselskapet identifiseres dermed med Ethiopian Airlines sin mangelfulle
utførelse.

Flertallet mener at det ikke er avgjørende om det er code-share eller ikke for at
forordningen kommer til anvendelse i et tilfelle som dette. Slik flertallet forstår EU-
domstolens resonnement i C-367/20 var samarbeidsformen code-share kun et
støttemoment som trakk i samme retning som domstolens konklusjon forøvrig. Flertallet
viser til C-436/21 som gjaldt krav om standarderstatning ved salg av en gjennomgående
reise fra et reisebyrå uten at flyselskapene hadde et juridisk samarbeid. I avsnitt 28
uttaler domstolen: «Der er imidlertid ingen bestemmelse i forordning nr. 261/2004, der
betinger kvalificeringen af en direkte tilsluttet flyforbindelse af, at der består et særligt
retlig forhold mellem de transporterende luftfartsselskaber, der i givet fald varetager de
flyvninger, som dette består af...».

På denne bakgrunn mener flertallet at SAS er ansvarssubjekt etter forordningen for den
forsinkede reisen til klager.

Når det gjelder spørsmålet om det er grunnlag for å tilkjenne standarderstatning, er
hovedregelen at forsinkelse til endelig bestemmelsessted på mer enn tre timer gir
rett til standarderstatning med mindre flyselskapene godtgjør at forsinkelsen skyldes
ekstraordinære omstendigheter som ikke kunne vært unngått om alle forholdsregler
som med rimelighet kunne forventes, eller at alle rimelige tiltak ble gjort for unngå
konsekvensene av forsinkelsen. Flyselskapene har ikke godtgjort eller dokumentert at
unntakene kommer til anvendelse.

Etter flertallets syn har derfor klager krav på 600 EUR i standarderstatning per passasjer,
totalt 1 200 EUR.

Mindretallet – bransjerepresentantene – mener at forordningen ikke kommer
til anvendelse. Utgangspunktet etter forordningen er at det transporterende
luftfartsselskapet er ansvarssubjektet. Hensikten er å gi luftfartsselskapene et initiativ
for å unngå uregelmessigheter i form av kanselleringer, nektet ombordstigninger og
forsinkelser. Lovgiver har ved artikkel 3 nr. 1 bokstav b innskrenket forordningens
virkeområde på reiser fra en tredjestat og inn til unionen ved at det transporterende
luftfartsselskapet må være et EF luftfartsselskap for at forordningen skal komme til
anvendelse. Fra dette klare utgangspunktet har EU domstolen utformet et unntak for
reiser som utføres under en code-share avtale.

Etter mindretallets syn kan det ikke utledes av EU-domstolens avgjørelse C-367/20
at forordningen kommer til anvendelse på flyvninger ut av en tredjestat, fløyet av et
luftfartsselskap uten europeisk lisens, uten at det foreligger en code-share avtale med et
EF luftfartsselskap, og at alle flyvninger blir fløyet under dette flyselskapets flynummer. 

I C-367/20 var det en code-share avtale mellom KLM og Delta og samtlige av flyvningene
ble fløyet av KLM. KLM ble derfor holdt ansvarlig for hele strekningen. 

Bransjerepresentantene mener det er god grunn til å være forsiktig med å foreta
utvidende fortolkninger av EU domstolen sin praksis på dette område.

Mindretallet legger til grunn at klager hadde bestilt en gjennomgående reise fra Durban
til Oslo. Forsinkelsen fant sted på strekningen Addis Ababa - Manchester. Denne
strekningen ble operert av Ethiopian Airlines. Hele flyvningen ble følgelig ikke operert av
et EF luftfartsselskap og det var ikke en code-share-avtale mellom Ethiopian Airlines og
et EF luftfartsselskap. Mindretallets syn er dermed at forsinkelsen av Ethiopian Airlines
sin flyvning ET728 fra Addis Ababa til Manchester ikke gir grunnlag for kompensasjon i
henhold til EU-forordning 261/2004.

Spørsmålet om dekning av forpleiningsutgifter:

En samlet nemnd mener at klager har krav på dekning for rimelige utgifter til forpleining
i ventetiden, men med ulike rettslige grunnlag. 

Flertallet - forbrukerrepresentantene og nemndas leder - mener at klager har krav på
rimelige utgifter til måltider og forfriskninger som står i rimelig forhold til ventetiden,
jf. EU-forordning 261/2004 artikkel 9, jf. artikkel 5. Flertallet mener at det er SAS som er
ansvarlig for dette.

Mindretallet - bransjerepresentantene - mener at anvendelsen av EU-forordningen
ikke berører en passasjers rett til erstatning på annet grunnlag, jf. artikkel 12. Klager
har rett på dekning av sine rimelige utgifter til forpleining, etter luftfartsloven § 10-20/
Montrealkonvensjonen artikkel 19. Mindretallet mener at de ter Ethiopian Airlines som er
ansvarlig for dette.

Klager skulle opprinnelig fly med SK4608 Manchester-Oslo kl. 09:20-kl. 11:20, men ble
omrutet til SK542 Manchester-København kl. 19:15-kl. 22:00 og SK1474 København-Oslo
kl. 22:55-kl. 00:55. Klager pådro seg utgifter til mat og drikke i ventetiden på 18,38 GBP på
flyplassen i Manchester kl. 17:52.

Klager har fremlagt kvittering som viser utgifter til mat og drikke:
Pizza: 11,99 GBP
Vann: 2,69 GBP
Øl: 3,70 GBP
Totalt: 18,38 GBP.

Nemnda mener at utgiftene klager pådro seg til mat og drikke på flyplassen i Manchester
var påregnelige og rimelige tap. Flertallet - leder og bransjerepresentantene - mener at
det ikke er anledning til å kreve dekket utgifter til alkohol i ventetiden, og at slike utgifter
kommer til fradrag. Klager har da krav på dekning av 18,38 GBP, med fradrag for 3,70
GBP for øl, altså totalt 14,68 GBP i forpleiningsutgifter.

Mindretallet - forbrukerrepresentantene - viser til at det er på det rene at klager har krav
på mat og drikke i tråd med forordningen art. 9, og at flyselskapet ikke har oppfylt sitt
forpleiningsansvar. Flyselskapet har ikke bestridt klagers innkjøp eller beløpets størrelse.

Mindretallet finner dermed ingen grunn til å vurdere dette spørsmålet på eget tiltak. Det
vises til nemndas praksis hvor det anvendes et strengt disposisjonsprinsipp.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Vedtaket er truffet med dissens slik det fremgår over.

Vedtak

Transportklagenemnda anbefaler at SAS utbetaler 1 200 EUR i standarderstatning til
klager, samt dekker klagers forpleiningsutgifter på 14,68 GBP.