Vedtak i Transportklagenemnda - Fly

Sammendrag

Krav om standardkompensasjon som følge av
forsinket ankomst til endelig bestemmelsessted.

Dato
20.06.2018

Saksnummer
2017-02543

Tjenesteytere
Norwegian

Klager har i det vesentlige anført

Klager hadde bestilt billetter for fire passasjerer med Norwegians flyvning DY1909 fra
Pristina (PNR) til Oslo (OSL) 2. august 2017 kl. 11.15, med ankomst kl. 14.40. Han hadde
også videreforbindelse med DY412 fra Oslo til Ålesund (AES) samme dag kl. 16.05.

Klager fikk beskjed i Pristina om at bagasjen ble sjekket inn helt til Ålesund, og at det
ikke var nødvendig å hente ut bagasjen i Oslo for tollklarering. For å være på den sikre
siden spurte klager flyvertinnen om bord i flyet fra Pristina til Oslo om de måtte hente
ut bagasjen i Oslo. Flyvertinnen var av den oppfatning at det måtte de, men at de kunne
sjekke ved en skranke som het Connecting Norway. Klager fant ingen slik skranke, men
traff på en vekter som også var av den oppfatning at  ifølge bagasjekupongen ville
bagasjen automatisk gå hele veien til Ålesund. 

Da klager skulle gå om bord på flyvningen til Ålesund ble boardingkortet avvist.
Personalet opplyste at Kosovo ikke hadde direkte connection. Klager med følge måtte
derfor gå tilbake, hente ut bagasjen, gå gjennom tollklarering og levere inn bagasjen.
Da de ankom bagasjeskranken ble de avvist fordi bagasjeinnleveringen var stengt.
Klager med reisefølge ble da booket om til DY418 med avgang kl. 22.30 og fikk utdelt
matkuponger. Det resulterte i at endelig ankomst i Ålesund ble kl. 23.50 og ikke kl. 17.05
som planlagt. 

Etter klagers oppfatning er Norwegian ansvarlig for denne forsinkelsen ved at personalet
har gitt feilaktig og misvisende informasjon. Klager krever derfor standarderstatning på
400 euro pr. person i reisefølget, totalt 1 600 euro.

Tjenesteyterne har i det vesentlige anført

Klager med reisefølge, totalt fire passasjerer, fløy med DY1909 fra Pristina til Oslo 2.
august 2017. Klager hadde videreforbindelse i gjennomgående billett til Ålesund med
DY412 samme dag og gikk videre til transfer uten å ha tollklarert sin bagasje. 

Klager måtte derfor gå tilbake, hente ut bagasjen, tollklarere den, og ble vederlagsfritt
booket om til ny flyvning til Ålesund samme kveld siden de ikke rakk bag drop på
opprinnelig fly. Dette resulterte i at klager med reisefølge landet nesten syv timer senere
enn planlagt.

Det er opplyst på Norwegians nettside, under tollklarering av bagasje, at dersom
man reiser via Oslo Lufthavn Gardermoen blir bagasjen sendt direkte til endelig
bestemmelsessted, med enkelte unntak. For mer informasjon om Domestic Transfer
og unntakene henvises det til Avinors nettsider. På Avinors side blir det opplyst om at
Kosovo ikke med i ordningen om Domestic Transfer, og er da en av landene som er på
unntakslisten. Da klager kjøpte billettene godtok han Norwegians befordringsregler hvor
det i punkt 10.7.2 fremgår at:

"[n]år du reiser på en gjennomgående reise kan du bli pålagt, i henhold til lokale
tollklareringsregler, å hente innsjekket bagasje ved mellomlanding og sende den på nytt
for innsjekking på neste fly, selv om det på bagasjekvitteringen står at den innsjekkede
bagasjen vil bli sendt til ditt endelige bestemmelsessted. Du er ansvarlig for å følge
gjeldende tollklareringsregler for det landet du er på gjennomreise gjennom." 

Norwegian kan på grunnlag av ovennevnte ikke imøtekomme klagers krav om
standardkompensasjon.

Nemnda bemerker

Klager rakk ikke sin videreforbindelse til Ålesund, og ble syv timer forsinket i forhold
til opprinnelig ankomsttidspunkt. Klager krever standarderstatning i henhold til EU-
forordningen.

Klager har opplyst at han fikk vite i skranken i Pristina at bagasjen ble sjekket inn helt
til Ålesund. På flyet spurte han en flyvertinne om han måtte ta ut bagasjen i Oslo for
tollklarering. Flyvertinnen visste ikke dette, men oppfordret klager om å ta kontakt med
en skranke som het Connecting Norway. Denne skranken fant klager ikke, men han
spurte en vekter på veien, som mente at bagasjen skulle gå hele veien til Ålesund. Dette
viste seg å ikke stemme. Klager måtte gå tilbake og hente bagasjen. Da klager kom frem
til bagdrop, var innsjekking stengt.

Det følger av Norwegians vilkår at det er passasjerenes eget ansvar å undersøke
reglene for "domestic transfer". Under flyvningen spurte klager en flyvertinne
om transfer-reglene, noe som betyr at klager på dette tidspunkt ikke var helt
sikker på om opplysningene som ble gitt i skranken stemte. Flyvertinnen henviste
klager til en informasjonsskranke for å få klarlagt reglene. Klager fant ikke denne
informasjonsskranken. At klager deretter valgte å stole på opplysninger fra en vekter,
må etter nemndas syn være klagers egen risiko. Nemnda mener at det er uheldig at
klager ble gitt feilaktige opplysninger i skranken i Pristina. Nemnda kan likevel ikke se
at dette kan utløse et krav på standarderstatning i henhold til forordningen. Klager ble
kostnadsfritt omrutet med neste flyvning til Ålesund, noe som etter nemndas syn må
anses som et tilstrekkelig hjelpetiltak fra Norwegians side.

Vedtak

Transportklagenemnda - fly anbefaler ikke at klager gis medhold.