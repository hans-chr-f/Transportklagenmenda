Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
21.08.2018

Saksnummer
2018-00274

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY271 fra Kristiansand (KRS) til Oslo
lufthavn (OSL) 13. oktober 2017 kl. 07.00. De reisende hadde videreforbindelse med
DY1156 fra Oslo til München (MUC) kl. 09.40. Flyvningen fra Kristiansand til Oslo ble
kansellert, og klager mistet sin videreforbindelse. Han ble booket om til ny flyvning, og
ankom München seks timer og 35 minutter forsinket. 

På ovennevnte grunnlag har klager fremsatt krav om standardkompensasjon i henhold til
EU-forordning 261/2004 på 250 euro pr. person, totalt 500 euro for to passasjerer.

Tjenesteyterne har i det vesentlige anført
Norwegians flyvning DY271 fra Kristiansand til Oslo 13. oktober 2017 ble kansellert.
Flymaskin LN-NGS kolliderte med en fugl under innflyvningen til Kristiansand med
DY280, og flymaskinen måtte gjennomgå en teknisk inspeksjon. 

Tekniker ble sendt til Kristiansand med første mulige avgang. Norwegian har ikke base i
Kristiansand, og hadde dermed ikke tekniker på flyplassen. Tekniker ankom med første
mulige flyvning påfølgende dag, og foretok en teknisk inspeksjon av flyet før det kunne
settes tilbake i drift. 

Berørte passasjerer ble booket om til DY271, som var den første mulige avgangen fra
Kristiansand til Oslo. Norwegian booket dessuten klager om med Lufthansas flyvninger
LH861 og LH112 til München via Frankfurt. Norwegian anser dette som et rimelig tiltak. 

Selv der selskapet ikke har tekniker til stede, må selskapet gjøre det som er nødvendig
for å få undersøkt maskinen. Norwegian mener at å uføre den lovpålagte tekniske sjekk
så raskt som mulig er hva som med rimelighet kan forventes av flyselskapet. Det er
ingenting Norwegian kunne gjort for å gjøre forsinkelsen kortere for passasjerene. Leie
av ekstern kapasitet ville vært hensiktsløst, da dette er en tidkrevende prosess. 

Flyselskapene kan gjøre svært lite for å hindre kollisjon med fugl. Flyplassene har
imidlertid en rekke tiltak som blant annet å skremme fugler eller å hindre fugler i
området. Dette er et tiltak som er innenfor flyplassens ansvarsområde, og flyselskapene
har ikke mulighet til å påvirke det daglige arbeidet. 

Norwegian anfører at kollisjon med fugl utgjør en ekstraordinær omstendighet i
EU-forordningens forstand, jf. EU-domstolens avgjørelse C-315/15 (Pešková), og at
kanselleringen ikke kunne vært unngått selv om alle rimelige tiltak ble truffet. Selskapet
avviser på dette grunnlag klagers krav.

Nemnda bemerker

Norwegians flyvning DY271 fra Kristiansand til Oslo 13. oktober 2017 kl. 07.00 ble
kansellert. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Kanselleringen skyldtes etter det opplyste at flyet kolliderte med en fugl under landing
ved flyvning til Kristiansand kvelden i forveien. Maskinen måtte gjennom en teknisk
kontroll, og tekniker måtte hentes inn. Han kunne ikke komme før neste morgen, 13.
oktober 2017. Nemnda viser til fremlagt dokumentasjon. Klager ble booket om til ny
flyvning til Oslo samme dag kl. 09.45, og til München fra Oslo med Lufthansa kl. 12.45. 

I EU-domstolens dom av 4. mai 2017 (C-315/15, Pešková) er det fastslått at
kollisjon mellom et luftfartøy og en fugl skal omfattes av begrepet "ekstraordinære
omstendigheter" som er omhandlet i forordningen artikkel 5 nr. 3. Det fremgår
av dommen at en kollisjon mellom et fly og en fugl verken etter sin karakter eller
opprinnelse er et ledd i luftfartsselskapets alminnelige aktivitetsutøvelse, og ligger
utenfor luftfartsselskapets faktiske kontroll da kollisjonen ikke er uløselig forbundet med
fartøyets funksjonsmåte. 

Nemnda legger til grunn at flyselskapet ikke hadde mulighet til å sikre seg mot
kollisjonen, og at det derfor foreligger ekstraordinære omstendigheter i forordningens
forstand. Nemnda legger videre til grunn at kanselleringen ikke kunne vært unngått
selv om alle rimelige tiltak var iverksatt. Klager ble booket om til en flyvning til Oslo
et par timer senere og videre til München kl. 12.45. Nemnda mener at dette etter
omstendighetene må anses som et rimelig tiltak.

Nemnda kan derfor ikke se at klager har krav på standarderstatning i henhold til
forordningen. Nemnda kan heller ikke se at klager har krav på erstatning på annet
grunnlag.

Vedtak

Transportklagenemnda - fly anbefaler ikke at klager gis medhold.