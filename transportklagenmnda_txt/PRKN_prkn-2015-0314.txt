Vedtak i Pakkereisenemnda

Sammendrag

Krav om prisavslag fordi reisen ikke ble gjennomført i henhold til annonsert program.

Dato
10.11.2016

Saksnummer
314/15P

Tjenesteyter
Jomfrureiser

Saken gjelder:

Krav om prisavslag fordi reisen ikke ble gjennomført i henhold til annonsert program.

Klager har i det vesentlige anført:

Klager bestilte Vin- og matreise fra Verona til Venezia med Mia Gundersen i perioden 16.09.15
- 19.09.15

Klager ønsker reisens kostnader refundert da turen ble ikke gjennomført i henhold til den
markedsførte reisens program eller det reviderte turprogrammet. Det ble klaget under selve
reisen, noe Jomfrureiser ikke har notert.

Klager opplevde mer frustrasjon enn glede på turen, som skulle gi «sosialt samvær, mye moro
og glede» og ble annonsert som en mat & vinreise.

Klager bestilte turen 13. februar 2015. De ble forundret over at de ca. 2 uker før avreisen per
e-post ble informert om at de skulle fly ut med SAS istedenfor Norwegian. Flyavgang 1 time
før resten av gruppen. Klager ble ikke spurt om dette var OK. Det var ingen representanter
fra Jomfrureiser til å påse at klager kom seg om bord på flyet med SAS, slik som lovet i
programmet fra Jomfrureiser. Der fremgikk at gruppen skulle møte en representant fra
Jomfrureiser ved gaten, ca. 30 minutter før avgang. Klager følte at de reiste på egen hånd.

Ved ankomst Milano var en koffert savnet. Ingen turleder til å hjelpe og klager måtte selv
ordne med rapporten for savnet bagasje og ble lovet av flyplasspersonalet at kofferten skulle
bli levert neste morgen på hotellet i Verona. Ingen fra Jomfrureiser tok kontakt med klager
på flyplassen, det var tilfeldig at de fant resten av gruppen som stod utenfor terminalen og
ventet på en buss. De andre deltakerne var forundret over å se klager da reiselederen allerede
hadde hatt opptelling. Om bord på bussen insisterte noen av deltakerne på at gruppen måtte
telles opp en gang til før de kjørte.

Gruppen ankom forsinket til vingården. Restauranten som ble annonsert som «Mias absolutte
favoritt restaurant - der hvor hun hadde spist verdens beste pasta!» var ok, selv om det senere
viste seg at Mia aldri hadde vært på denne restauranten.

Hotel Leon D'Oro i Verona ble beskrevet som: Sentralt hotell ved shoppingområdet og et par
kvartaler fra Piazza Erbe. Det viste seg at hotellet lå ved jernbanen, en fossende elv og ved en
trafikkert vei utenfor bymuren i Verona. Klager så ingen butikker i nærheten av hotellet. Det
var så langt å gå inn til sentrum av byen at det var nødvendig med taxi.

Når det gjelder bagasjen som var savnet, fikk hun som savnet kofferten beskjed fra
resepsjonen dag 2 om at kofferten var funnet i Milano, men at de ventet bekreftelse fra
gruppens reiseleder om den kunne sendes til hotellet samme kveld. Resepsjonisten insisterte
på dette da hun var klar over at de skulle sjekke ut neste morgen. Men reiselederen tok
ikke kontakt med vedkommende som savnet kofferten. Hun fikk siden beskjed om at
den var sendt tilbake til Norge via andre gjester som hadde overhørt denne samtalen
mellom reiselederen og resepsjonen. Dette ble gjort uten at vedkommende ble kontaktet
av reiselederen. Klager hevder reiselederen lagde mer rot og misforståelser enn å hjelpe og
ordne opp for klager.

Det ble aldri noen aperitiff på Piazza Erbe i regi av Jomfrureiser - slik som lovet i programmet.
Det toppet seg med forhåndsbestilt pizza med ost og skinke og drikke, som var en liten øl eller
vann/brus på det som må kalles en snack-bar ved Piazza Bar. Gruppen var tross alt på en mat
& vintur med Mia. Dette måltidet ble en skikkelig nedtur.

Dag 3 fremgikk det av programmet at de skulle ta buss fra Verona til Venezia. Deretter skulle
de ta vaporetto (trikken som går på vannet) til Hotel Viktoria Palace som ligger på Lido, 18 min
med båt rett ut fra Markusplassen.

Gruppen måtte betale 4 euro per person da de sjekket ut av hotellet i Verona. I resepsjonen
ble de fortalt at dette var en «city tax», som ikke var betalt av Jomfrureiser. Dette fikk de ingen
informasjon om på forhånd av reiselederen.

Da den chartrede bussen skulle parkere utenfor Venezia tok dette veldig lang tid, andre store
turistbusser kom og gikk. De ble stående lenge uten noen beskjed om hva som foregikk.

I Venezia ble klager plassert på et hotell på øya Lido utenfor Venezia. Reiselederen fortalte
at hotellet lå lengst borte på øya, slik at klager måtte ta en buss til endestasjonen etter
fergeturen. Hele turen en vei tok ca. 45 minutter fra Marcus plassen i Venezia.

For å slippe å trille rundt på alle koffertene i sentrum av Venezia på en forhåndsbestilt
sightseeing, hadde reiselederen tatt en «sjefsavgjørelse» om å sende koffertene av sted til
hotellet på øya med egen båt - for ekstra 15 euro per person - for at vi skulle slippe å dra på
bagasjen hele dagen i Venezia.

Gruppen rakk ikke inn på hotellet før seint på kvelden etter avskjedsmiddagen, som for øvrig
bestod av enkle retter med ca. ½ glass prosecco til hver fra en halv mugge per bord (4-5
gjester). Det skulle være all drikken til hele middagen. Klager finner dette merkverdig på en vin
& matreise.

På hotellet hadde de ikke mottatt lister over gjestene og over hvem som skulle ha enkelt- eller
dobbeltrom, så det tok lang tid å sjekke inn. Klager fikk tildelt et lite dobbeltrom med en seng
og de skulle hatt separate senger. Reiselederen var igjen fraværende.

Avgang fra hotellet med vanlig rutebuss tidligere enn planlagt pga. lang reise inn til
fergeavgangen på øya Lido til flyplassen. I henhold til det reviderte programmet, som for øvrig
ble mottatt i bussen i Milano og ikke før reisen startet, skulle deltakerne selv komme seg til
kaien hvor fergen til flyplassen var, ca. 5 min før avgang. Flere av deltakerne avtalte derfor på
eget initiativ å møtes i hotellresepsjonen for å reise samlet med lokalbussen inn til fergekaien.

På flyplassen måtte klager sjekke inn på egen hånd. Reiseleder var først i køen og forsvant
deretter. Klager fikk problemer med å sjekke inn pga.at navnet på billetten ikke var likt det
som stod skrevet i passet. Ved ordrebekreftelsen i februar 2015 ble det for første gang ringt
inn til kontoret og gjort oppmerksom på at navnet på billetten ikke stemte overens med
passet. Til tross for flere e-poster og bekreftelse på at dette var ok, ble dette ikke ordnet.

Klager viser til Jomfrureisers Reisevilkår:

Forbehold om endringer Det tas forbehold om uforutsette prisendringer vedrørende
transportomkostninger, brennstoffpriser, skatter, avgifter eller gebyrer i lufthavn eller
valutakurser som er anvendt i prisberegningen. Det tas også forbehold om endringer i
programmet som skyldes forsinkelser, værforhold, sykdom eller andre uforutsette hendelser
på reisen. Det kan også bli foretatt mindre justeringer i dag til dag programmet. Informasjon
om planlagte endringene blir tilsendt den enkelte før avreise. Det tas også forbehold om at
nevnt instruktør/leder kan bli syk, vedkommende erstattes da av en med like gode ferdigheter
og det gis ikke anledning å avbestille reisen grunnet endring i navn.

Klager mener ovennevnte ikke gir reiselederen anledning til å kunne «ta sjefsavgjørelser» uten
å avklare dette med gruppen.

Det ble klaget og sagt klart og tydelig ifra om klagers misnøye under hele reisen, ettersom
det hver eneste dag var ting som gjorde turen utrivelig, uforutsigbar og lite informativ -
uten at reiseleder beklaget eller rettet opp i manglene. Klager måtte flere ganger ta seg av
andre deltakere på turen. De følte seg usikre og ønsket ikke selv å gå alene. På fellesturer
anser klager det som normalt at de som ikke ønsker å ferdes rundt alene, kan finne på noe
sammen. Klager stiller seg spørrende til om det ikke er reiselederens oppgave å være det
samlende punktet og informere om mulighetene på destinasjonen.

På bakgrunn av alle avvikene klager opplevde, forventer de å få reisens pris refundert
ettersom de ikke fikk den annonserte reisen de så lenge hadde gledet seg til.

Klager har fått bekreftet fra flere av de medreisende at de ikke har svart på spørreskjemaet
fra Jomfrureiser. Følgelig stiller klager seg undrende til at Jomfrureiser påstår at det kun var 2
personer som ikke var fornøyde med turen.

Klager krever reisens kostnader refundert.

Det vises for øvrig til klagers brev.

Jomfrureiser har i det vesentlige anført:

Jomfrureiser hadde 15 kunder på turen til Verona, 2 av dem er ikke fornøyd og har krevd
hele beløpet refundert kun grunnet individuell synsing. Dette har Jomfrureiser avvist og
svart tydelig på i brev av 07.10.15. Ingen av de øvrige deltakerne har klaget. De har derimot
takket for en herlig reise og meldt seg på nye reiser i 2016. Noe som ikke ville skjedd dersom
påstandene fra klager stemte overens med virkeligheten.

Klager tok kun opp problemer med manglende bagasje med Jomfrureiser i løpet av ferien.
De øvrige manglene ble ikke nevnt. Den savnede bagasje ble nevnt daglig og det var et stort
problem for klager.

Jomfrureiser har informert klager om at de ikke tar noe ansvar for eventuelle forsinkelser eller
bagasje som ikke kommer som forventet eller blir forsinket. Dette er en sak som går direkte
mellom den reisende og flyselskapet. Reiselederen var så behjelpelig hun kunne med hensyn
til den savnede kofferten og brukte mye av sin tid og telefon på kontakt med flyplassen,
hotellet etc. til tross for at det ikke var og er Jomfrureisers ansvar. Hun ønsker derfor heller
ikke å kommentere det som omhandler bagasjen.

Jomfrureiser valgte at klager som var gode kunder skulle få fly med SAS sammen med Mia og
trodde dette ville oppleves som en bonus. Avreisedagen var det kaos på flyplassen grunnet
svikt i bagasjebåndet denne dagen og Mia ble kraftig forsinket. Følgelig fikk hun ikke møtt
klager ved gaten som planlagt. Reiselederens koffert var også savnet og dette var årsaken til
at de ble forsinket fra flyplassen. Jomfrureiser skriver at det ikke stemmer at noen insisterte
på opptelling. Det gjorde reiselederen helt av seg selv og hun hadde opprop.

Når det gjelder restauranten kveld 1, reserverte Monte del Fra bord til gruppen på
naborestauranten da den planlagte restauranten valgte å holde stengt de to dagene gruppen
var i byen. Jomfrureiser viser til at de tar forbehold om endringer underveis.

I programmet fremgår det at det er enkel middag kveld 2 med pizza og en øl.

Det stemmer at alle i gruppen måtte betale hotellskatten direkte til hotellet i Verona og
Jomfrureiser beklager at hun ikke gjorde oppmerksom på dette på forhånd.

Turlederen var tilgjengelig på telefon hele oppholdet dersom noen hadde problemer med
innsjekkingen el.l. Hun valgte ikke å stå i køen, men ventet kun 2 minutter unna selve
innsjekkingsskranken hvor hun observerte hele køen og så at alle Jomfrureisers gjester ble
sjekket inn.

Turlederen var til stede alle tider de hadde felles program. De få timene som var til egen
disposisjon, hadde hun booket opp møter. Hun var bl.a. i møte med ordføreren i Verona på
ettermiddagen den 17.09 og hun måtte derfor løpe fra bussen etter matkurset for å rekke
møtet. Årsaken var ikke at hun løp fra sjåfør, gruppen eller fordi hun var sint.

Klager sendte e-post til Jomfrureiser 27.11. og spurte etter dokumentasjon på taxibåtene de
leide og delte kostnaden for. Den har Jomfrureiser inkludert. Prisen de betalte var 250€ og da
hele gruppen, samt journalist og turlederen betalte sin del, klarte de akkurat å dekke beløpet.
Reisen var planlagt med minst 20 deltagere. Alle måltider var avklart med meny og pris på
forhånd.

Som det står i programmet var det inkludert vanlig transfer til og fra hotell og flyplass.
Jomfrureiser valgte istedenfor å inkludere direkte transporten fra Lido til flyplassen istedenfor

å ta den mer krevende med vaporetto og så bytte til buss. Denne ekstra billetten dekket
Jomfrureiser for alle. Kun for å gjøre det så behagelig som mulig for alle. Jomfrureiser er lei for
at klager ikke verdsatte dette og heller ville reist med vaporetto/buss. Reiselederen fortalte
alle deltakerne at bussen gikk kl. 10 og tidsdifferansen var 30 minutter, i forhold til å få en
direkte båt til flyplassen.

Årsaken til at de reiste 30 minutter før oppsatt program var at direktebåten kun gikk en gang
pr. time.

Jomfrureiser beklager at reisen til Verona og Venezia ikke svarte til klagers forventinger.

Jomfrureiser kan ikke se at det foreligger grunnlag for prisavslag.

Det vises for øvrig til brev fra Jomfrureiser.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2.

Avvik fra det avtalte regnes likevel ikke som en mangel dersom de er av mindre betydning og
er av et slag kunden må regne med kan inntreffe fra tid til annen. Det fremgår av Alminnelige
vilkår for pakkereiser pkt. 8.2 f) IV at forhold som den reisende må regne med kan oppstå fra
tid til annen, og som ligger utenfor arrangørens kontroll, normalt ikke regnes som en mangel
ved pakkereisen.

Nemnda har gjennomgått den omfattende klagen og arrangørens kommentarer til den. Når
det gjelder endret avreise fra Oslo Lufthavn ligger det innenfor det en arrangør kan forandre,
selv om nemnda har forståelse for at det var tungvint å reise med et annet fly enn de fleste
av de øvrige reisedeltakerne. Å miste bagasje er kjedelig, men det et problem man må ta opp
med sitt forsikringsselskap.

Turistskatt er noe alle må betale kontant i Italia, til hotellets resepsjonen. Det kunne det ha
vært opplyst om i programmet.

Pakkereisenemnda har merket seg at Mia Gundersen, som vel var ett trekkplaster ved
markedsføring av turen, er helt enig med klagerne i at turen var kaotisk og etter hennes syn
gikk på «sparebluss». Nemnda viser til hennes beskrivelse i mail av 24. september 2015. Etter
nemndas syn gir et forbehold om at det kan forekomme endringer i det oppsatte programmet
ikke rom for å sløyfe eller endre det som blir levert slik at innholdet i en mat- og vinreise
endres i en grad som gjør at turens trekkplaster føler seg sjokkert og misbrukt.

Når det gjelder håndtering av bagasje i Venezia, antar nemnda at å få sendt denne til
hotellet før sightseeing i Venezia var helt påkrevet, da det for de fleste ville være en utrivelig
opplevelse å bære kofferter opp og ned av broer, som det er mange dusin av i Venezia.

Etter en samlet vurdering finner nemnda at det som ble levert lider av mangler i forhold til det
oppsatte programmet. Klagerne fikk derfor etter nemndas syn ikke det det hadde betalt for.

Etter en samlet vurdering finner nemnda at klagerne bør få et prisavslag på 20% av reisens
pris, avrundet til kr 4.300.

Vedtak:

Pakkereisenemnda anbefaler at klagerne gis et prisavslag på 20% av reisens pris, avrundet til
kr 4.300.

Vedtaket er enstemmig.