Vedtak i Transportklagenemnda - Fly

Sammendrag

Krav om refusjon av billetter. Klager kansellerte selv reisen.

Dato
28.04.2022

Saksnummer
2021-01557

Tjenesteytere
Kiwi.com
Ryanair
Wizz Air

Klager har i det vesentlige anført

Klager med reisefølge (totalt tre reisende) hadde bestilt flyvning med Ryanair og Wizz Air
fra Oslo til Pristina via Gdansk, London og Vienna med avreise 27. juni 2021 og retur 29.
juli. Bestillingen ble gjort hos reisebyrået, Kiwi.com. 

På grunn av den pågående pandemien turte klager ikke å gjennomføre den planlagte
reisen og kansellerte derfor bookingen hos Kiwi.com. Klager krever at billettkostnadene
pålydende NOK 2 849,42 tilbakebetales.

Tjenesteyterne har i det vesentlige anført
Wizz Air har inngitt følgende tilsvar: 
Flyselskapet kan bekrefte at flyvning W62883 fra VIE - PRN med avgang 28. juni 2021
gikk som planlagt. Klager valgte å ikke benytte seg av billettene og avbestilte innen 14
dager før avreise. I henhold til selskapets befordringsregler har klager krav på refusjon
av reservasjon minus fratrekk for administrasjonsgebyr for offentlig avgiftsrefusjon. Wizz
Air viser til at det aktuelle gebyret er 80 EUR per passasjer per flyvning. Fordi bookingen
kostet 68.97 EUR er det ikke tale om noe gjenstående beløp som kan refunderes for den
aktuelle flyvningen. 

Hverken Ryanair eller Kiwi.com har kommet med tilsvar til saken.

Nemnda bemerker

Før saken behandles i nemnda, skal partene gis mulighet til å uttale seg om både faktiske
og rettslige sider av saken.Kiwi.com og Ryanair har tross oppfordring unnlatt å svare
nemnda. Selv om partene ikke benytter seg av sin adgang til å uttale seg, kan nemnda
likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3, tredje ledd.

Nemnda legger til grunn at klager selv valgte å kansellere billettene sine. Etter at klager
kansellerte billettene forelå ikke lenger noen bekreftet reservasjon på de aktuelle
flyvningene, slik at EU-forordning 261/2004 ikke kommer til anvendelse, jf. artikkel 3
nummer 2 bokstav a. Klager har derfor ingen krav etter EU-forordningen.

Klagers billetter var ikke refunderbare. Klager har imidlertid krav på å få refundert
refunderbare skatter og avgifter fra Wizz Air. 

Nemnda anbefaler at Wizz Air refunderer refunderbare skatter og avgifter. 

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at Wizz Air refunderer refunderbare skatter og avgifter
til klager.