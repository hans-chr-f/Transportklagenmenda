Vedtak i Pakkereisenemnda

Sammendrag

Reise til Egypt, Hurghada, 30. januar - 13. februar 2011. Krav om refusjon av
innbetalt beløp samt erstatning som følge av avbrutt ferie pga urolighetene i Egypt.

Dato
..

Saksnummer
53/11

Tjenesteyter
Amisol AS

Klager: X

Turarrangør: Amisol AS

Antall reisende: 2

Reisens pris: 9.390

Saken gjelder:

Reise til Egypt, Hurghada, 30. januar - 13. februar 2011. Krav om refusjon av innbetalt beløp
samt erstatning som følge av avbrutt ferie pga urolighetene i Egypt.

Klager har i det vesentlige anført:

Klagerne bestilte 14 dagers tur til Hurghada. De fikk fire netter på hotellet.

Det var tre dager med usikkerhet og venting på informasjon som kom først onsdag med
avreise torsdag formiddag.

Klagerne kjøpte og betalte for en vare som ikke ble levert. De vil derfor ha tilbake det de
betalte for varen samt erstattet sine utgifter. Samlet krav kr 9.051.

Det vises for øvrig til klagers brev.

Amisol har i det vesentlige anført:

Amisol beklager at klagerne fikk reisen forkortet pga demonstrasjonene i Egypt.

Utenriksdepartementet er alltid den viktigste kilden til å avgjøre sikkerheten.

Da UD formidlet at «de frarådde opphold i Egypt» var Amisols oppgave å få sine gjester hjem
samt stanse fremtidige avganger.

Amisol arbeidet først med fly løsning og logistikk for å kunne returnere 600 gjester som
oppholdt seg i Egypt samt å holde kontakt med flere tusen gjester for å avlyse reisene. Det
ble en svært hektisk periode for kontoret i Norge og for personalet i Egypt. Amisol vet at noen
følte at informasjonen og tilgjengeligheten kunne vært bedre i denne tiden. Amisol beklager
dette.

UD gikk ut med sitt reiseråd for Egypt 30. januar kl 15.00. I følge Amisols medarbeidere på
stedet var det ikke noe portforbud i Hurghada, og alle hadde full mulighet til å bevege sen
utendørs, også på kveldstid.

Som refusjon for forkortet ferie, har Amisol tilbudt 11 dagers refusjon av hotelloppholdet som
utgjør kr 2.830 etter at Amisol har trukket ut flybillettene.

Nemnda bemerker:

I henhold til alminnelige vilkår for pakkereiser pkt 6.2 kan arrangøren kansellere en reise uten
erstatningsansvar, dersom han kan godtgjøre at den ikke kan gjennomføres som følge av
hindringer som ligger utenfor hans kontroll.

Slike hindringer kan etter omstendighetene være krig eller krigshandlinger, naturkatastrofer,
farlige smittsomme sykdommer eller andre begivenheter som må likestilles med det
forannevnte. Dersom reisen forkortes ved at arrangøren avbryter reisen pga slike forhold, vil
kunden likevel ha krav på et forholdsmessig prisavslag.

Det fremkommer videre av bestemmelsen at arrangøren plikter å frakte kunden tilbake til den
avtalte hjemkomststed uten kostnader og med minst mulig ulempe for kunden. Tidspunktet
for hjemreisen vil være avhengig av en vurdering av de faktiske forhold på stedet, herunder
den risiko og/eller de reelle ulempene et fortsatt opphold representer. Norske og lokale
myndigheters uttalelser skal vektlegges ved denne vurdering.

Det var en krigslignende situasjon på reisemålet. Nemnda er av den oppfatning at det i den
foreliggende sitasjon var riktig av Amisol å avlyse pakkereisen og frakte gjestene hjem. Selv
om formålet med pakkereisen av denne grunn ble vesentlig forfeilet, har de reisende etter
nemndas vurdering ikke rett til refusjon av innbetalt beløp i et slikt tilfelle. De reisende har
heller ikke rett til erstatning.

Reisen ble avkortet med 11 dager. Nemnda anbefaler at klagerne gis et prisavslag lik 11
dagsandeler. Dagsandelen regnes av reisens samlede pris, dvs inkludert flyreisen.

Vedtak:

Reklamasjonsnemnda for pakkereiser anbefaler at klagerne refunderes

11 dagsandeler. Til fradrag går tidligere utbetalt beløp.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Pål Martin Andersen, Forbrukerrådet

Helga Hermansen, Star Tour AS

Mette Lindgren, Apollo Reiser AS