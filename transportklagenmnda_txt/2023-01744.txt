Vedtak i Transportklagenemnda - Fly

Sammendrag

Krav om full refusjon av flybilletter ved egen avbestilling.

Dato
21.05.2024

Saksnummer
2023-03141

Tjenesteytere
SAS

Klager har i det vesentlige anført

Klager (to passasjerer) hadde bestilt flyreise t/r Oslo-Paris med SAS:

SK839 - Oslo-Paris - kl. 17:05-kl. 19:25 - 7. juli 2022

SK834 - Paris-Oslo - kl. 14:05-kl. 16:25 - 11. juli 2022

Begge passasjerene har Gull-medlemskap på livstid med Diamant-status hos SAS. Klager
skulle i bryllup i Paris i juli 2022. På grunn av SAS sine problemer med streik denne
sommeren, kjøpte klager nye flybilletter med Norwegian. Klager endret avgangen på
flybillettene med SAS og oppgraderte til Plus, fra 7. juli 2022 til 27. april 2023. Deretter
flyttet klager avgangen til 7. september 2023 og betalte et gebyr for dette.

Grunnet tidsmessige utfordringer kunne ikke klager reise den 7. september 2023. Derfor
ringte klager kundeservice til SAS den 9. august 2023 fordi det ikke var mulig å endre
dette på nettsiden. Klager snakket med kundeservice om flytting av reisen til januar. I
samtalen spurte klager om kanselleringsvilkårene og fikk tydelig beskjed om at de ville
få full refusjon siden det var en Plus-billett. Klager kansellerte derfor reisen istedenfor
å booke på nytt. At SAS hevder at klagers flybillett ikke var gjenstand for full refusjon,
trolig grunnet at den var oppgradert, gjør klager som kunde maktesløs. Klager hadde
selvsagt ikke kansellert flybilletten, dersom rådet fra kundeservice hadde vært annet enn
full refusjon.

Klager har fått refundert skatter og avgifter på 788 NOK. Klager betalte 9 256 NOK for
reisen og krever full refusjon, det vil si 8 468 NOK.

Tjenesteyterne har i det vesentlige anført
SAS har i det vesentlige anført:

Klager krever full refusjon. Det var klager selv som frivillig kansellerte reisen, derfor kan
ikke SAS refundere fullt ut.

SK839 ble operert av SAS. Flyselskapet viser til utdrag fra Ediss som skal bekrefte at det
var klager selv som kansellerte flyvningen.

SAS viser til deres vilkår om refusjon. Hvis en passasjer kansellerer reisen før flyselskapet
gjør det, vil refusjonsbeløpet være avhengig av billettvilkårene.

SAS viser til bekreftelse på refusjon.

Nemnda bemerker

Nemnda legger til grunn at klager selv avbestilte reisen den 9. august 2023.

I EU-kommisjonens veiledning pkt. 2.2 om covid-19 fremgår det at EU-forordning
261/2004 ikke regulerer situasjonen der den reisende selv avlyser reisen, og at det i disse
tilfellene er de alminnelige billettvilkårene og avtalelovens regler som gjelder. En ikke-
refunderbar billett gir derfor ikke grunnlag for refusjon, selv om reisen er avbestilt ved en
feil.

Hvorvidt klager har rett på full refusjon av billettene, avhenger dermed av billettvilkårene
som er fastsatt av selskapet. 

Basert på saksdokumentene, legger nemnda til grunn at klagers billetter var Plus-
billetter, noe som gir rett til full refusjon ved avbestilling. 

Klager gis derfor medhold i sitt krav.

Forbrukerrepresentanten mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at SAS utbetaler full refusjon av flybillettene til klager
som ble avbestilt.