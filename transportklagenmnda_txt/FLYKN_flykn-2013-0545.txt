Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
13.01.2014

Saksnummer
545/13F

Tjenesteyter
Widerøes Flyveselskap AS

Krav om standarderstatning grunnet kansellering.

Klager har i det vesentlige anført:

Klager skulle reise fra Stavanger til Newcastle fredag den 2. august 2013 kl. 18:40 med WF384.
Flyet ble kansellert, og klager ble tilbudt ombooking til søndag kveld. Da klager hadde bestilt
ny billett fra Newcastle til Stavanger allerede mandag, så han ikke noe poeng i å reise hjem for
kun noen timer.

Klager valgte å avbryte reisen, og har fått refundert billetten. Klager mener likevel han har krav
på kompensasjon for hendelsen. Det var svært kaotisk på Stavanger Lufthavn, og klager gikk
glipp av et bryllup i England lørdag.

Klager krever standarderstatning 250 euro i henhold til EU-forordning 261/2004.

Det vises for øvrig til klagers brev.

Widerøe har i det vesentlige anført:

WF384 ble kansellert som følge av teknisk feil, det vises til fremlagt teknisk rapport. Hendelsen
var ekstraordinær og utenfor Widerøes kontroll, og er ikke kompensasjonsberettiget i henhold
til EU-forordning 261/2004.

Ved kanselleringer kan passasjerene velge ombooking og care, eller å avbryte reisen mot
refusjon av billetten. Klager valgte sistnevnte da første ledige avgang til Newcastle var to dager
senere. Widerøe sjekket tilgjengelighet hos andre flyselskap, men disse var fullbooket.

Widerøe ønsker å refundere klagers eventuelle utgifter i forbindelse med kanselleringen mot
originale kvitteringer. Widerøe ønsker av godvilje å utbetale standardsatser for overnatting på
kroner 400 per natt, selv om klager hadde tilgang til egen leilighet.

Widerøe kan dessverre ikke imøtekomme klagers krav utover dette.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

Innstillingen skyldtes i dette tilfellet feil på systemet som skal sikre rett temperatur på
drivstoffet.

Saken er forelagt Luftfartstilsynet som ikke har bemerkninger til flyselskapets beskrivelse av
den tekniske feilen eller den fremlagte dokumentasjon.

Nemnda legger på bakgrunn av de foreliggende opplysninger til grunn at feilen oppsto
uten forvarsel til tross for at rutinemessig teknisk vedlikehold var gjennomført. Det er ikke
anledning til å fly med en slik feil.

I den foreliggende situasjon var det etter nemndas vurdering ikke praktisk mulig å treffe tiltak
for å unngå feilen eller kanselleringen. Kanselleringen gir derfor ikke rett til erstatning etter
EU-forordningen.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.