Vedtak i Transportklagenemnda - Fly

Sammendrag

Krav om refusjon av utgifter grunnet feilaktig informasjon.

Dato
22.05.2015

Saksnummer
528/14F

Tjenesteyter
Supersaver / Germanwings

Klager har i det vesentlige anført:

Den 10. november 2013 bestilte klager en reise t/r Oslo - Palma hos Supersaver, for reise
den 11. - 21. april 2014, pris kroner 2 977. Den 25. mars 2014 mottok klager en e-post fra
Supersaver om at utreisen var endret til 9. april, da avgangen den 11. nå var kansellert.

Klager hadde ikke anledning til å reise den 9. april. Da det ifølge reisebyrået ikke var mulig å
endre til ny avgang den 11. april valgte han å avbestille reisen og booke nye billetter et annet
sted. Billigste alternativ så kort tid før avreise var med Ryanair t/r fra Rygge til kroner 5 360.

Klager skulle reise sammen med andre, og det viste seg at avgangen den 11. april ikke var
kansellert. Klager stiller seg sterkt kritisk til feilaktig informasjon fra Supersaver som medførte
klager mye ekstraarbeid og en mye dyrere billett.

Klager krever differansen mellom gammel og ny billett, kroner 2 557.

Det vises for øvrig til klagers brev.

Supersaver har i det vesentlige anført:

Supersaver er kun en formidler av flybilletter. I Supersavers reisevilkår som klager må krysse
av for å ha lest, står det at reisebyrået ikke tar ansvar for flyselskapenes endringer eller
kanselleringer.

Supersaver viser til utskrift av klagers booking hvor det kommer frem at Germanwings
kansellerte klagers utreise den 11. april, og booket han om til den 9. april. Supersaver kan ikke
holdes ansvarlig for dette.

Supersaver har refundert klagers ubenyttede billetter, men kan ikke imøtekomme hans krav
utover dette.

Germanwings har ikke avgitt uttalelse til nemnda ut over å opplyse at flight 4U 7195 og
4U 7586 var forsinket med 30 minutter ved ankomst.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Germanwings ved nemndas e-post av 26. januar 2015 med frist til 9.
mars 2015 for eventuelle bemerkninger. I e-posten opplyses det bl.a. om at flyselskapet har
bevisbyrden ved påberopelse av ekstraordinære omstendigheter som kan gi grunnlag for
fritak for ansvar. Det fremgår videre at nemnda vil legge passasjerens opplysninger til grunn
dersom disse ikke imøtegås av flyselskapet. Det blir også opplyst at saken vil bli forelagt
nemnda selv om flyselskapet ikke avgir uttalelse.

Germanwings har ikke avgitt uttalelse til nemnda ut over å opplyse at flight 4U 7195 og 4U
7586 var forsinket med 30 minutter ved ankomst.. Nemndas avgjørelse treffes på bakgrunn av
de foreliggende opplysninger.

Nemnda legger på bakgrunn av de foreliggende opplysninger til grunn at Germanwings
informerte Supersaver om at klagers utreise den 11. april var kansellert, og at klager var
ombooket til den 9. april. Supersaver, som er en formidler av flybilletter, informerte klager
om dette. Supersaver er ikke ansvarlig for Germanwings disposisjoner, og nemnda er av den
oppfatning at det ikke er grunnlag for kravet mot Supersaver.

Klager hadde ikke anledning til å reise den 9. april. Han kjøpte ny billett til den 11. april med et
annet selskap. Billetten var dyrere enn Germanwings-billetten.

Det viste seg senere at Germanwings avgang, som klager opprinnelig hadde bestilt billett til,
likevel ble operert etter planen. Det er i sakens dokumenter ingen opplysninger om årsaken
til dette. Nemnda vet således ikke om avgangen aldri har vært kansellert, om den har vært
kansellert og senere satt opp på nytt eller om det er andre forklaringer.

Klager hadde en avtale med Germanwings om flygning til Palma den 11. april. Germanwings
brøt denne avtalen, noe som førte til at klager ble påført en merutgift. Nemnda anbefaler at
Germanwings erstatter klagers merutgift.

Vedtak:

Transportklagenemnda-fly anbefaler at Germanwings erstatter klagers merutgift.

Vedtaket var enstemmig.