Vedtak i Transportklagenemnda - Fly

Sammendrag

Krav om erstatning for skadet bagasje.

Dato
28.05.2014

Saksnummer
897/13F

Tjenesteyter
Norwegian Air Shuttle ASA

Klager har i det vesentlige anført:

Klager reiste fra Antalya til Trondheim den 26. oktober 2013 kl. 22:15 med DY1267. Ved
ankomst kl. 01:55 den 27. oktober oppdaget klager at hans golfbag var skadet og at hans
golfsko var forsvunnet.

Da klager ankom midt på natten var alle kontorer stengt, han fikk derfor ikke rapportert
skaden på det tidspunktet.

Klager kan ikke stå ansvarlig for at flyplassen mangler bemanning om natten, og krever
erstattet golfbag, kroner 3 399, og golfsko, kroner 1 495.

Det vises for øvrig til klagers brev.

Norwegian har i det vesentlige anført:

I henhold til regler for luftfart skal alle uregelmessigheter rapporteres direkte til flyselskapet
ved ankomst.

I henhold til luftfartsloven § 10-26 annet ledd, er det mulig å rapportere skaden inntil 7
dager etter at uregelmessigheten oppstod, men dersom man ikke rapporterer direkte etter
hjemkomst hefter ikke flyselskapet for skaden. Det er opp til klager å bevise at bagasjen ble
skadet i Norwegians varetekt.

Det medfører ikke riktighet at ankomstservice var stengt da klager ankom Værnes. Norwegian
har handlingagenter ved alle avganger og ankomster som skal bistå ved eventuelle
problemer.

Norwegian anbefaler klager å kontakte sitt forsikringsselskap.

Norwegian kan dessverre ikke imøtekomme klagers krav.

Nemnda bemerker:

Norwegian er i henhold til luftfartsloven § 10-18 ansvarlig for skadet eller ødelagt bagasje
med mindre skaden skyldes reisegodsets egen beskaffenhet eller feil eller mangler ved
reisegodset.

Mottas innskrevet reisegods uten klage fra mottakerens side, formodes godset å være utlevert
i god stand om ikke annet blir godtgjort, jf. luftfartsloven § 10-26 første ledd.

Klager ankom Værnes ved totiden om natten. Selv om de fleste kontorer på dette tidspunkt
var stengt, må det ha vært personell fra handlingagenten eller andre ansatte på flyplassen
klager kunne ha henvendt seg til.

Klager mottok golfbagen uten å klage. Det følger av ovennevnte bestemmelse at bagen
da formodes å være utlevert i god stand med mindre annet godgjøres. Dette må vurderes
konkret. Det er således ikke riktig som Norwegian synes å mene at flyselskapet ikke hefter for
skaden dersom man ikke rapporterer om skaden umiddelbart etter ankomst.

Det påhviler klager å føre bevis for at golfbagen ble utlevert i skadet stand. Det kreves vanlig
sannsynlighetsovervekt, dvs. det kreves at det er mer sannsynlig at golfbagen ble utlevert
skadet enn at den ikke ble det.

Nemnda er etter en samlet vurdering av de foreliggende opplysninger av den oppfatning at
det ikke er mer sannsynlig at skaden skjedde mens golfbagen var i Norwegians varetekt enn
at skaden kan ha skjedd et annet sted, og finner således ikke tilstrekkelig grunnlag til å fravike
hovedregelen

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.