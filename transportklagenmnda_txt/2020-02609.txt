Vedtak i Pakkereisenemnda

Sammendrag

Krav om refusjon av avbestillingsgebyret grunnet Covid-19.

Dato
07.12.2020

Saksnummer
2020-02609

Tjenesteytere
Royal Travel

Klager har i det vesentlige anført

Klagen gjelder en pakkereise for to personer til Kypros i perioden 27.03.2020 -
03.04.2020. Totalpris 8 830 kroner.

Det ble gitt beskjed om kansellering den 13.03.2020 kl. 14:00. Årsaken til kansellering var
utbruddet av Covid-19 viruset. Myndighetene frarådet utenlandsreiser.
Klager anfører at turen ble avlyst av reiseselskapet. Kostnadene for turen ble delbetalt
med Eurocard.

Dekning/erstatning er søkt: Eurocard. kortreklamasjon@sebkort.no. Klager har ikke blitt
tilkjent dekning/erstatning.

Klagers krav: 1 766 kroner. Klager har kun mottatt 80 % av totalbeløpet på 8 830 kroner.

Det vises for øvrig til korrespondanse fra klager.

Tjenesteyterne har i det vesentlige anført
Royal Travel skriver følgende til klager den 3. november: "Etter at hele vår egenkapital
ble tapt som følge av krisen verden har vært inne i, har det ikke vært mulig å dekke hele
ditt innbetalte beløp. Det mangler enkelt og greit midler til dette og alle våre kunder må
behandles likt. Om vi kommer i gang med nye turer i 2021 kan det bli mulig for oss for
ytterligere tilbakebetalinger ved utgangen av 2021."

Royal Travel har sendt følgende tilsvar til nemnda: "Det er gjort tilbakebetaling til
kunden."

Det vises for øvrig til korrespondanse fra Royal Travel.

Nemnda bemerker

Klagen gjelder en pakkereise for to personer til Kypros i perioden 27.03.2020 -
03.04.2020. Totalpris 8 830 kroner.

Det ble gitt beskjed om kansellering fra tjenesteyter den 13.03.2020 kl. 14:00. Årsaken til
kansellering var utbruddet av Covid-19 viruset. 

Tjenesteyter har rett til å kansellere reisen etter pakkereiseloven § 23 andre ledd
begrunnet i Covid-19 pandemien. Det innbetalte beløp for reisen skal da refunderes i
medhold av pakkereiseloven § 24. Pakkereisenemnda anbefaler at klager gis medhold i
sitt krav.

Vedtak

Pakkereisenemnda anbefaler at klager gis medhold.