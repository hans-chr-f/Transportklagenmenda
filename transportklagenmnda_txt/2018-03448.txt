Vedtak i Transportklagenemnda - Fly

Sammendrag

Ruteendring. Krav om betaling av mellomlegget mellom opprinnelig flybillett
og ny flybillett kjøpt på egenhånd pga uenighet vedrørende omrutingstilbud.

Dato
10.09.2019

Saksnummer
2018-03448

Tjenesteytere
Lufthansa German Airlines
Sembo

Klager har i det vesentlige anført

Den 21. juni 2018 bestilte klager en flyreise gjennom Sembo fra Oslo til Malta via
Frankfurt. Reisen skulle foretas den 6. desember 2018 med følgende reiserute: Oslo -
Frankfurt med Lufthansa rute LH863, og videre fra Frankfurt - Malta med LH1312.

Den 8. september fikk klager beskjed av Sembo om ruteendringer i hans reiseplan.
Sembo/LH hadde satt opp en ny reiserute: LH865 Oslo - Frankfurt og videre med LH1276
fra Frankfurt til Malta. Ruteendringen ville medføre at klager hadde måttet reise fra
Oslo tidlig på morgenen i stedet for ettermiddagen. Ettersom dette ikke passet for
klager, forhørte han seg om andre muligheter. Det ble også spurt om det var mulig å
få refundert utreisen, og beholde hjemreisen. Klager fikk beskjed om at hele billetten
eventuelt måtte refunderes. Klager ble ikke tilbudt andre alternative reiseruter.

Når klager senere var inne på Lufthansa sine hjemmesider, oppdaget han at det gikk
andre flyvninger fra Oslo ettermiddagen, som var nærmere hans opprinnelige flyvning.
Dette var imidlertid med et annet flyselskap. Klager tok dette opp med Sembo, som
svarte at det nå var for sent å gjøre noe, ettersom billettene var refundert. I dette tilfellet
mener klager at han fikk et mangelfullt omrutingstilbud, og at han ikke ville valgt refusjon
av billettene dersom han hadde vært klar over at det gikk andre fly til Malta samme
dag (noe han mener Sembo/LH burde informert om og tilbudt han).  Klager kjøpte nye
flybilletter på egenhånd.

På grunnlag av ovenstående  krever klager at Sembo og Lufthansa holdes solidarisk
ansvarlige for å utbetale mellomlegget mellom opprinnelig og ny billett (693 NOK). I
tillegg krever klager betaling av forsinkelsesrenter, samt at begge selskapene betaler 40
euro hver til klager for inndrivelseskostnader.

Tjenesteyterne har i det vesentlige anført
Sembo anfører at de kun er en formidler av flybilletter, og at det er flyselskapet som er
ansvarlig for krav relatert til ruteendringer.  Sembo informerte om ruteendringen, samt
forslag til alternative flybilletter pr. e-post, den 8. september 2018. Dette ble avslått av
klager, som valgte refusjon av billetten. Sembo refunderte hele billetten 11. september
2018. Sembo viser til EU-forordning 261/2004, der det står at passasjeren skal bli tilbudt
omruting eller full refusjon av billetten. Dette er oppfylt i denne saken.

Lufthansa anfører at klager ble tilbudt omruting samme dag. De nye tidene passet ikke
for klager, som dermed valgte full refusjon. Refusjonen ble gjennomført 11. september
2018. Klager ble informert om ruteendringen mer enn 14 dager på forhånd, og har
således ikke krav på refusjon av prisdifferansen mellom opprinnelige og nye billetter jf.
EU-forordning 261/2004.

Nemnda bemerker

En ruteendring innebærer kansellering av en avtalt flygning. Kansellering gir rett til
erstatning etter EU-forordning 261/2004 artikkel 5, jf. artikkel 7, med mindre flyselskapet
har informert om endringen minst to uker før planlagt avgangstid. 

Ved kansellering har passasjerene valget mellom refusjon av hele billettprisen eller
omruting snarest mulig, på tilsvarende transportvilkår.

Flyselskapet Lufthansa informerte reisebyrået Sembo som informerte klager om
ruteendring på LH863 og LH1312 den 8. september 2018. Dette var mer enn to uker før
avreise. Kanselleringen gir følgelig ingen rett til standarderstatning. Dette er heller ikke
krevet. 

Klager mottok tilbud om omruting til tidligere avgang samme dag, men valgte å avslå.
Klager har derfor mottatt full refusjon av den ubenyttede billetten i henhold til gjeldende
regler, men mener han skulle fått et annet omrutingstilbud som hadde passet ham
bedre.

Nemnda er av den oppfatning at klager fikk et omrutingstilbud slik han hadde krav
på. Når han valgte å avslå dette og valgte refusjon av hele billettprisen, har han etter
nemndas oppfatning ikke krav på erstatning for merbeløpet  han måtte betale for de nye
billettene han selv valgte å kjøpe i etterkant.

Nemnda kan ikke anbefale at klager gis medhold.

Vedtak

Transportklagenemnda - fly anbefaler ikke at klager gis medhold.