Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
14.03.2017

Saksnummer
2016-00597

Tjenesteytere
BMI

Klager har i det vesentlige anført

Klager skulle reise fra Oslo til Aberdeen den 8. april 2016 kl. 16:35 med flight BM1358.
Avgangen ble kansellert under en time før avgang. Klager ble booket om via Stavanger,
og ankom bestemmelsesstedet kl. 20:40, mer enn tre timer senere enn opprinnelig
ankomsttid. 

Klager mener at en produksjonsfeil ikke er god nok årsak til å fraskrive seg ansvar. Han
mener videre at flyselskapet verken har forklart omstendighetene rundt hendelsen, eller
bevist at hendelsen var utenfor deres kontroll. 

Klager krever standarderstatning 250 euro per person i henhold til EU-forordning
261/2004.

Tjenesteyterne har i det vesentlige anført
British Midland har ikke avgitt uttalelse til nemnda. Til klager har selskapet i det
vesentlige anført:

BM1358 ble kansellert som følge av produksjonsfeil. Hendelsen er ikke
kompensasjonsberettiget.

British Midland kan ikke imøtekomme klagers krav.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artikkel 5 og 7.

Teknisk feil er ikke en ekstraordinær omstendighet i forordningens forstand. Teknisk
feil fritar således ikke fra plikten til å betale erstatning. Unntak kan tenkes ved
fabrikasjonsfeil og ved skader på flyet på grunn av sabotasje eller terrorhandlinger, jf EU-
domstolens avgjørelse av 17.09.2015 i saken Corina van der Lans - KLM (C-257/14).

Flyselskapet British Midland har ikke avgitt uttalelse til nemnda, men bare oppgitt til
klageren at kanselleringen skyldtes en fabrikasjonsfeil. Opplysningen er ikke forsøkt
dokumentert. 

Etter nemndas syn har flyselskapet etter dette ikke godtgjort at kanselleringen skyldtes
en ekstraordinær omstendighet som ikke kunne vært unngått selv om alle rimelige
tiltak var truffet. Kanselleringen gir således rett til en standarderstatning på 250 euro til
klageren og hans reisefølge (til sammen to personer).

Vedtak

Transportklagenemnda - fly anbefaler at flyselskapet British Midland betaler
standarderstatning til klageren og hans reisefølge med 250 euro per person.