Vedtak i Transportklagenemnda - Fly

Sammendrag

Krav om refusjon av ilagt håndbagasjegebyr og avgift for innsjekket bagasje.

Dato
15.12.2020

Saksnummer
2020-01150

Tjenesteytere
Norwegian Air Shuttle

Klager har i det vesentlige anført

Klager skulle reise med DY1740 fra Oslo til Barcelona den 9. mai 2019 og returnere
med DY1741 den 13. mai 2019. Ved ombordstigning i Oslo den 9. mai ble han ilagt et
håndbagasjegebyr på 750 kroner. Klager bestrider at gebyret var rettmessig ilagt og viser
til bilde som viser at håndbagasjen var innenfor målene. Klager anfører at han betalte for
innsjekket bagasje på returreisen fra Barcelona til Oslo i frykt for å måtte betale et nytt
håndbagasjegebyr.

Klager krever refusjon av håndbagasjegebyret på 750 kroner og 165 kroner for innsjekket
bagasje på returreisen.

Tjenesteyterne har i det vesentlige anført
Klager krever refusjon av ilagt gebyr for overvektig håndbagasje, pålydende 750 kroner.

Håndbagasjen til klager ble kontrollert ved gaten, og det viste seg at dimensjonene/
vekten oversteg Norwegians regler for håndbagasje som man kan ta med seg inn i
kabinen. 

Norwegian har oppgitt informasjon vedrørende tillatt håndbagasje på Norwegians
nettsider. Disse målene er satt av hensyn til sikkerheten, i tillegg til at det må
være plass til bagasjen til hver passasjer uten at det overfyller hattehyllene.
Norwegians retningslinjer ble akseptert av klager da han bestilte flybilletten sin, og
det er passasjerens eget ansvar å påse at bagasjen ikke overskrider de gjeldende
begrensningene.

Alle passasjerer må ved kjøp av billett hos Norwegian bekrefte å ha lest og akseptert
Norwegians generelle befordringsvilkår. I 10.6.1 i disse vilkårene står det følgende:
«Bagasje som medtas som Håndbagasje om bord må være av en slik størrelse og/
eller vekt at den kan plasseres i en lukket bagasjehylle, eller under sete foran deg.
Gjenstanden må ikke overstige størrelse, vekt eller antall som gjelder for Billettreglene og
Reiseruten. Slike Regler kan fås på forespørsel til oss, våre Nettsider eller fra en av våre
Autoriserte Agenter. Gjenstander som overstiger tillatte begrensninger eller gjenstander
som vi mener ikke vil få plass i kabinen må sendes som Innsjekket Bagasje. Før dette blir
gjort skal du ha anledning til å fjerne gjenstander som nevnt i artikkel 10.1, tredje punkt.
Du kan være underlagt gjeldende bagasjegebyr dersom gjenstanden overstiger de tillatte
begrensninger.» 

Det er Norwegians representanter på flyplassen som kontrollerer bagasjen, og
Norwegian har ingen grunn til å tvile på deres vurdering i denne situasjonen.

Basert på dette kan ikke klagers krav imøtekommes.

Nemnda bemerker

Norwegian har i sine vilkår fastsatt bestemte mål for hva som kan bringes kostnadsfritt
med som håndbagasje. Bagasjen kan maksimalt være 55 x 40 x 23 cm og veie ti kilo. Det
finnes en «håndbagasjemåler» der den reisende kan kontrollere om bagasjen er innenfor
tillatte mål.

Nemnda mener at flyselskapet har bevisbyrden for å vise at gebyret er korrekt ilagt.
Det må forventes at flyselskapet skriver en kvittering der begrunnelsen for gebyret
fremgår, og hvor det dokumenteres at bagasjen var for tung eller for stor i henhold til
gjeldende regler. Nemnda kan ikke se at dette er gjort i denne saken. Klager har på sin
side fremlagt et bilde av bagasjen som passer inn i bagasjemåleren. Nemnda anbefaler
derfor at gebyret refunderes.

Klager har i tillegg fremsatt krav om refusjon av avgift for innsjekket bagasje på
returreisen. Nemnda kan ikke se at det er grunnlag for refusjon av dette beløpet.

Vedtak

Transportklagenemnda - fly anbefaler at Norwegian refunderer det ilagte
håndbagasjegebyret. For øvrig gis ikke klager medhold.

Forbrukerrepresentant Maite de Geus-Cossard, Forbruker Europa, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.