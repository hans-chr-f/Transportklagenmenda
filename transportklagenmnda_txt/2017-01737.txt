Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
08.05.2018

Saksnummer
2017-01737

Tjenesteytere
Wizz Air

Klager har i det vesentlige anført

Klager skulle reise fra Torp til Bucharest den 28. april 2017 kl 08.45 med flight W6 3216.
Flyet ble nærmere tolv timer forsinket.

Klager krever standarderstatning 400 euro i henhold til EU-forordning 261/2004.

Tjenesteyterne har i det vesentlige anført
Wizz Air har ikke avgitt uttalelse til nemnda. Til klager har selskapet i det vesentlige
anført:

W6 3216 ble forsinket som følge av bird strike. Hendelsen er ikke
kompensasjonsberettiget i henhold til EU-forordning 261/2004 da årsaken var
ekstraordinære omstendigheter utenfor selskapets kontroll.

Wizz Air ønsker å refundere eventuelle utgifter i ventetiden mot kvitteringer, men kan
ikke imøtekomme klagers krav om standarderstatning.

Nemnda bemerker

Flyselskapet Wizz Air har tross oppfordring ikke avgitt uttalelse til nemnda. Nemnda
treffer vedtaket på grunnlag av opplysningene som er fremkommet tidligere i saken, jf
transportklagenemndforskriften § 5-3 tredje ledd.

Nemnda legger således til grunn at klager kom om lag 12 timer forsinket frem til sitt
endelige bestemmelsessted Bucharest. Han krever nå standarderstatning. 

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7 samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Wizz Air har som nevnt ikke avgitt uttalelse til nemnda. Flyselskapet har gitt en
uttalelse til klageren, og forklart at forsinkelsen skyldtes birdstrike. Flyselskapet har
ikke dokumentert påstanden, og har følgelig ikke godtgjort at forsinkelsen skyldtes
en ekstraordinær omstendighet som ikke kunne vært unngått. Klageren har da rett til
standarderstatning på 400 euro.

Vedtak

Transportklagenemnda - fly anbefaler at Wizz Air betaler standarderstatning til klageren
med 400 euro.