Vedtak i Transportklagenemnda - Sjø

Sammendrag

Krav om frafall av ilagt gebyr som følge av manglende gyldig studentbevis.

Dato
21.01.2020

Saksnummer
2019-04334

Tjenesteytere
Fram

Klager har i det vesentlige anført

Klager tok ferjen fra Hamsund til Ålesund den 9. oktober 2019. 
Denne dagen var det kontroll og klager hadde problemer med å få appen hvor
studentbeviset ligger til å fungere. Siden klager ikke fikk vist frem beviset så fikk han ett
gebyr på kr 500. Klager hevder at kontrolløren tok med reisekort hans og det fikk han
ikke tilbake, han har nå kjøpt et nytt reisekort. Han fikk heller ikke kopi av gebyret.

Klager krever at gebyret blir slettet da han kan vise frem at studentbeviset var gyldig på
tidspunktet for kontrollen og refusjon av billettene som han har måttet betale fullpris på
grunn av reisekortet ble tatt av kontrolløren.

Tjenesteyterne har i det vesentlige anført
Fram har vært i kontakt med billettkontrolløren (Nokas) som forteller: «Vi har sjekket opp
saken. Han har med 100% sikkerhet fått med seg gebyret når han dro. Videre opplevde
kontrollørene han som veldig kverulant og lite interessert i å samarbeide».

Fram påpeker at den enkelte som krever studentrabatt må kunne fremlegge gyldig bevis
når slik rabatt kreves eller skal kontrolleres. Klager skrev i sin dialog at han er kjent med
utfordringer med appen for studentbevis og på denne bakgrunn så burde et fysisk bevis
vært medbrakt.

Fram kan ikke være ansvarlig for apper levert av 3-part. Billettkontrolløren kan kun
forholde seg til hva som kan fremlegges under en kontroll. 

Fram kan ikke imøtekomme klagers krav.

Nemnda bemerker

Klager ble ved kontroll på ferjen fra Hamsund til Ålesund den 9. oktober 2019 ilagt gebyr
da han ikke kunne vise gyldig bevis for at han var berettiget til studentbillett.

Det fremgår av transportvilkårene for FRAM at den reisende er ansvarlig for å ha gyldig
billett og ha med seg relevant dokumentasjon for rabatterte billetter. Dersom den
reisende ikke har korrekt billett og dokumentasjon må det betales et tilleggsgebyr.

Klager kunne ikke vise skolebevis og vilkårene for å ilegge gebyr var til stede.

Klager viser til at det var problemer med å få opp en app som viser skolebevis og at han
har levert kopi av skolebevis senere.

Nemndas flertall, nemndas leder og bransjerepresentantene, finner ikke grunnlag for å
anbefale at gebyret frafalles. 

En samlet nemnd finner imidlertid grunn til å føye til at Transportklagenemnda Kollektiv
har vurdert spørsmålet om gebyr når student- eller skolebevis som var gyldig på
reisetidspunktet, legges fram i ettertid, og har i flere saker uttalt følgende: 

"Nemnda er gjennom flere saker kjent med at xx konsekvent ikke godtar at
dokumentasjon for rett til rabattert billett kan vises i ettertid. Den reisende har etter xxs
godkjente vedtekter heller ikke krav på dette. 

Nemnda har derfor vurdert problemstillingen i disse saker nærmere. Etter nemndas syn
er det grunn til å skille mellom å vise fram en billett i ettertid og å vise dokumentasjon for
rett til rabattert billett i ettertid når den reisende har en ellers gyldig billett under reisen.
Nemnda har derfor anbefalt at xx vurderer en ordning som praktiseres av enkelte andre
reiseforetak med at dokumentasjon kan vises i ettertid."

Transportklagenemnda viser til at de samme synspunkter gjør seg gjeldende i
ferjetrafikken. Det aktuelle busselskapet har for øvrig senere endret sin praksis.

Mindretallet, forbrukernes representanter, vil i denne saken anbefale at gebyret
frafalles forutsatt at klager kan dokumentere at han hadde gyldig studentbevis på
reisetidspunktet. Det synes på denne bakgrunn lite rimelig at gebyret opprettholdes.
Mindretallet er enig med flertallet i at vedtektene etter sin ordlyd ikke åpner for unntak.
Det er likevel mindretallets syn at på grunn av de sterkt urimelige resultatene en ren
ordlydsfortolkning medfører, kan vedtektene vanskelig forstås dithen at dette er tilsiktet.
Etter flertallets syn bør det ses hen til hvilke hensyn det aktuelle transportregelverket
skal ivareta. Reglene knyttet til billettkontroll skal blant annet ivareta selskapets
økonomiske interesser og allmennpreventive hensyn, ved at de som urettmessig reiser
uten billett blir tatt i kontroll og ilagt gebyr. Det er vanskelig å se at en mer lempelig
praksis overfor personer som i ettertid kan dokumentere sin rett til den aktuelle
billettkategori medfører at selskapets interesser blir skadelidende, økonomisk eller ut fra
allmennpreventive hensyn. Den reisende derimot, blir påført et urimelig økonomisk tap,
som også ut fra selskapets interesser må fremstå som unødvendig.

Vedtak fattes i samsvar med flertallets syn.

Vedtak

Transportklagenemnda Sjø finner ikke å kunne anbefale at klager gis medhold.