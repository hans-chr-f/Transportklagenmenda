Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
30.01.2017

Saksnummer
2016-00334

Tjenesteytere
SAS

Klager har i det vesentlige anført

klager skulle ha reist fra Trondheim til Geneve(SK617) via København(SK2889) den 29.
april 2016 kl. 15:05

Grunnet et mislykket landingsforsøk på Værnes måtte flyet,som kom fra København
og skulle bli SK2889, mellomlande på Ørlandet for å tanke drivstoff. Flyvemaskinen ble
deretter stående lenge på Ørlandet før det returnerte til Værnes. Dette resulterte i at
klager mistet sin videre flyvning fra København og ankom Geneve først kl. 23:40, og ikke
kl. 19:40 som var det ordinære ankomsttiden. 

Klager krever standarderstatning 400 euro i henhold til EU-forordning 261/2004.

Tjenesteyterne har i det vesentlige anført
Klager skulle reist fra Trondheim til København med SK2889 den 29. april 2016.

Dessverre ble SK2889 forsinket som en direkte følge av dårlig vær med sikt under
minstekrav av og til, samt sterke cross-vind hele formiddagen og deler av ettermiddagen
i Trondheim. Se vedlagt Traffic & Flight information og Daily Operations Report.

Værforholdene i Trondheim var vanskelig den dagen, og forårsaket en rekke forsinkelser.
SK2889, flyindivid SERJE, kom fra København som SK2882, og tok av fra København
i henhold til rutetid. SK2882 prøvde å lande på Værnes før det ble dirigert videre til
Ørlandet for å fylle mer fuel og for å vente på bedre vær. Se vedlegg på Traffic & Flight
Information for SK2882 den 29. april 2016.

Det er beklagelig at klager kom forsinket frem til bestemmelsesstedet, men klager ble
booket om til første ledige avgang og kom frem 3 timer og 55 minutter senere enn
planlagt med Swiss til Geneve. 

Værsituasjonen på Værnes den 29. april, er ekstraordinære hendelser og er utenfor SAS
sin kontroll. SAS hadde ingen mulighet til å forhindre forsinkelsen av SK2889 og gjorde
det som var mulig for å få klager så raskt som mulig frem til bestemmelsesstedet.

SAS kan på grunnlag av ovennevnte ikke imøtekomme klagers krav om EU-kompensasjon
i dette tilfellet.

Nemnda bemerker

Flyet som klageren skulle ta fra Trondheim til Geneve via København 29.04.2016 kl 1505,
ble kansellert på grunn av dårlig vær på flyplassen. Klageren fikk reise med neste avgang
og kom vel fire timer forsinket frem til bestemmelsesstedet Geneve. Klageren krever nå
en standarderstatning. 

Kansellering gir rett til erstatning med mindre flyselskapet godtgjør at innstillingen
skyldtes ekstraordinære omstendigheter som ikke kunne vært unngått selv om
alle rimelige tiltak var truffet, jf EU-forordning 261/2004 artikkel 5, jf 7. Værforhold
som påvirker flytrafikken ved at det ikke er mulig å lande / ta av, kan være en slik
ekstraordinær omstendighet som medfører at den reisende ikke har krav på erstatning.
Dette må vurderes konkret.  

Nemnda finner det godtgjort at kanselleringen skyldtes en ekstraordinær omstendighet
og at forsinkelsen ikke kunne vært unngått selv om alle rimelige tiltak var truffet: Det er
dokumentert at det var sikten under minstekrav og sterk vind da det aktuelle flyet skulle
lande på Trondheim for å hente passasjerene som skulle videre til København. Det er
også dokumentert at andre flyvninger ble kansellert på grunn av værforholdene.    

Kanselleringen gir da ikke rett til standarderstatning, og nemnda anbefaler ikke at klager
gis medhold.

Vedtak

Transportklagenemnda - fly anbefaler ikke at klageren får standarderstatning.