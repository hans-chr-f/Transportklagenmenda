Vedtak i Transportklagenemnda - Fly

Sammendrag

Krav om refusjon av billetter.

Dato
15.06.2021

Saksnummer
2020-03408

Tjenesteytere
Mytrip
SAS

Klager har i det vesentlige anført

Klager (to personer) hadde kjøpt billetter fra Barcelona til Bergen hos Mytrip med SAS
for reise 30. juni 2020. Klager avbestilte billettene i juni, da myndighetene varslet om å
unngå reiser til Spania, og han ba om å få kreditert innbetalt beløp.

Klager får beskjed fra Mytrip om at reisen har blitt konvertert til åpen voucher. Dette har
han hverken mottatt eller akseptert.

Krav om full refusjon av flybillettene.

Tjenesteyterne har i det vesentlige anført
Mytrip har anført at klager får en tilbakebetaling til nemnda. Til klager har de tilbudt
voucher for hjemreisen.

SAS anfører at klager kjøpte sine billetter via Mytrip og avbestilte reisen den 4. juni 2020.
Mytrip har informert klager om at SAS flyvningen ikke var innstilt på det tidspunktet
bookingen ble kansellert og de har dermed ikke krav på refusjon av billettene.

Det vises til at klager kjøpte en ikke-refunderbar billett, og SAS bestrider kravet med
henvisning til selskapets generelle befordringsvilkår og billettregler artikkel 4.1.3 og 4.1.4
(a), som klager aksepterte ved billettkjøpet.

Det vises også til at reisebyrået har tilbudt klager en voucher slik at de kan reise ved en
senere anledning og slipper å miste hele billettverdien på returen, men klager har ikke
akseptert denne. Dersom klager ønsker refusjon av sine billetter vil det bli skatter og
avgifter som refunderes til byrået/kunden og ikke hele billettverdien. 

SAS vil fremheve at det i tilfeller hvor passasjeren har kansellert sin billett ikke lenger
foreligger en avtale eller gyldig billett som passasjeren kan påberope seg mot SAS, heller
ikke om SAS kansellerer en flyvning i ettertid av passasjerens kansellering.

SAS kan ikke imøtekomme klagers krav.

Nemnda bemerker

Det er enighet om klager kansellerte reisen fra Barcelona til Bergen før SAS kansellerte
flyvningen. Nemnda legger derfor dette til grunn. Fra det tidspunktet klager selv
kansellerte reisen, forelå det ikke lenger noen bekreftet reservasjon på den aktuelle
flyvningen. EU-forordning 261/2004 ikke kommer til anvendelse, jf. artikkel 3 nummer 2
bokstav a. 

Nemnda har forståelse for at det oppleves urettferdig å ikke motta refusjon for en reise
ikke lot seg gjennomføre på grunn av covid-19. Men heller ikke flyselskapet har ansvar
eller kontroll over det som har inntruffet. I Kommisjonens veiledning pkt. 2.2 om Covid
19 fremgår at flyforordningen ikke regulerer situasjonen der den reisende selv avlyser
reisen, og at det i disse tilfellene er de alminnelige billettvilkår og avtalelovens regler som
gjelder. En ikke-refunderbar billett gir derfor ikke grunnlag for refusjon i disse tilfellene
uansett om passasjeren har god grunn til å avlyse reisen, og uansett om flyselskapet
senere kansellerte reisen 

Klagers billetter med SAS var ikke-refunderbare. Klager har med dette ikke rett på
refusjon i henhold til billettreglene.

Nemnda anbefaler at klager ikke gis medhold.

Vedtak

Transportklagenemnda anbefaler at klager ikke gis medhold.