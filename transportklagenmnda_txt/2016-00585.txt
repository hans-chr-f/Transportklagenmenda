Vedtak i Transportklagenemnda - Fly

Sammendrag

Krav om standarderstatning grunnet nektet ombordstigning som følge av overbooking.

Dato
14.03.2017

Saksnummer
2016-00585

Tjenesteytere
KLM

Klager har i det vesentlige anført

Klager hadde bestilt en reise fra Oslo til Lyon via Amsterdam for reise 24. juni 2016 kl.
11:50. Dagen før avreise sjekket klager inn online og fikk ombordstigningskort. Samme
kveld mottok klager en telefon fra KLM hvor de ble fortalt at flight KL1144 fra Oslo til
Amsterdam var overbooket, og at klager var booket om til avreise kl. 16:30 via Gøteborg
og Brüssel. Klager ble i tillegg tilbudt kompensasjon på 400 euro per person. Klager
aksepterte ikke den nye reiseruten. KLM foreslo derfor en ny reiserute kl. 08:00 via Paris.
Klager spurte om tilbudet om kompensasjon fortsatt bestod noe han fikk bekreftet.
Klager aksepterte derfor den nye reiseruten. 

I ettertid vil ikke KLM utbetale kompensasjonen. Klager har i stedet mottatt reisegavekort
til en verdi av 500 euro for to personer. 

Klager krever standarderstatning 400 euro per person for nektet ombordstigning. 

Det vises for øvrig til klagers brev.

Tjenesteyterne har i det vesentlige anført
I henhold til EU-forordning 261/2004 har passasjerer krav på erstatning ved overbooking.
I tilfeller hvor strekningen er mellom 1 500 - 3 000 kilometer er denne kompensasjonen
på 400 euro per passasjer. Det forordningen også sier er at dersom passasjeren ved
overbooking blir booket om, og ankomsttiden er under 3 timer i forskjell fra opprinnelig
ankomsttid, reduseres kompensasjonen med 50 %. I dette tilfellet har klager krav på 200
euro per passasjer, da han ankom Lyon tidligere enn opprinnelig reiserute. 

KLM har av godvilje tilbudt reisegavekort på 500 euro per person som et alternativ til
utbetaling av 200 euro per person. 

KLM kan ikke imøtekomme klagers krav utover det som allerede er tilbudt.

Nemnda bemerker

En passasjer som nektes ombordstigning mot sin vilje, har rett til standarderstatning, jf
EU-forordning 261 / 2004 artikkel 4 nr 3. 

Det er enighet om at erstatningen i denne saken som utgangspunkt vil være 400 euro,
jf artikkel 7 nr 1 bokstav b). Erstatningen "kan" imidlertid reduseres hvis passasjeren
tilbys omruting slik at han eller hun kommer mindre enn 3 timer forsinket frem til
bestemmelsesstedet, jf artikkel 7 nr 2 bokstav b).   

Artikkel 7 nr 2 bokstav b) er med andre ord en kan-bestemmelse. Flyselskapet kan velge
å fravike denne, og unnlate reduksjon. 

Nemnda ser det som mest sannsynlig at KLM tilbød å fravike denne bestemmelsen ved
det første tilbudet om omruting. Nemnda ser heller ikke holdepunkter for at selskapet
klargjorde at dette tilbudet falt bort  før klageren godtok den endelige omrutingen.
Klagerens fremstilling har dessuten støtte i to vouchere datert 23.06.2016 som han har
fremlagt. Begge voucherne - en til klageren og en til hans reisefølge - viser at flyselskapet
ga 500 euro i non-refundable alternativt 400 euro refundable etter at selskapet hadde
tilbudt omrutingen som klageren aksepterte. Etter nemndas syn ga disse voucherne
klageren grunn til å tro at han hadde fått muligheten til 400 euro per person i kontanter.

Nemnda mener etter dette at flyselskapet har forpliktet seg til å utbetale 400 euro per
person hvis han ikke ønsker å benytte seg av reisegavekortene på 500 euro per person.

Vedtak

Transportklagenemnda - fly anbefaler at flyselskapet KLM betaler standarderstatning til
klageren og hans reisefølge med 400 euro per person.