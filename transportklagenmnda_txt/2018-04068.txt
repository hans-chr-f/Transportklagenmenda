Vedtak i Transportklagenemnda - Fly

Sammendrag

Krav om standardkompensasjon og refusjon av togbilletter
ved kansellering. EU-forordning 261/2004 artikkel 12.

Dato
28.06.2019

Saksnummer
2018-04068

Tjenesteytere
Norwegian Air Shuttle

Klager har i det vesentlige anført

Klager skulle reise med Norwegians flyvning DY614 fra Oslo lufthavn (OSL) til Bergen
(BGO) 20. juli 2018 kl. 17.00. Flyvningen ble kansellert, og klager har på denne bakgrunn
fremsatt krav om standardkompensasjon i henhold til EU-forordning 261/2004 på 250
euro pr. person, totalt 1 000 euro for fire passasjerer. 

Klager har anført at de fire reisende ikke ble tilbudt omruting, og at de derfor kjøpte
togbilletter med NSB til kroner 3 558. Passasjerene har også fremsatt krav om refusjon
av disse billettkostnadene.

Tjenesteyterne har i det vesentlige anført
Norwegians flyvning DY614 fra Oslo til Bergen 20. juli 2018 ble kansellert. Selskapet
har imøtekommet klagers krav om standardkompensasjon på totalt 1 000 euro for fire
passasjerer. 

Vedrørende billettkostnadene har selskapet i sitt tilsvar vist til EU-forordning 261/2004
artikkel 12. Standardkompensasjonen skal trekkes fra annen kompensasjon. Dersom
passasjeren har krav på standardkompensasjon, og kompensasjon på annet grunnlag,
og standardkompensasjonen overstiger klagers krav på annet grunnlag, utbetales kun
standardkompensasjonen. Norwegian har på denne bakgrunn avvist klagers krav om
refusjon av togbilletter.

Nemnda bemerker

Norwegian har akseptert å betale standarderstatning, men vil redusere erstatningen
etter forordningen artikkel 12 når det gjelder togutgiftene.

Nemnda viser til at klagerne ikke ble omrutet, og valgte å ta tog til Bergen. Det er
altså utgifter til omruting, jf. forordningen artikkel 8, som ikke kommer til fradrag
gjennom samordningsbestemmelsen i artikkel 12. Dette er lagt til grunn i langvarig
nemndspraksis, gjennom en tolkning av artikkel 12 og EU-dommen Roderigez m.fl. mot
Air France (C-83/10).

Vedtak

Transportklagenemnda - fly anbefaler at Norwegian også erstatter klagers utgifter til tog
på kroner 3 558.