Vedtak i Transportklagenemnda - Fly

Sammendrag

Krav om full refusjon av flybilletter grunnet nektet ombordstigning.

Dato
12.09.2023

Saksnummer
2023-00332

Tjenesteytere
Gotogate - Marco Polo
IndiGo
Qatar Airways

Klager har i det vesentlige anført

Klager (fem personer) hadde bestilt flybilletter hos Gotogate med Qatar Airways og
IndiGo for reise en vei Oslo - Amritsar via Doha og Dubai den 1. desember 2021. 

01DEC OSL DOH 15.00 - 23.30 QR176
02DEC DOH DXB 01.30 - 03.50 QR1002
02DEC DXB  ATQ 10.55 - 15.00 6E 1996

Klager ble nektet ombordstigning ved avreise på Gardermoen med begrunnelse av at
hun manglet covid-19 forsikring for å kunne reise i transitt i Dubai. 

Hele reisen kostet NOK 35 288.
Klager har mottatt NOK 24 835 som er flybillettene med Qatar Airways.  
Klager har kun mottatt NOK 1 491 av IndiGo billettene som kostet totalt NOK 10 453.  
Klager krever utestående beløp NOK 8 962 refundert.

Tjenesteyterne har i det vesentlige anført
Qatar Airways har i det vesentlige uttalt: 

For refusjon bes klager henvende seg til sitt reisebyrå hvor flybillettene er bestilt. 

Gotogate har i det vesentlige uttalt: 

Klager bestilte en enveisreise for fem personer bestående av to separate bestillinger fra
Oslo til Amritsar med stopp i Doha og Dubai.

De to første etappene, fra Oslo til Doha og videre til Dubai ble operert av Qatar Airways,
bestillingsnummer JU4RJY. 
Fra Dubai og videre til den endelige destinasjonen Amritsar var IndiGo det opererende
flyselskapet, med bestillingsnummer HI9MFF.

Klager ble nektet ombordstigning fordi hun manglet nødvendig reisedokumentasjon.
Gotogate viser til sine vilkår artikkel 7.1, hvor det kommer frem at passasjerene selv er
ansvarlig for å møte til innsjekk med nødvendig reisedokumentasjon som for eksempel
pass, visum, og transittvisum.  

Videre kommer følgende tekst frem på klagers reisebekreftelse mellom de to separate
billettene: 
"Obs! Ikke glem å sjekke inn mellom flyvningene. Hente ut og sjekke inn bagasjen på nytt.
I enkelte tilfeller kan du trenge visum eller transittvisum for å få gjennomført reisen. Det
må du selv ha oversikt over.  

Klager har mottatt full refusjon av flybillettene med Qatar Airways med fradrag av
Gotogates servicegebyr på NOK 375. Qatar Airways har i dette tilfellet tilbudt full
refusjon, selv om klager ikke hadde krav på det i henhold til billettens regler. 

IndiGo er et lavprisselskap, og klager har mottatt refusjon av flybillettene i henhold til
flyselskapets billettregler. Gotogate har ikke trukket sitt servicegebyr fra dette beløpet. 

IndiGo har ikke avgitt uttalelse til nemnda.

Nemnda bemerker

Passasjerene plikter selv å sørge for å ha nødvendige reisedokumenter, herunder visum.
Manglende transittvisum kan føre til at passasjeren ikke får reise inn i vedkommende
land. Flyselskapet er ansvarlig for å kontrollere at passasjeren har nødvendige
reisedokumenter. Dersom selskapet tar med passasjerer som ikke har papirene i
orden, kan selskapet bli ilagt en bot av vedkommende lands myndigheter. Selskapet
må videre besørge retur av passasjeren. Selskapet har opplyst at da de kontrollerte
reisedokumentene på Gardermoen, fant de at klager manglet covid-19 forsikring for å
kunne reise i transitt i Dubai. Det var derfor korrekt å nekte henne ombordstigning.

Nemndas flertall - forbrukerrepresentantene og nemndas leder - mener at flyselskapet
ikke har påvist at det faktisk gjaldt et krav om covid-19 forsikring for klagers flyvning. Den
nektede ombordstigningen var dermed urettmessig. Flertallet mener derfor at klager har
krav på standarderstatning med EUR 600 per passasjer. Klagers tap forbundet med tapt
videreforbindelse fra Dubai, samordnes med standarderstatningen. 

Mindretallet - bransjerepresentantene - mener det mest sannsynlig gjaldt et krav om
covid-19 forsikring for den aktuelle reisen. Det vil være urimelig om flyselskapene
avkreves å fremlegge dokumentasjon om hvilke krav som gjaldt så langt tilbake i tid som
denne reisen. Den nektede ombordstigningen var dermed rettmessig, og klager har ikke
krav på standarderstatning. 

Forbrukerrepresentantene mener at klager i dette tilfelle har krav på forsinkelsesrente
etter forsinkelsesrenteloven, regnet fra 30 dager etter at erstatningskravet ble fremsatt. 

Vedtaket er truffet med dissens slik det fremgår over.

Vedtak

Transportklagenemnda anbefaler at Qatar Airways betaler EUR 600 i standarderstatning
per passasjer.