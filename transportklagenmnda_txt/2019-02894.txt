Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
16.06.2020

Saksnummer
2019-02894

Tjenesteytere
Widerøe

Klager har i det vesentlige anført

Klager skulle reise fra Sandnessjøen til Trondheim Lufthavn den 3. juni 2019 kl. 07.00
med Widerøe sin flyvning WF726.  Flyet ble kansellert. Klager ble ombooket til nytt fly kl.
18.15. 

Det ble gitt beskjed om kanselleringen kl. 06.30. Oppgitt grunn var sykdom hos Securitas-
ansatt, slik at sikkerhetskontrollen ble stengt. Klager mener dette ikke kan anses som en
uforutsett hendelse da det må foreligge en plan for backup ved sykdom på lufthavnen.
Det er fremmet krav om standarderstatning på 250 euro i henhold til EU-forordning
261/2004.

Tjenesteyterne har i det vesentlige anført
Mandag den 3. juni 2019 opererte Widerøe rute WF726 Bodø lufthavn (BOO) via
Sandessjøen lufthavn (SSJ) til Trondheim Værnes lufthavn (TRD). Flyet forlot Bodø i.h.h.t.
rutetabell kl. 06.11, men kunne ikke lande i Sandessjøen. Ruten gikk derfor direkte til
Trondheim. Flyplassen var stengt da lufthavnen ikke hadde nok Security personell på
vakt. Det var meldt om sykdom som grunn til stengingen. Det var kun 1 på jobb, og det
betyr at passasjerslusene ikke kunne åpnes.

Klager ble booket om kostnadsfritt til neste mulige avgang WF738 fra Sandessjøen
lufthavn (SSJ) til Trondheim Værnes lufthavn (TRD). Vedlagt ligger Widerøe sin
operasjonelle logg fra den aktuelle flyvningen: Widerøe kan ikke se at det på noen vis kan
ilegges skyld til flyselskapet da denne hendelsen er utenfor deres kontroll.

Fungerende lufthavnsjef ved Sandnessjøen lufthavn har bekreftet at WF726 3. juni 2019
ikke kunne ta imot passasjerer da sikkerhetskontrollen denne morgenen ikke var åpen
grunnet personalmangel hos Security.

Nemnda bemerker

Kansellering gir rett til standarderstatning med mindre flyselskapet kan godtgjøre at
kanselleringen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5. 

I tilsvaret har Widerøe skrevet at flyplassen i Sandnessjøen var stengt. Selskapets
fremlagte dokumentasjon viser imidlertid at flyplassen som sådan var åpen. Derimot
var alle passasjer-sluser i sikkerhetskontrollen på flyplassen stengt. Sikkerhetskontrollen
betjenes av Securitas på oppdrag fra Avinor. Det er opplyst at Securitas som følge
av sykdom hos sine ansatte bare hadde én ansatt til å betjene sikkerhetskontrollen
denne dagen, med den følge at ingen passasjersluse kunne åpnes.  Derved var enhver
påstigende passasjer avskåret fra adgang til gate. I denne situasjon valgte Widerøe å la
klagers fly overfly Sandnessjøen direkte til Trondheim. Passasjerene som skulle fly fra
Sandnessjøen inkludert klager ble booket om til en senere flyvning. 

Spørsmålet i saken er om sykdom hos Securitas-personellet, som medførte at
sikkerhetskontrollen på flyplassen ble stengt, kan anses som en ekstraordinær
omstendighet som ikke kunne vært unngått selv om alle rimelige tiltak i forordningens
forstand var truffet. 

I henhold til EU-domstolens praksis må to kumulative betingelser være oppfylt
for at en omstendighet skal kunne regnes som ekstraordinær i henhold til EU-
forordning 261/2004: 1) Omstendigheten må ligge utenfor selskapets kontroll,
og 2) Omstendigheten må også være utenfor flyselskapets alminnelige drift/
aktivitetsutøvelse.  

Det foreligger fast domstols- og nemnds-praksis for at sykdom og annet uplanlagt
fravær hos flyselskapets eget personell etter sin art ikke er en ekstraordinær eller
upåregnelig omstendighet i forhold til forordningens artikkel 5 nr. 3, og at selskapene
plikter å ta høyde for dette i sine bemannings- og beredskapsplaner.  Saken her
gjelder imidlertid ikke sykdom hos flyselskapets mannskap, men hos lufthavn-eiers
kontraktsmedhjelpers mannskap.  Det foreligger verken opplysninger om Securitas’
bemannings- og beredskapsplaner, Avinors krav til sikkerhetskontrollens driftsregularitet
i avtaleverket med Securitas, eller kravene til driftsregularitet i avtaleverket mellom
Avinor og flyselskapene. I alle tilfeller ligger Securitas’ bemannings- og beredskapsplaner
utenfor Widerøes kontroll. 

Avgrensningen av flyselskapenes alminnelige drift/aktivitetsutøvelse overfor
passasjerene innebærer en skjønnsmessig vurdering. I tidligere praksis er det lagt til
grunn at
- skader på flykroppen ved sammenstøt med lufthavnens mobile ombordstigningstrapp,
jf C-394/14 (Siewert eller «Flytrapp-dommen») avsnitt 19-20;

- manglende snørydding på flyplassen på grunn av tekniske problemer ved Avinors
snøfresere (såfremt de tekniske problemene ikke skyldtes fabrikasjonsfeil, sabotasje eller
lignende), jf. FLYKN-2018-139; og
- forsinket bagasjehåndtering ved flyplassen fordi printerne for bagasjelapper ikke virket,
samtidig som den manuelle bagasjeinnsjekken ble betjent av bare èn person som var
helt utilstrekkelig, jf. FLYKN-2017-2785; 
alle er eksempler på risiki som faller innenfor flyselskapets alminnelige aktivitetsutøvelse
overfor passasjerene. 

Et eksempel på risiki som faller utenfor flyselskapets alminnelige aktivitetsutøvelse er
FLYKN-2017-2489, hvoretter risikoen for forsinkelse på grunn av Avinors og tollvesenets
prøveordning for å gjøre bagasjehåndtering lettere for reisende fra utlandet som skulle
fortsette innenlands (ved at slike passasjerer skulle slippe å hente ut bagasjen på
Gardermoen, sjekke den inn igjen og passere sikkerhetskontrollen påny) verken var
nødvendig for flyselskapets virksomhet, ikke skjedde regelmessig og heller ikke var en
del av flyselskapets sedvanlige aktivitetsutøvelse. 

Nemnda har kommet til at det offentliges ivaretakelse av offentlig-rettslige hensyn som
kontroll av reisendes identitet og nødvendig tillatelse til å reise inn i et land (visum),
og - som her - kontroll av at de reisende ikke bringer med seg våpen, eksplosiver
eller lignende etter sin art og begrunnelse faller utenfor flyselskapenes sedvanlige
aktivitetsutøvelse. Det er ingen naturlig tilhørende del av flyselskapets tjenester for
å bringe passasjer og/eller gods til avtalt bestemmelsessted, men en kontroll som
offentlige myndigheter har besluttet at selskapet og de reisende skal undergis for å
ivareta offentlige hensyn utenfor selve flyavtalens innhold. For spørsmålet vedrørende
forsinkelser i politiets passkontroll viser Nemnda til sak nr 2019-03252 og 2019-03933
som begge frifant selskapet for standarderstatning. 

Widerøe kunne ikke forhindre klagers forsinkelse i dette tilfelle. Det er på det rene at
Widerøe ikke kunne overta bemanningen av sikkerhetskontrollen på Tromsø flyplass. 

Nemnda kan etter dette ikke anbefale at klager mottar standarderstatning etter
forordningen med 250 Euro.

Vedtak

Transportklagenemnda-fly anbefaler ikke at klager får medhold.