Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
30.01.2017

Saksnummer
2016-00328

Tjenesteytere
Ryanair

Klager har i det vesentlige anført

Klager skulle reist fra Rygge til Mallorca den 31. mars 2016 kl. 15:50.

Den 30. mars 2016 fikk klager beskjed, via e-post, om at flyvningen fra Rygge til Mallorca
var kansellert. 
Klager fikk da valget mellom gratis rebooking, eller få refusjon av billetten. Klager valgte å
få refundert billetten. 

Klager hevder at en streik på to flyplasser i Frankrike ikke er en gyldig grunn til å
kansellere flyvningen mellom Rygge og Mallorca, med èn dags varsel. 

Klager krever at Ryanair betaler standarderstatning 400 euro i henhold til EU- forordning
261/2004.

Tjenesteyterne har i det vesentlige anført
Flyvningen med FR8517 fra Oslo til Palma den 31. mars 2016 ble kansellert grunnet
flyveleder streik i Frankrike, og var derfor utenfor selskapets kontroll.

Ryanair viser til vedlagt NOTAM  rapport. 

Som følge av at denne kanselleringen var uventet og dermed utenfor flyselskapets
kontroll er det tale om en ekstraordinær omstendighet. 
Flyselskapet beklager og måtte informere om at på det grunnlaget skylder selskapet
ingen  kompensasjon etter EU-forskriften 261/2004.

Ryanair viser til at klager har fått refundert billettkostnaden til den kansellerte flyvningen,
som sådan, har Ryanair ingen ytterligere ansvar etter EU261.

Ryanair kan på grunnlag av ovennevnte ikke imøtekomme klagers krav om
standarderstatning etter EU-forordning 261/2004.

Nemnda bemerker

Partene ser ut til å være enige om at klageren skulle reist fra Rygge til Palma 31.03.2016
kl 1550, og at denne flyvningen ble kansellert dagen før på grunn av streik blant franske
flygeledere. Klageren har fått refundert billetten, men krever standarderstatning i
tillegg.   

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artikkel 5 og 7. Det
er flyselskapet som må godtgjøre at det forelå en slik ekstraordinær omstendighet.
Flyselskapet må videre godtgjøre at de har truffet alle rimelige tiltak for å unngå
innstillingen. 

EU-forordningen nevner i sin fortale at streik kan være et eksempel på en ekstraordinær
omstendighet som medfører at flyselskapets forpliktelser bør være begrenset eller
bortfalle. Forordningen sier imidlertid ikke at enhver streik som rammer flyselskapets
drift må anses for å ligge utenfor dets kontroll. Forordningen sier heller ikke om det skal /
bør skilles mellom streik i eget selskap eller streik hos andre. 

Streik hos tredjemann som her faller etter fast nemndspraksis utenfor flyselskapets
ansvarsområde. Nemnda finner det godtgjort at kanselleringen skyldtes streik. Dette
går frem av både dokumentasjonen som selskapet har lagt frem og av massemedia.
Nemnda finner det også godtgjort at kanselleringen ikke kunne vært unngått selv om alle
rimelige tiltak var truffet. Nemnda anbefaler således ikke at klageren gis medhold i kravet
om standarderstatning etter EU-forordningen.

Vedtak

Transportklagenemnda - fly anbefaler ikke at klageren gis medhold.