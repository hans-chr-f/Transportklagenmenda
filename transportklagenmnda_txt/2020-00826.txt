Vedtak i Transportklagenemnda - Fly

Sammendrag

Krav om standarderstatning og refusjon av
nye billetter grunnet nektet ombordstigning.

Dato
01.12.2020

Saksnummer
2020-00826

Tjenesteytere
SAS

Klager har i det vesentlige anført

Klager skulle reise fra Bergen til Bodø via Trondheim den 20. desember 2019 kl 06.55.
Klager møtte opp i god tid på flyplassen, mer enn en time før avgang. Klager fikk først
ikke ut boardingkort, men lyktes på forsøk nummer to på en annen automat. Da klager
skulle levere bagasjen fikk han beskjed om at denne nå var stengt, og at klager måtte
kjøpe ny billett. 

Klager er døv og bruker tegnspråk, han hadde vanskeligheter med å forstå hvorfor han
ble nektet å sjekke inn og hvorfor han måtte kjøpe ny billett. 

Klagers mor henvendte seg til SAS i ettertid, og ble da fortalt at klager ble nektet
ombordstigning fordi flyet var overbooket, og at han skulle blitt booket om kostnadsfritt
samt mottatt en erstatning på 250 euro. 

Klager krever standarderstatning 250 euro, samt refusjon av utgifter til ny billett kroner 3
812. 

Det vises for øvrig til klagers brev.

Tjenesteyterne har i det vesentlige anført
Klager hevder han var ute i god nok tid før innsjekk stengte, og at årsaken til at han ble
nektet ombordstigning var overbooking.

SK4142 fra Bergen til Trondheim den 20. desember var ikke overbooket. Flymaskinen har
en kapasitet på 183 passasjerer. Det var 113 passasjerer ombord på flyvningen, noe som
tilsvarer en fyllingsgrad på 61,7 %. SAS viser til fremlagt dokumentasjon.

Ved overbooking blir det utstedt en kupong pålydende standardbeløpet som må sendes
SAS i ettertid. Dette er heller i gjort i nærværende sak. 

SAS mener årsaken til at klager ikke fikk sjekket inn var at han ikke hadde beregnet nok
tid. 

SAS kan ikke imøtekomme klagers krav. 

Nemnda bemerker

I henhold til SAS nettsider må man være ferdig innsjekket på reiser innen Norden senest
30 minutter før avgang.  

Klager anfører at han møtte på flyplassen innen fristen, men at innsjekkingsautomatene
ikke fungerte og at han ble stanset ved bagasje-innleveringen. Klager mistet flyet sitt
og måtte betale for ny billett. Klager hevder videre at SAS i ettertid forklarte at årsaken
til at klager ble nektet å sjekke inn var overbooket fly. SAS anfører at SK4142 ikke var
overbooket, og har fremlagt dokumentasjon på at flyet tok av med ledige seter ombord. 

Nemnda mener at hva som faktisk skjedde i denne saken er et bevisspørsmål som ikke
egner seg for behandling i nemnda. Saken avvises, jf. transportklagenemndforskriften §
6-2 bokstav d.

Vedtak

Saken avvises jf. transportklagenemndforskriften § 6-2 d