Vedtak i Pakkereisenemnda

Sammendrag

Reise til Tenerife, Playa de Las Americas, hotell Sun Garden Compostela Beach,
14. - 21. desember 2010. Krav om prisavslag grunnet leilighetens beliggenhet m.v.

Dato
..

Saksnummer
65/11

Tjenesteyter
Ving Norge AS

Klager: X

Turarrangør: Ving Norge AS

Antall reisende: 4

Reisens pris: kr 13.410

Saken gjelder:

Reise til Tenerife, Playa de Las Americas, hotell Sun Garden Compostela Beach, 14. - 21.
desember 2010. Krav om prisavslag grunnet leilighetens beliggenhet m.v.

Klager har i det vesentlige anført:

Reisen ble kjøpt på FINN Reise. I annonsen stod det ingenting om sjøutsikt, bassengutsikt eller
murveggutsikt, som klagerne fikk. Når man ikke fikk mulighet til å velge gikk klagerne ut fra at
alle leiligheter hadde bassengutsikt siden det kun var bilde av slike leiligheter,

Klagerne ba om å få bytte leilighet. Det fikk de ikke. De ble tilbudt et annet hotell. Dette lå
langt unna, og heller ikke her var klagerne sikret bassengutsikt.

Det var således ikke aktuelt å flytte.

Vannet i bassenget holdt ikke lovet temperatur. Det var heller ingen vannsklie som lovet i
annonsen.

Klager krever en kompensasjon på 20-30% av reisens pris.

Det vises for øvrig til klagers brev.

Ving har i det vesentlige anført:

Det fremgår av reisedokumentene at klagerne har bestilt leilighet mot gaten.

Ved bestilling av reise på Finn.no, vil det finnes en oversikt over beliggenheten til de ulike typer
leilighet som finnes tilgjengelig på det enkelte hotell.

På oversikten som finnes for de ulike hotell, vil det som oftest vise hotellet i sin helhet, da ofte
med bassengområdet i fokus. Beliggenheten vil variere slik at alle leiligheter vanligvis ikke vil
kunne ha en beliggenhet mot bassengområdet.

Som vist i hotellbeskrivelsen har barnebassenget to mindre rutsjebaner.

Det fremgår i rapport fra reisemålet at temperaturen i bassengene er blitt målt de fleste
dager under klagers opphold. Det fremgår videre at temperaturen er målt til ca. 20 grader.
I informasjonen om hotellet fremgår det at temperaturen er ca. 22 grader, men kan variere
avhengig av lufttemperatur.

Ved at bassengene i perioder har hatt en temperatur på ca. 20 grader, har Ving gitt en
kompensasjon på kr 500 for mindre tilfredsstillende temperatur i barnebassenget.

Nemnda bemerker:

Pakkereisen er mangelfull når den avviker fra det som er avtalt eller forutsatt i avtalen, jf.
pakkereiseloven § 6-1. Avvik fra det avtalte regnes likevel ikke som en mangel dersom de er
av mindre betydning og er av det slag kunden må regne med kan inntreffe fra tid til annen.
Avtalen omfatter pakkereisen slik den fremkommer av bestilling og bekreftelse, opplysninger
inntatt i turarrangørs katalog m.v., jf. alminnelige vilkår for pakkereiser pkt. 2.

Nemnda kan av den fremlagte reisebekreftelse ikke se at det fremgår at den bestilte leilighet
vender mot gaten, slik Ving anfører.

Det fremgår av bekreftelsen ikke noe om leilighetens beliggenhet.

Ving har fremlagt et eksempel på bestilling fra Finn. Av denne fremkommer hvilke
leilighetstyper som er tilgjengelige samt hvilken leilighets type som er valgt.

Nemnda finner på bakgrunn av de foreliggende opplysninger ikke sannsynliggjort at klagerne
bestilte leilighet mot basseng. Ved de fleste hotell vil det finnes leiligheter som vender til
flere enn en side. Nemnda kan ikke se at hotellpresentasjonen gir uttrykk for noe annet når
det gjelder Compostela Beach. Med mindre annet var spesielt avtalt måtte klagerne være
forberedt på å få leilighet hvor som helst på hotellet. Det var således ingen mangel ved reisen
at klagerne ikke fikk leilighet mot basseng.

Nemnda er av den oppfatning at klagerne i det vesentlige har fått reise i henhold til det
avtalte, og at det ikke er grunnlag for prisavslag ut over det Ving har utbetalt. Nemnda finner
således ikke å kunne anbefale at klagerne gis medhold.

Vedtak:

Reklamasjonsnemnda for pakkereiser finner ikke å kunne anbefale at klagerne gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Pål M. Andersen, Forbrukerrådet

Marianne Strømme, Solia AS

Vigdis Fiske, Amisol AS