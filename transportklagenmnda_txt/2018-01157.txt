Vedtak i Transportklagenemnda - Fly

Sammendrag

Krav om standardkompensasjon og refusjon av utgifter til ny flybillett ved kansellering.

Dato
23.11.2018

Saksnummer
2018-01157

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY401 fra Ålesund (AES) til Oslo lufthavn
(OSL) 16. mai 2017 kl. 07.00. Han hadde videreforbindelse med DY1040 fra Oslo til
Krakow (KRK) kl. 09.40 samme dag. Klagers flyvning fra Ålesund til Oslo ble kansellert,
og klager ble tilbudt omruting til DY403 kl. 09.10. Klager ville imidlertid da ha mistet sin
videreforbindelse til Krakow og blitt sittende fast på Oslo lufthavn. Han valgte derfor å
bestille billetter med SAS til Oslo, slik at han rakk flyvningen til Krakow. 

På bakgrunn av det ovennevnte har klager fremsatt krav om refusjon av utgifter til
SAS-billetter til kroner 3 978, samt standardkompensasjon i henhold til EU-forordning
261/2004 på 250 euro.

Tjenesteyterne har i det vesentlige anført
Norwegians flyvning DY401 fra Ålesund til Oslo 16. mai 2017 ble kansellert. Passasjeren
ble tilbudt omruting til neste avgang til Oslo, men kjøpe nye billetter med SAS' flyvning
SK1313. De nye billettene gjorde at klager rakk sin videreforbindelse med DY1040 fra
Oslo til Krakow. 

Det følger av EU-kommisjonens tolkningsveiledning til EU-forordning 261/2004 punkt
4.4.7 gir retningslinjer for de tilfeller hvor passasjeren har videreforbindelse: 

"[A] delay must be assessed for the purposes of the compensation provided for in Article
7 of the Regulation, in relation to the scheduled time of arrival at the passenger's final
destination as defined in Article 2(h) of the Regulation, which in the case of directly
connecting flights must be understood as the destination of the last flight taken by the
passenger". 

Det følger videre av EU-forordningens artikkel 2 bokstav h at "final destinasjon" i tilfeller
hvor passasjeren har videreforbindelse betyr den endelige destinasjonen for den siste
flyvningen. Siden passasjeren ankom sin endelige destinasjon Krakow kl. 09.26 (UTC),
er dette 19 minutter før planlagt ankomsttid. Passasjeren har følgelig ikke krav på
standardkompensasjon etter forordningen. Norwegian avviser på dette grunnlag klagers
krav om standardkompensasjon. 

Det fremgår videre at passasjeren betalte kroner 1 999 for sine alternative billetter
fra Ålesund til Oslo med SAS. Norwegian har allerede refundert kroner 777 for hans
ubenyttede Norwegian-billetter, samt at selskapet har betalt kroner 1 522 for hans
utgifter til omruting. Dette dekker derfor klagers utgifter til kroner 1 999.

Nemnda bemerker

Norwegians flyvning DY401 fra Ålesund til Oslo 16. mai 2017 kl. 07.00 ble kansellert.
Passasjeren ble tilbudt omruting til neste avgang til Oslo, men ville da ikke rukket
videreforbindelsen til Krakow kl. 09.40. Han kjøpte nye billetter med SAS' flyvning SK1313
kl. 06.55. Klager hadde gjennomgående billett.

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.

Ved kansellering gjelder det ingen tretimersregel som ved forsinkelse. Forutsatt at det
ikke foreligger ekstraordinære omstendigheter etter artikkel 5 nr. 3, har passasjerene
krav på erstatning etter forordningen artikkel 5 jf. artikkel 7. Dersom passasjerene
omrutes, kan erstatningen imidlertid reduseres etter reglene i artikkel 7 nr. 2.

Klager ble tilbudt omruting til Oslo, men han ville da ikke ha rukket sin videreforbindelse
til Krakow.  Det er uklart når han i så fall ville ha blitt omrutet av Norwegian til Krakow.
Klager betalte selv for å reise med SAS til Oslo, og rakk videreforbindelsen.

Norwegian har ikke redegjort for årsakene til kanselleringen, og har derfor ikke godtgjort
at kanselleringen skyldtes ekstraordinære omstendigheter. Klager har derfor rett til
standarderstatning på 250 euro.

Etter nemndas syn er vilkårene for å avkorte standarderstatningen etter artikkel 7 nr. 2
heller ikke til stede, da det ikke var omrutingen til Norwegian som gjorde at klager rakk
videreforbindelsen slik at han derfor ikke ble forsinket til endelig ankomststed. 

Klager har videre krevd dekket sine kostnader til nye flybilletter. Billettene kostet kroner
2 299. I henhold til fremlagt dokumentasjon har Norwegian refundert kroner 777 for
ubenyttet flybillett, samt dekket kroner 1 522 i prisdifferanse for ny billett. Norwegian har
derfor dekket klagers utgifter i denne forbindelse.

Vedtak

Transportklagenemnda - fly anbefaler at Norwegian betaler standarderstatning til klager
med 250 euro.