Vedtak i Transportklagenemnda - Fly

Sammendrag

Krav om erstatning for ødelagt bagasje.

Dato
12.03.2019

Saksnummer
2018-00594

Tjenesteytere
Turkish Airlines

Klager har i det vesentlige anført

Klager reiste fra Kabul til Trondheim via Istanbul og Oslo den 30. desember 2017.
Ved ankomst Gardermoen oppdaget klager at to av koffertens fire hjul var ødelagt.
Han rapporterte skaden på Gardermoen før han måtte skynde seg for å rekke
sin videreforbindelse til Trondheim. Klager viser til fremlagt bilde av skaden samt
skaderapport (PIR). 

Klager krever erstatning for ødelagt koffert, kroner 1 000.

Tjenesteyterne har i det vesentlige anført
Türkish Airlines hevder klagers reklamasjon har blitt videresendt til Türkish Airlines sin
reklamasjonsavdeling. Flyselskapet hevder de vil komme tilbake til nemnda eller klager,
men verken klager eller nemnda har mottatt ytterligere informasjon i saken.

Nemnda bemerker

Nemnda legger til grunn at klagers koffert ble skadet mens den var i flyselskapets
varetekt.

Etter luftfartsloven § 10-18 er flyselskapet ansvarlig for skade på bagasje mens den er i
dets varetekt. 

Ved totalskade må erstatningen i utgangspunktet baseres på gjenanskaffelsesverdien
- det vil si det beløpet som passasjeren som skadelidt må betale for å skaffe seg en
tilsvarende koffert. Skadelidte skal på den annen side ikke tjene på skaden. Det må
derfor gjøres fradrag for slitasje og verdiforringelse ellers på den skadede gjenstanden. 

Klager har lagt frem et bilde av kofferten som viser at den ikke lenger kan brukes.
Nemnda har ikke mottatt kvittering på kofferten eller prisvurdering av kofferten fra
leverandør. Nemnda setter da erstatningen skjønnsmessig til kroner 500.

Vedtak

Transportklagenemnda - fly anbefaler at Türkish Airlines erstatter klagers ødelagte
koffert med 500 kroner.