Vedtak i Transportklagenemnda - Fly

Sammendrag

Krav om refusjon av differansen mellom opprinnelig
og ny flybillett. Bruk av rabattkode. Ungdomsbillett.

Dato
03.03.2020

Saksnummer
2019-03220

Tjenesteytere
Norwegian Air Shuttle

Klager har i det vesentlige anført

19. mai 2019 bestilte klager en tur-retur-reise for seg selv og sønnen sin mellom Oslo og
Trondheim, med utreise 7. juni og hjemreise 10. juni 2019.

Klager brukte appen til Norwegian ved bestilling. Klager er selv over 26 år, mens sønnen
er under 26 år. Klager anfører at fødselsdatoen hennes ligger lagret i appen. Siden
sønnen er under 26 år, skrev klager inn koden «under26» i feltet for kampanjekoder.
Hun anfører at hun var overbevist om at hun kjøpte en voksenbillett til seg selv og en
ungdomsbillett til sønnen.

Klager anfører at hun ikke forsto at hun hadde kjøpt to billetter med ungdomsrabatt før
hun var på flyplassen 7. juni. Ved forsøk på innsjekking fikk hun beskjed om at det ikke
var mulig å sjekke inn og at hun måtte henvende seg i skranken til Norwegian.

Klager opplyser om at Norwegian viste liten forståelse for situasjonen. Klager anfører at
hun følte seg svært mistenkeliggjort. Det var ikke mulig å betale et tillegg, og hun måtte
derfor kjøpe helt nye billetter til seg selv tur-retur Oslo-Trondheim. Klager anfører at de
opprinnelige tur-retur-billettene for de to passasjerene kostet 1550 kroner med bruk av
rabattkoden. Den nye tur-retur-billetten for henne alene kostet 4223 kroner.

Klager anfører at Norwegian har et særdeles lite forbrukervennlig system. Det burde
etter klagers syn ikke være mulig å bestille en ungdomsbillett til seg selv når det går frem
av registrert fødselsdato at man er over 26 år. Klager mener at det heller ikke kommer
tydelig frem at det ikke er mulig å bestille billetter for én voksen og én under 26 år i
samme bestilling, eller at det ved bestilling ikke tas hensyn til fødselsdatoen som er
registrert i profilen.

Klager krever refusjon av de 3500 kronene ekstra som hun måtte betale som følge av at
hun måtte kjøpe nye billetter på flyplassen.

Tjenesteyterne har i det vesentlige anført
Klager ble nektet ombordstigning grunnet ugyldig billett. Hun måtte kjøpe ny billett i
forbindelse med den aktuelle flyvningen.

Klager krever refusjon av differansen mellom opprinnelig billett og ny billett.

Ved bruk av rabattkoder er passasjeren selv ansvarlig for å forsikre seg om at vilkårene
for bestilling av den aktuelle billettypen ikke brytes.

Klager hadde brukt rabattkoden «under26» ved bestilling. Denne rabattkoden gjelder for
ungdom under 26 år. Én av passasjerene i bestillingen var ved avreise under 26 år, mens
klager ikke tilfredsstiller vilkårene for denne billettypen Det vises til vilkårene for kjøp av
ungdomsbillett, som finnes på Norwegians nettsider.

Passasjerene godkjenner Norwegians generelle befordringsvilkår når de gjennomfører
kjøp hos Norwegian.

Billetten til klager var dermed ikke gyldig. Det må anses å være passasjerens eget
ansvar å forsikre seg om at vilkårene for bestilling er oppfylt før kjøpet gjennomføres.
Passasjeren vil videre selv være ansvarlig for den økonomiske byrden som kan oppstå
dersom vilkårene ikke er oppfylt.

På bakgrunn av det ovennevnte kan ikke klagers krav imøtekommes i det aktuelle tilfellet.

Nemnda bemerker

Klager har oppgitt at hun trodde at hun bestilte en voksenbillett til seg selv og en
ungdomsbillett til sønnen sin. Klager anfører at det ikke burde være mulig å bestille en
ungdomsbillett til seg selv via appen når man har lagret fødselsdatoen sin der og denne
viser at man er over 26 år.

Nemnda bemerker at det ikke fremgår av Norwegians vilkår at man ikke kan bruke
rabattkoden «Under26» i en bestilling der man kombinerer ungdomsbillett og vanlig
billett. Vilkårene bør derfor endres på dette punkt for å unngå misforståelser. 

Nemnda mener videre at Norwegians krav om at klager måtte kjøpe helt nye
fullprisbilletter virker lite rimelig i den oppståtte situasjonen. Klager benyttet en
rabattkode det ikke var grunnlag for, og fikk dermed billigere billetter enn klager
hadde krav på. Nemnda mener at den naturlige løsningen da må være at klager dekker
mellomlegget mellom alminnelig LowFare-billetter og billigbillettene.

Vedtak

Transportklagenemnda – fly anbefaler at Norwegian refunderer klagers utgifter til ny
billett, fratrukket mellomlegget til LowFare-billetter som klager skal dekke.