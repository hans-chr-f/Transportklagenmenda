Vedtak i Pakkereisenemnda

Sammendrag

Reise til Roma, hotell Ranieri, 3. - 7. juli 2010. Krav om prisavslag grunnet mangelfullt hotell.

Dato
..

Saksnummer
145/10

Tjenesteyter
Travellink AS

Sakens dokumenter ble lagt frem.

Klager: X

Turarrangør: Travellink AS

Antall reisende: 2

Reisens pris: kr.9.640

Saken gjelder:

Reise til Roma, hotell Ranieri, 3. - 7. juli 2010.

Krav om prisavslag grunnet mangelfullt hotell.

Klager har i det vesentlige anført:

Det fremkommer av hotellbeskrivelsen at hotellet ble totalrenovert i april 2010.

Det fremkommer bl.a. at hotellet har fem restauranter, rom med senger som kunne skyves fra
hverandre, sofa/sovesofa og bad med kombinert dusj og badekar og bidet.

Rommet klagerne fikk var lite, slitt og møkkete. Det var ingen sofa.

Sengene hadde forskjellig høyde m.v.

Klager krever prisavslag. Travellink har tilbudt kr 500. Det mener klager er for lite.

Travellink har ikke avgitt uttalelse til nemnda.

Nemnda bemerker:

Reklamasjonsnemnda for pakkereiser er opprettet etter avtale mellom

Norsk ReiselivsForum og Forbrukerrådet. I henhold til nemndsavtalens pkt 6 skal partene gis
anledning til å uttale seg før nemnda behandler saken.

Dersom en part unnlater å komme med uttalelse til nemnda, kan nemnda treffe vedtak på
grunnlag av de opplysninger som er fremkommet tidligere i saken.

Travellink har ikke avgitt uttalelse til nemnda. Nemnda finner å kunne behandle saken på
bakgrunn av sakens foreliggende dokumenter.

Pakkereisen er mangelfull når den avviker fra det som er avtalt eller forutsatt i avtalen, jf
pakkereiseloven § 6-1. Avvik fra det avtalte regnes likevel ikke som en mangel dersom de er
av mindre betydning og er av det slag kunden må regne med kan inntreffe fra tid til annen.
Avtalen omfatter pakkereisen slik den fremkommer av bestilling og bekreftelse, opplysninger
inntatt i turarrangørs katalog m.v., jf alminnelige vilkår for pakkereiser pkt 2.

Nemnda legger på bakgrunn av de foreliggende opplysninger til grunn at det rommet
klagerne fikk tildelt ikke var i overensstemmelse med beskrivelsen gitt på Travellinks
hjemmeside. Klagerne fikk således en mangelfull innkvartering.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlige ulemper for de reisende, jf pakkereiseloven § 6-2. Manglene ble i dette
tilfellet ikke avhjulpet. Nemnda anbefaler at klagerne gis et prisavslag på kr 3.000. Til fradrag
går kr 500 hvis det er utbetalt.

Vedtak:

Reklamasjonsnemnda for pakkereiser anbefaler at klagerne gis et prisavslag på kr 3.000.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, Formann

Elise Korsvik, Forbrukerrådet

Anne-Haugen-Flermoe, Forbrukerrådet

Mette Lindgren, Apollo Reiser AS

Vigdis Fiske, Amisol AS