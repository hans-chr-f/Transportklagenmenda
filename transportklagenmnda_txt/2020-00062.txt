Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
14.09.2020

Saksnummer
2020-00062

Tjenesteytere
Air Baltic

Klager har i det vesentlige anført

Klager skulle reise fra Oslo til Tallinn den 31. oktober 2019 med Air Baltic sin flyvning
BT200. Planlagt avgangstid fra Oslo var kl. 20.05, med ankomst i Tallinn kl. 22.35.  Etter
lengre ventetid inne i flyet grunnet et teknisk problem som forsøktes utbedret, samt at
problemet gjenoppsto etter forsøk på utbedring ble det til slutt annonsert at flyet var
kansellert. Klager ble omrutet til å fly via Helsinki neste dag. 

Tekniske problemer er ikke ekstraordinære omstendigheter, og ligger således innenfor
flyselskapets ansvar.  Klager viser til at EU-dom C-257/14 støtter hans syn. 

Klager har basert på ovenstående fremsatt krav om standarderstatning i henhold til EU-
forordning 261/2004 på 250 euro.

Tjenesteyterne har i det vesentlige anført
BT200 den 31. oktober 2019 ble kansellert grunnet tekniske årsaker, nærmere bestemt
feil i bremsesystemet på landingshjulene (left landing gear brake control system faulth).
Det vises til vedlegg for elektronisk teknisk logg.  Defekten ble oppdaget etter forrige
flyvning fra Tallin til Oslo (BT199) og før avgang, og gjelder alle Airbus A220-300-serie
flymaskiner. Defekten er en fabrikasjonsfeil. På grunn av dette kunne ikke defekten
vært forutsett. Det kunne heller ikke foretas forebyggende tiltak.  Det er en åpenbar
fabrikasjonsfeil utenfor flyselskapet sitt ansvar. Feilen/defekten ble avverget omgående
og i henhold til produsentens prosedyrer og retningslinjer. Det er ikke tillatt å foreta
flyvninger med en slik feil, da det er direkte relatert til flysikkerhet. På grunn av dette må
defekten anses som en uventet flysikkerhetsbrist. 

Air Baltic vurderte i tillegg om de skulle benytte reservefly for å erstatte den aktuelle
flyvningen. Dessverre hadde de ikke reservefly tilgjengelig på utestasjonen som kunne
operere flyvningen uten vesentlig forsinkelse. Å tildele andre fly fra flåten i dette tilfellet
ville betydd at andre flyvninger ville blitt betydelig forsinket eller kansellert. 

Fabrikasjonsfeilen kan klart anses som uforutsigbar og ekstraordinær. Dette medførte
at en ikke kunne foreta forebyggende tiltak. I henhold til EU-domstolens avgjørelse
i C-257/17, hvor domstolen uttaler at en defekt som er bekreftet av produsent,
som påvirker annet fly i flyflåten, er det å anse som en uventet flysikkerhetsbrist og
dermed en ekstraordinær omstendighet. Air Baltic anser kanselleringen som utløst av
ekstraordinære omstendigheter. Det tekniske problemet er av  natur og opprinnelse
utenfor flyselskapets sedvanlige aktivitetsutøvelse og faktiske kontroll.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5 og 7. 

Nemnda legger til grunn at klager sin flyvning fra Oslo til Tallinn med BT200 ble kansellert
grunnet teknisk feil, og at klager ankom sitt endelige bestemmelsessted neste dag. 

Teknisk feil er som regel ikke en ekstraordinær omstendighet som fritar flyselskapet
plikten til å betale standarderstatning, jf. EU-domstolens avgjørelse av 17.09.2015 Corina
van der Lans - KLM (C-257/14) og Kommisjonens veileder av 15.06.2016 punkt 5.2. Et av
unntakene er fabrikasjonsfeil.

Nemnda har delt seg i et flertall og et mindretall. 

Flertallet, lederen og forbrukerrepresentantene, mener at flyselskapet ikke har
dokumentert at det foreligger en fabrikasjonsfeil. 

Av den fremlagte dokumentasjonen kommer det frem at det er noen særegenheter ved
software for bremsesystemet på Airbus A220-300 serie. Dokumentasjonen fra Airbus har
til formål å gi en oversikt over særegenhetene, samt anbefale handlinger for vedlikehold
for å teste, forhindre og rette funksjoner i bremsesystemet. Airbus anbefaler videre
flyselskapene om å orientere vedlikeholdspersonell og følge retningslinjene i brevet. 

Mindretallet, bransjerepresentantene, mener det er dokumentert at det foreligger en
fabrikasjonsfeil og at kanselleringen skyldes denne. 

Nemnda anbefaler på bakgrunn av dette at Air Baltic utbetaler standardkompensasjon
på 250 euro per person.

I henhold til EU-forordning 261/2004 artikkel 5 punkt 1 bokstav b) jf. artikkel 9 nr.
1 bokstav a) skal klager ved kansellering tilbys forpleining i form av mat og drikke i
ventetiden. Klager har ikke kunnet fremlegge kvittering på disse utgiftene, da de ikke
ble opplyst om rettighetene sine Air Baltic har ikke imøtegått klagers påstand på dette
punkt, og nemnda finner det sannsynlig at klager med følge ble påført utgifter til mat i
den størrelsesorden de krever erstattet. Det anbefales med dette at Air Baltic refunderer
utgiftene til mat dersom dette ikke allerede er gjort.

Nemnda anbefaler på bakgrunn av dette at klager gis medhold.

Vedtaket er fattet med den dissens som fremgår over. 

Vedtak

Transportklagenemnda-fly anbefaler at Air Baltic utbetaler 250 euro til klager.