Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
04.09.2013

Saksnummer
045/13F

Tjenesteyter
Thai Airways

Krav om standarderstatning grunnet forsinkelse.

Klager har i det vesentlige anført:

Klager skulle reise fra Oslo til Bangkok den 6. desember 2012 kl. 13:30 med TG955. Flyet ble
forsinket nesten et døgn grunnet teknisk problem.

Klager krever standarderstatning 600 euro i henhold til EU-forordning 261/2004.

Thai Airways har i det vesentlige anført:

TG955 ble forsinket grunnet teknisk problem, det vises til teknisk rapport.

Flyet viste ingen feil ved ankomst Gardermoen, men i forbindelse med rutinesjekk ca. to timer
før avgang, viste instrumentpanelet feil ved batteri. Hendelsen oppstod uforutsett. Reservedel
måtte sendes fra Bangkok etter mislykkede forsøk med å skaffe reservedel fra flyplasser i
Europa.

Klager ble innlosjert på hotell og fikk mat i ventetiden. Thai Airways har oppfylt sine
forpliktelser, og da hendelsen var ekstraordinær er selskapet unntatt fra å utbetale
standarderstatning i henhold til EU-forordning 261/2004.

Thai Airways kan på grunnlag av ovennevnte ikke imøtekomme klagers krav.

Det vises for øvrig til Thai Airways brev.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med over 20 timer.

Forsinkelse som medfører at passasjerene kommer frem til det endelige bestemmelsesstedet
tre timer eller mer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU- domstolens avgjørelser i sak Sturgeon-Condor av 19.
november 2009 [C-402/07] og i sak Nelson m.fl. av 23. oktober 2012 [C-581/10].

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå forsinkelsen.

Forsinkelsen skyldtes i dette tilfellet feil på flyets kontrollsystem.

Saken er forelagt Luftfartstilsynets tekniske avdeling som ikke har noen bemerkninger til
flyselskapets beskrivelse av den tekniske feilen eller den fremlagte dokumentasjonen.

Nemnda legger på bakgrunn av de foreliggende opplysninger til grunn at feilen oppsto uten
forvarsel til tross for at rutinemessig teknisk vedlikehold var gjennomført.

I den foreliggende situasjon var det etter nemndas vurdering ikke praktisk mulig å treffe tiltak
for å unngå feilen eller forsinkelsen. Delen det var feil på var ikke noen vanlig «slite-del»,
og man kan etter nemndas vurdering ikke med rimelighet kreve at Thai Airways skulle ha
delen tilgjengelig i Oslo. Forsinkelsen gir etter dette ikke rett til standarderstatning etter EU-
forordningen.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.