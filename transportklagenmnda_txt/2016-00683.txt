Vedtak i Transportklagenemnda - Fly

Sammendrag

Krav om erstatning for ødelagt del til barnevogn.

Dato
16.05.2017

Saksnummer
2016-00683

Tjenesteytere
Norwegian

Klager har i det vesentlige anført

Klager reiste med Norwegians flyving DY994 fra Oslo lufthavn (OSL) til Billund (BLL) 14.
juli 2016. 

Ståbrettet til klagers barnevogn ble ødelagt under reisen. Ved tidligere reiser med
Norwegian har klager pakket ståbrettet under vognen, og reisen har skjedd uten skade.
Norwegians ansatte ba klager om å teipe ståbrettet under vognen og legge det i en
gjennomsiktig pose. Klager fulgte den ansattes råd, og brettet ble ødelagt. 

Klager krever erstattet kostnaden for innkjøp av nytt ståbrett til kroner 999.

Tjenesteyterne har i det vesentlige anført
Skaden på klagers barnevogn skjedde under Norwegians flyvning DY994 fra Oslo til
Billund 14. juli 2016. 

Ikke alle typer bagasje er egnet for flytransport uten tilstrekkelig emballasje. Barnevogner
må pakkes slik at de tåler normal bagasjehåndtering. Barnevognen må tåle å sendes
på bagasjebånd og å dele lasterom med mange andre kolli. Det vil være noe bevegelse
i godset om bord under take-off og landing. Erfaring viser at barnevogner tåler slik
belastning dårlig uten annen beskyttelse. 

Det fremgår av Norwegians reiseinformasjon at selskapet anbefaler at barnevogner
pakkes i hard emballasje. Klager har til tross for dette sendt sin barnevogn uten
tilstrekkelig emballasje. Han aksepterte og bekreftet selskapets vilkår ved bestilling. 

Norwegian anfører at klagers manglende beskyttelse av barnevognen fritar selskapet fra
erstatningsansvar, og viser til sine generelle vilkår artikkel 16, samt luftfartsloven § 10-18
om ansvar for reisegods. 

Norwegian avviser på ovennevnte bakgrunn klagers krav om erstatning, og anfører at
selskapet ikke kan lastes for klagers egen uaktsomhet.

Nemnda bemerker

Nemnda legger på bakgrunn av sakens opplysninger til grunn at barnevognens ståbrett
ble skadet under flytransporten. 

I henhold til luftfartsloven § 10-18 første ledd, er fraktfører ansvarlig for skader på
reisegods "såfremt den hendelse som har forårsaket skaden, er inntruffet ombord på
luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset". Det er ikke anledning til å ta forbehold i generelle vilkår
som begrenser fraktførers ansvar etter luftfartsloven. 

Det er langvarig nemndspraksis for at skader på barnevogn er erstatningsmessig i
henhold til luftfartsloven. Det finnes riktignok beskyttende emballasje for barnevogner
på markedet, og det må forventes at flere tar denne type emballasje i bruk. Slik
Norwegians vilkår er utformet, pålegges ikke slik emballasje benyttet, det er kun
en anbefaling. Barnevogner er svært vanlig å medbringe som bagasje, og vanligvis
skjer transporten uten at skade inntreffer. Nemndas flertall, nemndsleder og
forbrukerrepresentantene, mener at flyselskapene bør ha et opplegg for skånsom
håndtering av disse. 

Det er opplyst at ståbrettet til barnevognen knakk under flyreise. Erstatningen må
baseres på gjenanskaffelsesverdien. Skadelidte skal heller ikke tjene på skaden, og
det må gjøres fradrag for slitasje og verdiforringelse av gjenstanden. Det er opplyst
at ståbrettet er rundt to år gammelt. Et nytt ståbrett koster kroner 999, jf. fremlagt
annonse. Nemndas flertall anbefaler at Norwegian erstatter klager et beløp på kroner
800 som anses som en rimelig erstatning for det aktuelle ståbrettet. 

Nemndas mindretall, flyselskapenes representanter, er av den oppfatning at klager ikke
har rett til erstatning, da vognen ikke var pakket forsvarlig.

I henhold til flertallets vurdering anses Norwegian som erstatningsansvarlig.

Vedtak

Transportklagenemnda - fly anbefaler at Norwegian betaler kroner 800 til klager som
erstatning for ødelagt utstyr til barnevogn.