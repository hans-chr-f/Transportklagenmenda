Vedtak i Transportklagenemnda - Fly

Sammendrag

Krav om refusjon av skatter og avgifter.

Dato
21.12.2022

Saksnummer
2022-01627

Tjenesteytere
Norwegian Air Shuttle

Klager har i det vesentlige anført

Klager og hans medreisende, totalt 4 personer, hadde billetter med Norwegian for en
reise tur/retur fra Oslo til Chania på Kreta den 17. oktober 2020. Da UD's reiseråd kom
som følge av Covid 19-pandemien valgte reisefølget å avbestille reisen. De har fått dekket
sine utgifter for selve reisen gjennom sine forsikringsselskaper, men ikke skatter og
avgifter. Krav om refusjon av disse ble fremsatt gjennom Norwegians portal den 21.
august 2022. 

Dette er kostnader, totalt kr. 1332, som Norwegian ikke har hatt i og med at de ikke
reiste. Norwegian har ikke refundert beløpet. Klager krever skatter og avgifter refundert.

Tjenesteyterne har i det vesentlige anført
Norwegian bekrefter at klager og hans medreisende har krav på refusjon av skatter og
avgifter på de avbestilte billettene. Beløpet på kr 1332 vil imidlertid ikke utbetales i sin
helhet da kravet er omfattet av Norwegians rekonstruksjonsprosess. Dette innebærer
at det vil utbetales et beløp tilsvarende ca. 5 % av kravet. Norwegian viser til sine
nettsider og linkene til dividendeportalen og informasjon om rekonstruksjonsprosessen i
selskapet.

Nemnda bemerker

Norwegian har gjennomgått en rekonstruksjonsprosess i Irland og i Norge etter
midlertidig lov om rekonstruksjon, og Oslo tingrett avsa 12. april 2021 kjennelse om
stadfestelse av rekonstruksjon med tvangsakkord. Fristdagen er satt til å være 18.
november 2020. Dette innebærer at krav mot Norwegian som har oppstått før 18.
november 2020 ikke vil gjøres opp fullt ut, men behandles på lik linje med andre
uprioriterte krav. Slike usikrede kreditorer vil motta en gitt prosent av det opprinnelige
kravet de hadde. Dette omfatter også forbrukeres refusjonskrav.

Norwegian har tidligere oppgitt til nemnda at alle krav på refusjon som er oppstått før
18. november 2020 er registrert i selskapets register for utbetalinger og vil bli håndtert
i tråd med rekonstruksjonsplanen. Nemnda legger til grunn at dette også gjelder kravet
fra klager.

Nemnda antar at tilbakebetaling av innkrevde og refunderbare skatter og avgifter ikke
er omfattet av Norwegians rekonstruksjon, og anbefaler derfor tilbakebetaling av slike
skatter og avgifter, dersom dette ikke allerede er gjort. For det tilfellet at slike skatter og
avgifter er omfattet av rekonstruksjonen anbefaler nemnda at Norwegian refunderer i
tråd med rekonstruksjonsplanen

Vedtak

Transportklagenemnda anbefaler at Norwegian behandler klagers krav på kr 1332 i tråd
med rekonstruksjonsplanen.