Vedtak i Transportklagenemnda - Fly

Sammendrag

Krav om standarderstatning ved kansellering.

Dato
19.04.2017

Saksnummer
2016-00586

Tjenesteytere
Norwegian

Klager har i det vesentlige anført

Klager skulle reise fra Tromsø (TOS) til London Gatwick (LGW) med Norwegians flyvning
D82471 15. februar 2016 kl. 19.20. Flyvningen ble først forsinket, og kl. 22.00 ble klager
informert om at flyvningen var kansellert. 

Klager har fremsatt krav om standarderstatning i henhold til EU-forordning 261/2004 på
400 euro pr. passasjer, totalt 800 euro.

Tjenesteyterne har i det vesentlige anført
Norwegians flyvning D82471 fra Tromsø til London Gatwick 15. februar 2016 ble
kansellert som følge av dårlige værforhold i Tromsø. 

Flymaskinen – EI-FHC – ble på foregående flyvning fra London til Tromsø omdirigert til
Bodø (BOO) for å fylle drivstoff, før maskinen gjorde et nytt forsøk på å lande i Tromsø.
Etter en stund ble det besluttet at flyvningen ble omdirigert til Oslo, da det var umulig å
lande i Tromsø. Oslo var det beste alternativet da passasjerene måtte gå gjennom tollen. 

Norwegian reposisjonerte flymaskin LN-NIC for å operere D82471 fra Tromsø til London
dagen etter. På grunn av værforholdene var neste dag første mulighet for å organisere
en ny flyvning. 

Foregående flyvning – D82472 fra London til Tromsø – ble forsinket med to timer og
29 minutter. METAR-rapporten viser at værforholdene i Tromsø var dårlige allerede
på planlagt ankomsttidspunkt. Selv om foregående flyvning hadde vært forsinket fra
London, hadde flyvningen fra Tromsø likevel blitt forsinket som følge av værforholdene.
Det er ikke umulig at andre fly fikk lande i Tromsø denne dagen, men dette kan ikke ha
noen betydning for vurderingen av flyvningen i denne saken. 

Flyselskapet vil videre aldri være tjent med en omdirigering. Bodø ble valgt av hensyn
til geografisk nærhet til Tromsø. Da værprognosene for Tromsø ikke forbedret seg, ble
flyvingen omdirigert til Oslo, da passasjerene kom fra utenfor Schengen-området. 

Norwegian anfører at de ovennevnte forhold er ekstraordinære omstendigheter som
ikke kunne ha blitt unngått selv om alle rimelige tiltak hadde blitt truffet. Værforhold som
påvirker flyvningene ligger utenfor selskapets kontroll. Norwegian avviser på ovennevnte
bakgrunn klagers krav om standarderstatning etter EU-forordning 261/2004.

Nemnda bemerker

D82471 fra Tromsø til London Gatwick 15. februar 2016 ble kansellert.

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.

På bakgrunn av fremlagt dokumentasjon i saken, legger nemnda til grunn at
kanselleringen skyldtes vanskelige værforhold i Tromsø som følge av store snømengder
den aktuelle dagen. Flere fly måtte omdirigeres på grunn av dette. Selv om enkelte fly i
perioder fikk lande og ta av i Tromsø, kan nemnda ikke se at vurderingen blir en annen.
Nemnda mener at værforholdene som førte til kanselleringen i dette tilfellet må anses
som en ekstraordinær omstendighet, som ikke kunne vært unngått selv om alle rimelige
tiltak var truffet.

Vedtak

Transportklagenemnda - fly anbefaler ikke at klager gis medhold.