Vedtak i Transportklagenemnda - Fly

Sammendrag

Krav om refusjon av prisforhøyelse ved ombooking
av billetter på grunn av covid-19 pandemien.

Dato
25.10.2022

Saksnummer
2022-00856

Tjenesteytere
SAS

Klager har i det vesentlige anført

Klager hadde billetter for to personer for en reise den 9. desember 2021 fra Trondheim
via Bergen til København og med retur via Oslo den 12. desember. Det var betalt kr 5884
for billettene som ble bestilt den 24. september 2021. På grunn av covid-19 restriksjoner
i Danmark på reisetidspunktet, valgte klager å booke om billettene til å reise året etter.
Etter endringen viste det seg at det i tillegg til et endringsgebyr på kr 650 per person var
de belastet med en prisforhøyelse på kr 5128 slik at totalprisen nå ble kr 12312. Klager
aksepterer endringsgebyret, men kan ikke se at de skal måtte betale en ekstra gang for
billettene. 

SAS reklamerer med at det er enkelt å endre og utsette reisen uten at det skal koste
ekstra (unntatt gebyret). Klager aksepterer ikke prisforhøyelsen og krever kr 5128
refundert.

Tjenesteyterne har i det vesentlige anført
SAS har ikke inngitt tilsvar til nemnda. 
Til klager har SAS svart: 
Dersom du har bestilt en internasjonal flybillett på/etter 20. oktober 2020 kan du
ombooke flyet ditt uten å måtte betale et ombestillingsgebyr. SAS tilbyr ombooking gratis
for alle internasjonale flyvninger inntil 72 timer før avgang. Innen 72 timer fra avgang
gjelder ordinære billettregler.

Vær oppmerksom på at innenlandsreiser innenfor Sverige, Norge eller Danmark har
ordinære billettregler og er ikke en del av gjeldende tilbud. Vær oppmerksom på at hvis
du bytter til en høyere pristype, må du betale differansen. Du kan bare booke om til en
ny flyvning 361 dager frem i tid eller i henhold til tilgjengelighet på nettsiden vår.

Siden du ombooket billettene mindre enn 72 timer før avgang, måtte du betale
ombestillingsgebyr.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3.

SAS har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

SAS har gitt klager informasjon om at endring frem til 72 timer før er "free of charge".
Klager endret etter 72 timer og nemnda mener at klager ikke kan forvente å kun betale
endringsgebyret ved en slik endring. Det er allminnelig kjent at billetter til samme
strekning har ulik pris på forskjellig tidspunkt. Klager må derfor betale mellomlegget
mellom den opprinnelige billetten og den endrede billetten, samt et endringsgebyr. 

Ved bestilling eller endring av en flyreise på internett, er man selv ansvarlig for at å
kontrollere at informasjonen som blir lagt inn er riktig. Det er viktig å sjekke at navn på
reisende, kontaktinformasjon, destinasjon, tidspunkt og prisen som vises er riktig før
bestillingen bekreftes. Det er likeledes viktig å undersøke vilkårene nøye før bestilling av
flyreisen bekreftes. Når tilbudet er akseptert, er avtalen bindende. Når en kunde ønsker
å gjøre en endring på en billett som i dette tilfellet, er det av vesentlig betydning å sjekke
grundig hva den nye totalprisen blir. Når man har akseptert tilbudet har man ingen
rettigheter utover det avtalen gir anvisning på.

Nemnda forstår at det kan virke frustrerende å oppleve at prisen blir så mye høyere,
men flypriser er dynamiske og kan hele tiden endre seg. Nemnda kan ikke se at SAS
dette tilfellet har opptrådt klanderverdig.

Vedtak

Transportklagenemnda kan ikke anbefale at klager gis medhold.