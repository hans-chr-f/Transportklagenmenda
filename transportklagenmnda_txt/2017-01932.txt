Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
08.05.2018

Saksnummer
2017-01932

Tjenesteytere
Air Baltic

Klager har i det vesentlige anført

Klager og hans familie skulle reise fra New York til Riga via Oslo den 3. januar 2017. Flight
BT152 fra Oslo til Riga med avgang den 4. januar kl 09.30 ble kansellert, og klager ble
booket om til ny avgang samme dag kl 19.30. Klager ankom endelig bestemmelsessted
12 timer forsinket. 

Klager stiller seg kritisk til lite informasjon fra flyselskapet, og til at de kun mottok èn
matkupong hver til 12 euro per person i den lange ventetiden på Gardermoen. 

Klager krever standarderstatning 600 euro per person i henhold til EU-forordning
261/2004. 

Det vises for øvrig til klagers brev.

Tjenesteyterne har i det vesentlige anført
BT152 ble kansellert som følge av dårlig vær i Riga, det vises til fremlagt dokumentasjon.

Hendelsen er ikke kompensasjonsberettiget da årsaken var ekstraordinære
omstendigheter utenfor Air Baltics kontroll. 

Klager og hans familie ble booket om til neste ledige avgang.

Air Baltic kan ikke imøtekomme klagers krav.

Det vises for øvrig til Air Baltics brev.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261 / 2004 artiklene 5 og 7.

Værforhold som påvirker flytrafikken ved at det ikke er mulig å lande / ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemnda mener at flyselskapet Air Baltic har godtgjort at verken kanselleringen eller de
ekstraordinære omstendighetene kunne vært unngått selv om alle rimelige tiltak var
truffet. METAR rapporten flyselskapet har fremlagt viser at det var vind og snøvær som
var årsaken til at klagers flygning ble kansellert. 

Klager ble booket om og ankom endelig bestemmelsessted 12 timer forsinket, nemnda
anser dette etter forholdene å være innen rimelig tid. 

Klageren har etter dette ikke rett til standarderstatning.

Vedtak

Transportklagenemnda - fly anbefaler ikke at klageren gis medhold.