Vedtak i Transportklagenemnda - Fly

Sammendrag

Krav om standardkompensasjon ved kansellering. Refusjon
av avgift for reservasjon av sete og betaling med kredittkort
og refusjon av nye flybilletter. Drone ved London - Gatwick.

Dato
18.10.2019

Saksnummer
2019-01200

Tjenesteytere
Norwegian Air Shuttle

Klager har i det vesentlige anført

Klager skulle reise med Norwegians flyvning DI7506 fra Buenos Aires (EZE) til London -
Gatwick 20. desember 2018. Hun skulle også reise videre med DY1303 til Oslo lufthavn
(OSL) 21. desember kl. 09.20. 

Flyvningen fra Buenos Aires ble kansellert, og klager fikk et ark med informasjon om sine
rettigheter. Ingen av Norwegians personale i Argentina synes å ha myndighet til å tilby
omruting eller overnatting. Hun forsøkte å kontakte Norwegian på telefon, men kom ikke
gjennom. Etter en time på telefon ga hun opp å komme i kontakt med selskapet. 

Da klager ikke fikk noen hjelp fra Norwegian, kontaktet hun KLM. Hun kjøpte nye
flybilletter med dem til kroner 19 115,90. På grunn av kanselleringen har hun fremsatt
krav om refusjon av mellomlegg mellom opprinnelig billett og ny billett til kroner 8 119,
samt standardkompensasjon på 600 euro og refusjon av setereservasjon og gebyr for
betaling med kredittkort til kroner 405.

Tjenesteyterne har i det vesentlige anført
Klagen gjelder Norwegians flyvning DI7506 fra Buenos Aires til London - Gatwick 20.
desember 2018. 

Klager hevder at de sendte inn klage til Norwegian 1. januar 2019, men at de ikke har fått
svar. Norwegian kan ikke finne en klage i sine systemer vedrørende denne bookingen.
Klager har vedlagt skjermbilde av en e-post som skal bevise at klage er sendt. Det
fremgår ikke av adressefeltet at klagen er sendt, men e-posten er derimot adresser
til "customer@air.norwegian.com". Alle klager som sendes til Norwegian vil motta et
individuelt saksbehandlingsnummer. Klager har ikke vist til et slikt nummer. 

Det fremgår av transportklagenemndforskriften § 5-1 annet ledd at "[k]lager
må ha reklamert skriftlig overfor tjenesteyter uten at tvisten har løst seg i
minnelighet". Norwegian har følgelig anført at saken må avvises fra behandling i
Transportklagenemnda. 

I alle tilfeller er Norwegian av den oppfatning at klager har reklamert for sent. Norwegian
anser at klagen kom til selskapets bevissthet 8. april 2019, mer enn to måneder etter
flyvningen. Det vises i dette tilfellet til tidligere nemndspraksis og Högsta Domstolen i
Sveriges avgjørelse i T-2659-17 (Turkish). Her fremgår det at en relativ reklamasjonsfrist
må innfortolkes etter EU-forordning 261/2004, og at denne ikke må være kortere enn to
måneder. Norwegian har følgelig avvist klagers krav som følge av at det er reklamert for
sent. 

Subsidiært har selskapet anført at DI7506 ble kansellert som følge av uautorisert
droneaktivitet ved London - Gatwick 20. desember 2018. Luftrommet var stengt frem
til morgenen 21. desember, og alle flyvninger inn og ut av flyplassen ble kansellert.
Droneaktivitet over luftrommet ved en flyplass er ikke tillatt og anses som en direkte
trussel. All flytrafikk vil bli stoppet av hensyn til sikkerhet. 

Norwegian er av den oppfatning at hendelsen må anses som en ekstraordinær
omstendighet i forordningens forstand, og at kanselleringen ikke kunne vært unngått
selv om alle rimelige tiltak ble truffet. Selskapet har på denne bakgrunn avvist klagers
krav om standardkompensasjon. 

Kunden plikter ikke å ta imot flyselskapenes tilbud om omruting. Alternativet vil være full
refusjon av ubenyttet billett. Dersom en passasjer skaffer alternativ transport på egen
hånd, må han være forberedt på å selv bære denne kostnaden. I dette tilfellet valgte
klager å terminere sin befordringsavtale med Norwegian. Hun har vist til at det var lang
ventetid på telefon på dette tidspunktet. I ekstraordinære situasjoner som denne må
passasjerene ta høyde for at det vil være noe ventetid når man kontakter kundeservice.
Klager har fått refundert sine ubenyttede billetter og har på eget initiativ bestilt nye
billetter. Hvordan hun valgte å komme seg frem til sin destinasjon kan derfor ikke lastes
Norwegian.

Nemnda bemerker

Norwegian hevder at klager har reklamert for sent. Nemnda viser til at klager har vedlagt
en e-post adressert til customer@air.norwegian.com tre uker etter opprinnelig flyreise.
Hvilken e-post som eventuelt skulle ha vært benyttet, og om dette er en adresse som
tilhører Norwegian, fremgår ikke av tilsvaret. Anførselen om for sen reklamasjon fører
ikke frem.

Norwegians flyvning DI7506 fra Buenos Aires (EZE) til London - Gatwick 20. desember
2018 ble kansellert. 

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære forhold som ikke kunne vært unngått selv om alle
rimelige tiltak var truffet, jf. EU-forordning 261/2004 artikkel 5.

I dette tilfellet skyldtes kanselleringen ulovlig droneaktivitet over Gatwick. Flyplassen ble
stengt frem til neste morgen. Nemnda mener at dette må anses som ekstraordinære
omstendigheter i forordningens forstand, som ikke kunne vært unngått. Kanselleringen
gir derfor ikke rett til standarderstatning.

Det bemerkes på generelt grunnlag at passasjerer må gi flyselskapet noe tid til å
forberede et omrutingstilbud. Dersom man ikke ønsker å vente, risikerer man å måtte
dekke utgiftene til alternativ transport selv, dersom det viser seg at flyselskapet hadde et
rimelig omrutingstilbud. 

Kanselleringen skjedde på et svært travelt tidspunkt før jul. Nemnda bemerker på
generelt grunnlag at flyselskapet må gis noe tid til å organisere omruting, og det er i
utgangspunktet klagers eget ansvar dersom man velger å kjøpe egne billetter uten å
avvente situasjonen noe. 

I dette tilfellet pådro klager seg utgifter til alternativ transport, og har bedt om å få
dekket dette. Hun har i kommentar til tilsvaret opplyst at hun ikke fikk noen assistanse
på flyplassen, og at hun forsøkte å komme gjennom til Norwegians kundesenter i Norge
og Argentina i seks timer uten hell. I klagen til Norwegian har hun imidlertid opplyst at
hun satt i telefonkø i én time. 

Nemnda mener at klager i denne situasjonen måtte finne seg i å vente i mer enn én time
på å få et omrutingstilbud fra flyselskapet. Nemnda mener derfor at hun selv må bære
tilleggsutgiftene til nye flybilletter.

Vedtak

Transportklagenemnda - fly anbefaler ikke at klager gis medhold.