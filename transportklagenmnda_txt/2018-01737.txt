Vedtak i Transportklagenemnda
- Kollektivreiser

Sammendrag

Manglende billett

Dato
16.08.2018

Saksnummer
2018-01737

Tjenesteytere
Ruter

Klager har i det vesentlige anført

Klager og en venn tok bussen fra Strømmen til Elkjøp Lørenskog. Klager hadde ikke
busskort, men hevder at han fikk lov av sjåføren til å gå ombord uten billett. Ombord i
bussen ble klager stoppet av to kontrollører som ila klager gebyr på 950 kroner fordi han
ikke kunne vise billett. 

I ettertid har klager lest på nettet at en mann hadde vært i samme situasjon som klager,
og at denne mannen fikk gebyret frafalt av Ruter i ettertid. Klager mener at det er
urimelig av Ruter å ikke frafalle gebyret i hans sak når selskapet har utvist skjønn i andre
saker hvor passasjeren ikke hadde medbrakt billett. Videre understreker klager at han
ikke hadde noe annet valg i denne situasjonen. Verken han eller vennen hadde noen
som helst mulig til å kjøpe en ekstra billett, og de kunne heller ikke skaffe seg alternativ
transport. 

Klager ber derfor om at Ruter frafaller gebyret på 950 kroner.

Tjenesteyterne har i det vesentlige anført
Klager ble ilagt gebyr på bussen 29. mai 2018 fordi han reiste uten gyldig billett. Klager
var klar over at han ikke hadde gyldig billett da han gikk på bussen Det er kundens
ansvar å sørge for å ha gyldig billett, dette ansvaret ligger ikke på føreren. 

Klager har sendt inn bilde av et reisekort til Ruter. Dette reisekortet inneholder en
skolebillett. Skolebilletter i Akershus gjelder til kl. 16.00 på hverdager, og siste påstigning
må skje før dette tidspunktet. Klager ble stoppet i kontroll kl. 19.00 så billetten han
hadde hjemme ville uansett ikke hjulpet. 

Ruter kan på overnevnte bakgrunn ikke imøtekomme klagers krav i denne saken.

Nemnda bemerker

Klager ble ilagt gebyr på busslinje 100 den 29. mai 2018 fordi han ikke kunne vise noen
billett.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner. Dette innebærer at
billetten må være bekreftet kjøpt før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager erkjenner at han gikk på bussen uten gyldig billett. Vilkåret for å ilegge gebyr
var dermed oppfylt. I regelverket er det ingen unntak fra denne regel. Det anses ikke
sannsynliggjort at klager tok opp dette med  bussføreren og hva føreren eventuelt skal
ha svart. I gebyrrapporten er det ikke notert noe om at klager påberopte at bussføreren
aksepterte at han ble med. 

Nemnda er kjent med at Ruter kan utøve skjønn i det enkelte tilfelle for eksempel på
bakgrunn av den reisendes kjøpshistorikk. Nemnda har generelt ikke grunnlag for å
vurdere skjønnsutøvelsen ved Ruters saksbehandling. I dette tilfellet bemerkes likevel at
den reisendes kjøpshistorikk ikke gir automatisk krav på frafall av gebyr. Videre viser til
Ruters opplysning om at skolekortet ikke kunne benyttes om kvelden. 

Nemnda kan ikke se at det foreligger grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.