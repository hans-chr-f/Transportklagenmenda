Vedtak i Transportklagenemnda
- Kollektivreiser

Sammendrag

Krav om refusjon av gebyr.

Dato
18.10.2021

Saksnummer
2021-01195

Tjenesteytere
AtB AS

Klager har i det vesentlige anført

Klager løp for å rekke bussen, og observerte samtidig at kontrollen gikk på bussen. Ifølge
klager spurte han om det var greit at han gikk ombord slik at kontrollørene kunne se at
han kjøpte billett, men det endte at han ble lurt til å bli med inn i bussen og ilagt gebyr.
Klager føler seg lurt av kontrolløren, og underastreker at dersom kontrolløren hadde sagt
"nei" ville klager stått over avgangen. Klager viser til at overvåkningskameraet i bussen
kan bevise dette. 

Klager krever at AtB frafaller gebyret.

Tjenesteyterne har i det vesentlige anført
I forbindelse med innføring av ny rutestruktur i Trondheim den 03.08.19, gikk AtB
samtidig over til åpen billettering. Ved åpen billettering kan den reisende gå om bord i
bussen uten å registrere/validere eller vise frem billetten for sjåfør, så lenge denne er
kjøpt/aktivert før påstigning.

AtBs regelverk gjelder for alle som befinner seg ombord på våre transportmidler. Når
en kunde kjøper billett hos AtB, inngår kunden samtidig en transportavtale med AtB om
reise på våre transportmidler basert på de til enhver tid gjeldende vilkår som følger av
AtBs transportvedtekter med vedlegg.

Det fremgår av bruksvilkårene for Mobillett og SMS-billett at denne skal kjøpes før man
går om bord i bussen. Dette er også en av årsakene til at det er 30 minutter lengre
overgangstid på Mobillett/SMS-billett enn på øvrige billettyper som tilbys. Dette betyr at
den reisende må påse at det foreligger en gyldig billett under «mine billetter» før man
går om bord. 

I opplæringsinstruksen som kontrollørene har fått i forbindelse med å drive kontroll for
AtB, står det at alle avvik i eventuelle billettkontroller skal noteres i kontrollørrapporten.
I dette tilfellet står det ikke noe om Klagers beskrivelser om at kontrolløren sa det var
greit å gå om bord uten billett, eller noe om at de andre kontrollørene sa at gebyret
ville bli ettergitt ved å sende klage til AtB. Dette fremgår fra kontrollørrapporten til
kontrollørene: 

Det blir foretatt en uniformert billettkontroll på linje 3 ved holdeplass
Studentersamfundet 4 i retning ut fra sentrum. Kontrollører 404076 (logger) og 160364
starter ved fremre dør, kontrollører 161532, 330322 og 161049 ved midtre-dører og
kontrollør 8894 starter ved bakre dør. En mannlig passasjer blir kontrollert i fremre del
av bussen. Passasjeren har ingen billett. Passasjeren forteller kontrollør at han sprang til
bussen og dermed ikke rakk å kjøpe billett føre ombordstigning. Legitimasjon iform av
førerkort. Passasjeren blir informert om betalingsmåte og mistet klagerett. Gebyr 77523
blir utstedt og betalt på stedet. Kontrollør: 160760. 

Det at Klager føler seg lurt av kontrollørene er beklagelig, og noe vi ved behandling
av klagen har forsøkt å komme til bunns i. Det kan samtidig virke som at det kan ha
oppstått en misforståelse mellom Klager og kontrolløren som følge av dialekt. 

Klager skriver i sin opprinnelige henvendelse til AtB: 

(…) Jeg så at billettkontrollvekterne gikk på bussen og var klar over at man måtte ha
gyldig billett før påstigning, så jeg kom meg inn dørene og spurte vekteren som sto
der om det var greit at jeg kjøpte billett mens han så på, eller om jeg måtte ut og kjøpe
billett og heller ta neste buss. Han snakket veldig bredt og jeg forsto ikke hva han sa i
begynnelsen, og så lukket dørene seg og jeg fikk ikke gått av bussen(…) 

Ettersom Klager videre skriver at «dørene lukket seg» så kan det videre virke som at
Klager gikk om bord bussen, og at samtalen ikke fant sted utenfor bussen. AtB har
forsøkt å kontakte den aktuelle kontrolløren, men vedkommende kunne ikke huske en
hendelse som Klager beskriver.

Overvåkningvskamera som er satt opp i bussene er satt opp på grunn av sikkerhet. Det
er kun politiet som kan få tilgang til dette ved å sende en begjæring til operatørselskapet
som kjører bussen på vegne av AtB. Dette kan således ikke benyttes ved behandling av
gebyrsaker. 

AtB ønsker å påpeke to forhold. 
• Bruksvilkårene for AtB er tydelige på at Mobillett skal kjøpes før påstigning.
• Kontrollørene som er leid inn til å utføre kontrolltjenester i regi av AtB har fått
beskjed om å være rettferdig i kontrollene. Det betyr at det ikke er mulighetsrom til at
noen kunder skal kunne få lov til å gå om bord uten billett mens andre ikke får dette.

Dette støttes videre av at AtB er eid av Trøndelag fylkeskommune og pålagt til å følge
forvaltningsmessige prinsipper som forutsigbarhet og likebehandling.

Hva som konkret ble sagt mellom kontrollør og Klager er fortsatt uvisst. AtB må vektlegge
de objektive fakta som ligger til grunn i saken. Bruksvilkårene for Mobillett er tydelig
på at Mobillett skal være ferdigkjøpt før påstigning. I dette tilfellet finner AtB det som
overveiende sannsynlig at Klager har gått om bord i bussen uten gyldig billett.

På grunn av ovennevnte informasjon finner AtB ikke grunnlag for å ettergi
tilleggsgebyret.

Nemnda bemerker

Klager ble ilagt gebyr på bussen den 2. august 2021 da han ikke kunne vise gyldig billett.

Det følger av AtBs transportvedtekter pkt. 3 a og b at det er den reisendes ansvar å ha
gyldig betalingsmiddel samt gyldig billett ved påstigning. Mobilbillett skal kjøpes før
ombordstigning i bussen.

Det følger videre av punkt 6.2 at tilleggsavgift ilegges dersom den reisende ikke kan vise
gyldig billett.

Klager kunne ved kontroll ikke vise gyldig billett og vilkårene for å ilegge tilleggsavgift var
dermed til stede. 

Klager anfører at han fikk tillatelse av kontrolløren til å gå ombord i bussen uten gyldig
billett. I kontrollørrapport fremlagt for nemnda er det notert av kontrollør at " (...) En
mannlig passasjer blir kontrollert i fremre del av bussen. Passasjeren har ingen billett.
Passasjeren forteller kontrollør at han sprang til bussen og dermed ikke rakk å kjøpe
billett føre ombordstigning". 

Nemnda finner det ikke sannsynlig at kontrolløren skal ha gitt klager tillatelse til å
stige om bord uten billett.  Nemnda kan ikke se at det er grunnlag for at gebyret skal
refunderes.

Vedtak

Transportklagenemnda finner ikke å kunne anbefale at klager gis medhold i sitt krav.