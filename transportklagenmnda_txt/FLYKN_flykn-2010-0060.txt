Vedtak i Transportklagenemnda - Fly

Sammendrag

Krav om erstatning i henhold til EU forordningen 261/2004 grunnet kansellering.

Dato
12.03.2011

Saksnummer
60/10F

Tjenesteyter
Widerøe's Flyveselskap ASA

Krav om erstatning i henhold til EU forordningen 261/2004 grunnet kansellering.

Klager har i det vesentlige anført:

Klager skulle reise fra Landvetter, Gøteborg, den 25. februar 2010 med Widerøe's rute WF327,
med opprinnelig avgang kl 10.55. Klager fikk beskjed rett før avgang, om at det var teknisk feil
på flyet i Oslo, og at passasjerene ville ble omrutet til neste fly med avgang kl 15.00. Dette flyet
gikk via København til Oslo, dette medførte en total forsinkelse på 3 ½ time for klager.

Klager krever en erstatning på 250 euro.

Widerøe har i det vesentlige anført:

Denne kanselleringen er dessverre ikke kompensasjonsberettiget i henhold til EU regulativet
261/2004, da uregelmessigheten oppsto på grunn av ekstraordinære omstendigheter, i dette
tilfellet tekniske problemer på flyet som oppsto uforutsett og utenfor Widerøe's kontroll.
Widerøe viser til vedlagt teknisk logg.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf EU forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene.

I slike tilfelle er ikke flyselskapet pliktig til å betale erstatning til den reisende. Det er
flyselskapet som må godtgjøre at det foreligger et slikt spesielt tilfelle. Flyselskapet må videre
godtgjøre at de har truffet alle rimelige tiltak for å unngå innstillingen.

Saken er forelagt Luftfartstilsynet for teknisk vurdering. Det fremgår at Luftfartstilsynets
uttalelse av 29. desember 2010 at kanselleringen skyldtes svikt i en vekselsstrømsgenerator.
Feilen oppstod uventet, og det var nødvendig å skifte generatoren for at flyet skulle bli
luftdyktig igjen.

Nemnda er etter dette av den oppfatning at innstillingen skyldtes en ekstraordinær
omstendighet som ikke kunne vært unngått selv om alle rimelige tiltak var truffet. Innstillingen
gir da ikke rett til erstatning.

Vedtak:

Flyklagenemnda finner ikke å kunne anbefaler at klager gis medhold

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Linda Olsen, Norwegian Air Shuttle ASA

Edith Lundem Jakobsen, Lufthansa German Airlines