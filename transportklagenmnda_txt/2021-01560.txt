Vedtak i Transportklagenemnda
- Kollektivreiser

Sammendrag

Krav om frafall av gebyr - billett kjøpt etter ombordstigning

Dato
08.12.2021

Saksnummer
2021-01560

Tjenesteytere
Ruter

Klager har i det vesentlige anført

Klager ble ilagt gebyr 17. juni 2021. Klager anfører at hun skyndte seg for å ta bussen og
satte seg ned på grunn av helseproblemer. Videre forklarer klager at kontrollørene gikk
på ved neste bussholdeplass og at klager var den første som ble sjekket. Klager anfører
at hun forklarte kontrollørene at hun nettopp hadde kjøpt billetten for ett minutt siden,
siden hun nettopp hadde gått om bord på bussen. Avstanden mellom bussholdeplassen
var svært liten. 

Klager anfører at kontrolløren sa at hun måtte fremvise legitimasjon, ellers ville han
ringe politiet. Klager forklarte at hun hadde billett, men han var uenig. Klager forsøkte
å forlate bussen, men han sto i veien og truet med hun ikke skulle dra før politiet kom.
Klager anfører at han var veldig verbal, opprørt og fornærmende. Klager mener han
behandlet henne som en forbryter, noe hun mener hun ikke var fordi hun hadde billett.
Klager anfører at hun var rolig og høflig. Klager trodde ikke kontrolløren mente alvor med
polititrusselen, likevel ble politiet tilkalt og de ventet rundt 20 minutter på at de skulle
komme. 

Klager anfører at hun i mellomtiden ble fortalt at hun måtte være stille ellers vil det hun
sa bli brukt mot henne. Klager forklarer at hun kunne gått før politiet kom, men hun er
en ærlig person, hun hadde billett og skulle bevise det. 

Klager viser til en lignende situasjon som hun var vitne til. Klager legger til at denne
gangen satt hun seg igjen på bussen / kjøpte billetten ett stopp før kontrollen kom inn
og opplevde ingen problemer sammenlignet med situasjonen hvor hun ble ilagt gebyr.
Dette får klager til å tro at det kan være en viss forvirring rundt hvordan kontrollreglene
brukes.

Klager mener det er urettferdig å bli ilagt gebyr når hun allerede hadde betalt for
billetten. 

Etter at klager har mottatt Ruter sitt tilsvar i saken legger hun til at billetten ble aktivert
10 sekunder før hun kom til Møllerveien. Klager vet at dette var for sent og at det var
hennes feil. Klager viser til at hun har hatt fysiske kroniske plager over en lang periode og
at hun har behov for å sitte trygt og stabilt. Klager forklarer at hun prioriterte å sette seg
ned og sitte trygt og stabilt før hun kjøpte billetten. Klager mener det blir ord mot ord det
som skjedde under kontrollen. Klager trodde saken ville bli løst når politiet kom. 

Klager krever frafall av gebyret.

Tjenesteyterne har i det vesentlige anført
Klager ble ilagt gebyr 17. juni 2021, fordi hun kjøpte sin billett for sent. Billetten skal være
bekreftet og nedtellingen startet før du går om bord. Du kan ikke sette deg eller gjøre
andre ting før du velger å betale. 

Klager opplyser om at hun reiste fra Telthusbakken og derfra gikk bussen kl. 18:22:21.
Kontrollen kom på ved Møllerveien. Billetten ble bekreftet kl. 18:23:27, etter påstigning
og etter at kontrollen hadde startet. 

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble ilagt gebyr 17. juni 2021, fordi hun kjøpte sin billett for sent. 

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager kjøpte sin billett etter ombordstigning, så vilkårene for å ilegge gebyr var dermed
til stede. I regelverket er det ingen unntak fra denne regelen.

Klager har opplyst at hun reiste fra Telthusbakken. Det fremgår av bussens sanntidslogg
at bussen kjørte derfra kl. 18:22:21. Klagers billett ble bekreftet kl. 18:23:27, hvilket
var etter bussen hadde kjørt fra Telthusbakken. Klager kjøpte sin billett etter
ombordstigning, noe hun selv har erkjent. 

Nemnda bemerker at den reisende selv har ansvar for å sette seg inn i billettsystemene
og det fremgår av betingelsene for bruk av Ruters app at billett skal være kjøpt før
ombordstigning. Nemnda bemerker at en billett som er kjøpt etter ombordstigning ikke
anses som gyldig billett.

Nemnda har i sin praksis lagt til grunn at den reisende selv har ansvaret for å ha
tilstrekkelig tid til å kjøpe billett før påstigning. 

Nemnda har for øvrig ikke grunnlag for å vurdere om kontrollørene kan bebreides for sin
atferd.

Nemnda kan ikke se at det er grunnlag for å anbefale at gebyret frafalles. Det er av
hensyn til reiseforetakenes behov nødvendig å ha en konsekvent praksis. Reisende
påberoper en rekke årsaker til at billetter ikke er kjøpt i tide blant annet dårlig tid,
sykdom og stress.

Vedtak

Transportklagenemnda finner ikke å kunne anbefale at klager gis medhold.