Vedtak i Transportklagenemnda - Fly

Sammendrag

Krav om refusjon av ny flybillett grunnet nektet navneendring.

Dato
25.08.2020

Saksnummer
2019-04664

Tjenesteytere
Flysmarter.no
Lufthansa German Airlines

Klager har i det vesentlige anført

Klager med reisefølge (til sammen tre personer) skulle reise fra Oslo til Abu Dhabi den
19. oktober 2019. Flybilletter ble bestilt på Flysmarter.no.

Klager hadde glemt å fylle inn begge etternavnene sine. Både Flysmarter og Lufthansa
ble kontaktet for å forsøke å rette opp i dette før avreise. Flyselskapet nektet imidlertid
å komplettere navn. Flysmarter.no kunne ikke gjøre noe. Klager fikk beskjed om at den
opprinnelige billetten måtte refunderes i henhold til vanlige refusjonsregler på denne, og
at hun deretter måtte foreta en ny booking.  Det endte opp med at klager måtte kjøpe ny
flybillett til 6877 NOK. 

Klagers representant finner Lufthansa sitt tilsvar klart urimelig overfor kunde. Adgangen
til å endre navn kan ikke utføres på grunn av portalen reisebyrået benytter. Hadde klager
booket direkte hos Lufthansa kunne navn ha blitt endret.

Klager krever refusjon av de nye flybillettene hun måtte kjøpe grunnet nektet navne-
komplementering.

Tjenesteyterne har i det vesentlige anført
Flysmarter har anført følgende:

Kunden kontaktet Flysmarter den 2. oktober og informerte om at et av navnene i
billettene var feilskrevet. Flysmarter etterspurte kopi av passet slik at de kunne ta kontakt
med det aktuelle flyselskapet: Lufthansa.

Flysmarter kontaktet Lufthansa via e-post for å høre om det var mulig å gjøre en
korreksjon i navnet. De fikk beskjed om at ettersom de jobber i et nytt system (farelogix)
er det ikke tillatt å gjøre noen navneendringer. Kopi av e-posten er lastet opp av kunden,
og en kan her tydelig se at Flysmarter ikke har lov til å gjøre noen endringer i navnet.

Som reisebyrå må Flysmarter alltid følge reglene til flyselskapene. De har ikke mulighet til
å gjøre endringer dersom dette ikke er tillatt i henhold til flyselskapets regler.

Ved gjennomføring av en booking er det viktig å se til at navnene er skrevet riktig på
Flysmarter sin internettside. All informasjon lagt til på nettsiden av kunden blir overført
til bookingsystemet. Derfor har Flysmarter også en "pop up" under bookingen for
å forsikre at navnene er korrekt. I denne saken har kunden bekreftet at navnene er
korrekte før hun betalte.

Flysmarter kan ikke holdes ansvarlige for feil i navnene, da informasjonen ble fylt ut
direkte av passasjeren på deres nettside. De kan helder ikke holdes ansvarlig for at
Lufthansa ikke tillot de å gjøre endringer i navnene, da Flysmarter må følge Lufthansas
regler for alle bookinger de gjør gjennom dem.

Lufthansa har anført følgende:

Lufthansa forstår skuffelsen over at flyselskapet ikke kunne endre navnet til klager
for hennes reise med Lufthansa den 19. oktober 2019. Reglene i slike situasjoner er
imidlertid klare, og klager ble dermed informert om at det ikke var mulig å imøtekomme
deres forespørsel, da feilen ble gjort av klager selv.

Lufthansa har ikke muligheten til å foreta en tilbakevirkende navneendring i en booking
grunnet juridiske begrensinger. Lufthansa gir befordring kun til passasjeren som er
oppgitt i billetten, og kun mot fremvisning av en korresponderende gyldig billett som
inneholder flykupong for den aktuelle flyvningen, alle påfølgende flykuponger og
passasjerens kupong.

En flybillett representerer en kontrakt om transport av en konkret passasjer og hans/
hennes bagasje, og regulerer erstatningsansvar for skader. Videre er det personen
som booker billetten sitt ansvar å sørge for at all informasjon er korrekt før bookingen
gjennomføres.I denne saken var feilen gjort av passasjeren. Dette har passasjeren
innrømmet. Lufthansa påtar seg intet ansvar for konsekvensene av passasjerens feil.

Basert på ovenstående kan ikke Lufthansa imøtekomme klagers krav. Da den
opprinnelige billetten ble kjøpt gjennom et reisebyrå, må hun ta kontakt med dem for å
få refusjon av denne.

Nemnda bemerker

Nemnda har delt seg i et flertall og et mindretall. 

Flertallet, nemndslederen, bransjerepresentantene og forbrukerrepresentant Thomas
Iversen mener at: 

Klager med reisefølge hadde bestilt flybilletter for reise til Abu Dhabi hos reisebyrået
Flysmarter.no.  Klager kontaktet Flysmarter før avreise, da det måtte foretas noen
endringer i spesielt det ene navnet på billetten. Her måtte det legges til et etternavn.
I henhold til Lufthansas reglement tillates ikke tilbakevirkende navneendringer, med
unntak av endringer opp til to bokstaver. 

Flysmarter kontaktet flyselskapet Lufthansa, og fikk opplyst at navnendring ikke var
tillatt. Dette har også Lufthansa bekreftet i sitt tilsvar til nemnda. Slik flertallet leser
Lufthansa sitt tilsvar gjelder dette generelt for  navnendringer utover to bokstaver. 

Flertallet mener at et reisebyrå må forholde seg til det aktuelle flyselskapets regler, og
kan derfor ikke anbefale at Flysmarter holdes ansvarlig. 

Hva gjelder flyselskapet er det slik at noen flyselskaper gir anledning til at det foretas
navnendring etter bestilling, men dette er ingen lovbestemt rett og varierer fra flyselskap
til flyselskap. 

Ved bestilling av flyreise på internett er en selv ansvarlig for at informasjonen som
blir lagt inn er riktig. Det er viktig å sjekke at navn på reisende, kontaktinformasjon,
destinasjon, tidspunkt og lignende er riktig før bestillingen bekreftes. Det er likeledes
viktig å undersøke vilkårene nøye før bestilling av flyreisen bekreftes. Når tilbudet er
akseptert, er avtalen bindende. 

Selv om det kan virke formalistisk å ikke tillate navnendringer, kan ikke flertallet se at
Lufthansa har opptrådt klanderverdig i denne saken. 

Klager har anført at Lufthansas svar er klart urimelig, og nemnda forstår dette som en
henvisning til avtaleloven § 36 som åpner for å endre eller sette til side avtaler som er
urimelige. 

Nemnda bemerker at det klare utgangspunktet i norsk rett er at avtaler skal holdes
slik de er inngått. Avtaleloven § 36 er en sikkerhetsventil, som etter rettspraksis skal
brukes med varsomhet. Det er særlig i de tilfeller der en sterk kontraktspart misbruker
avtalefriheten at det er aktuelt å anvende avtaleloven § 36. 

I denne konkrete saken er det klager selv som har gjort feilen å ikke fylle inn sitt eget
etternavn, og verken flyselskapet eller Flysmarter kan klandres for dette. I lys av den
høye terskelen for urimelighet, mener flertallet at den inngåtte avtalen ikke er urimelig
etter avtaleloven § 36.  

Flertallet kan basert på ovenstående ikke anbefale at klager gis medhold i sitt krav.
Dersom det ikke allerede er gjort anbefaler nemnda imidlertid at Flysmarter refunderer
summen som var refunderbar i henhold til refusjonsvilkårene på den ubenyttede
billetten.

Mindretallet, forbrukerrepresentant Faye-Lund, er som flertallet av den oppfatning
at klager som utgangspunkt selv har ansvaret for at riktig informasjon legge inn ved
bestilling av billetter. Etter mindretallets oppfatning bør klager i denne saken likevel ha
rett på dekning av utgiftene til ny billett. Det vises til at 
klager ba om retting av navnet 17 dager før avreise, noe som etter mindretallets
oppfatning burde være tilstrekkelig med tid til å få endret billettene. Det fremgår
dessuten av saken at navneendring ikke lot seg gjennomføre bl.a. fordi Lufthansa ikke
godtok navneendringer for bestillinger foretatt gjennom Flysmarter.no sin nye portal for
bestilling 
("farelogic"), men at navneendring hadde latt seg gjøre dersom billettene hadde vært
kjøpt direkte av flyselskapet. Dette ble ikke opplyst til klager av Flysmarter.no under
bestillingen og klager hadde ikke forutsetninger for å kjenne til dette. Etter mindretallets
mening vil det være urimelig og i strid med avtaleloven § 36 å legge den økonomiske
risikoen for dette på klager.

Nemnda kan etter dette ikke anbefale at klager gis medhold.

Vedtaket er fattet med den dissens som fremgår over. 

Vedtak

Transportklagenemnda-fly anbefaler ikke at klager gis medhold.