Vedtak i Pakkereisenemnda

Sammendrag

Krav om prisavslag grunnet hotellstandard og manglende aircondition.

Dato
20.04.2020

Saksnummer
2020-00055

Tjenesteytere
Ving Norge AS

Klager har i det vesentlige anført

Klagen gjelder en pakkereise for en person med innkvartering i et dobbeltrom med
havutsikt for bruk alene på Radisson Blu Resort Gran Canaria, Arguineguin i perioden
14.07.2019 - 28.07.2019. Totalpris 41 859 kroner.

Klager var ikke fornøyd med:
- Annet
- Hotellstandarden generelt
- Manglende aircondition
- Manglende rengjøring
- Hotell

Klager anfører at han oppdaget hår i maten 3 ganger og rundstykkene var harde, seige
og ikke ferske.

Aircondition fungerte dårlig. Klagers dyne var klam og våt, og klager fikk ikke sove.
Klager forsøkte å få et annet rom, men det var ikke noe ledig rom før den siste dagen før
avreise. 

Toalettet fungerte dårlig. 

Klager skriver videre at det var løse fliser på bunnen av bassenget.

Krav: Prisavslag.

Det vises for øvrig til korrespondanse fra klager.

Tjenesteyterne har i det vesentlige anført

Ving har vært i kontakt med sitt personale på reisemålet etter at Ving mottok klagen for å
sjekke om klager tok kontakt under oppholdet. Ving fikk til svar at klager ikke hadde tatt
kontakt.

Ving anfører at Radisson Blu Resort Gran Canaria holder høy standard med meget høye
tilbakemeldinger fra Vings gjester. 98 % av Vings gjester anbefaler hotellet. Klager har
ikke tatt kontakt med Ving på reisemålet. Ving fikk derfor ikke hjulpet klager og ble ikke
gitt mulighet til å kontakte hotellet. 

Ving anfører at Ving i sin informasjon viktig å vite som er en del av informasjonen ved
kjøp av reise hos Ving skriver vil følgende om aircondition: "For å spare energi benyttes
ofte nøkkelen til rommet som kontakt for hovedbryteren. Aircondition fungerer da bare
når man oppholder seg på rommet. Hoteller har ofte sentral styring av aircondition og
benytter den av miljøhensyn ved behov, og vanligvis ikke under for- og ettersesong.
Restriksjoner ved bestilling av temperatur forekommer (23-26 grader i rom/leilighet). I
svært varme perioder kan effekten iblant oppfattes mer som svalende enn kjølende".

Dersom klager hadde tatt kontakt på plass, ville det vært mulig å kontakte hotellet for
et eventuelt bytte av rom tidligere i ferien dersom det forelå en feil eller mangel. Ving
anfører at de ikke ble gitt muligheten til avhjelp. 

Ving kan ikke se at det foreligger grunnlag for prisavslag.

Det vises for øvrig til korrespondanse fra Ving Norge AS.

Nemnda bemerker

Klager har fremmet krav om prisavslag. Klagen er begrunnet i at han fikk hår i maten,
at rundstykkene som ble servert var harde, og at aircondition fungerte dårlig, samt
at toalettflushen ikke fungerte optimalt. Ving har tilbakevist kravet særlig med
begrunnelsen om at klager ikke tok kontakt med Ving på reisen slik at de fikk mulighet til
å avhjelpe forholdene. 

Den reisende skal uten ugrunnet opphold underrette arrangøren om mangler
ved reisetjenester som inngår i pakkereiseavtalen jfr. § 26. Det følger av Prop.54 L
(2017-2018) s. 119 at retten til å reklamere ikke faller bort selv om man reklamerer
senere. Sen reklamasjon kan likevel få betydning for beregning av prisavslag eller
kompensasjon dersom en tidlig reklamasjon ville ha ført til at tapet kunne vært unngått
eller ville ha blitt mindre. Slik nemnda vurderer reklamasjon har klager fremlagt
dokumentasjon på at han tok kontakt med Ving på reisemålet via chat. Han ble der
henvist til å kontakte reiseguiden på stedet. Ving har fremlagt dokumentasjon på at det
ikke ble loggført kontakt med klager på reisestedet. De påberopte forholdene hadde
vært relativt enkle for Ving å ta tak i på reisestedet med minimale kostander og Ving
burde ha blitt gitt muligheten til å avhjelpe forholdet på stedet. Forholdene vurderes
både ut fra sin art og på grunn av mangelfull mulighet for Ving til å avhjelpe, som at de
samlet sett ikke gir grunnlag for prisavslag.

Vedtak

Pakkereisenemnda anbefaler at klager ikke gis medhold.