Vedtak i Transportklagenemnda - Fly

Sammendrag

Krav om refusjon av utgifter til nye flybilletter og ekstra utgifter til kost, losji og
transport til flyplassen, samt økonomisk kompensasjon for tapte feriedager.

Dato
23.08.2021

Saksnummer
2020-02685

Tjenesteytere
TUI Norge AS

Klager har i det vesentlige anført

Klager med familie skulle sjekke inn på SAS charter (SK7547) til Chania den 19. juli 2020,
men fordi de manglet QR-koden til et passasjerskjema (PLF) ble de nektet avreise. 

Skjema til PLF ble utfylt og sendt inn til Travel.gov.gr den 7. juli, men fordi TUI endret
avreisedato fra 20. til 19. juli måtte det egentlig sendes inn et nytt PLF-skjema. Klager fikk
ingen beskjed om dette, og derfor fikk ikke klager og hans reisefølge sjekke inn da de
ankom flyplassen 19. juli. 

Klager måtte ordne med nye billetter til familien, og det påløp ekstra utgifter som følge
av at de måtte forskyve avreisedato. Klager mener at TUI er ansvarlig for de ekstra
utgiftene og krever at selskapet refunderer klagers ekstra kostnader til totalt 31 744 NOK.

Tjenesteyterne har i det vesentlige anført
Klager bestilte den 28. juni 2020 fire flyreiser med Norwegian fra Oslo til Chania, med
avreise 19. juli 2020 og retur 2. august. 

Den 7. juli ble det sendt mail og SMS fra TUI med beskjed om at Hellas krever ytterligere
opplysninger om alle reisende ved ankomst, som en følge av covid-19 situasjonen.
TUI viste til at informasjonen måtte sendes inn senest 48 timer før innreise og det ble
henvist til aktuell link. TUI viser til vedlegg med informasjon som ble gitt til klager. Klager
opplyser til nemnda at han utfylte disse skjemaene samme dag, altså den 7. juli 2020 og
anførte videre at han ankom Kreta den 20. juli 2020. 

Den 14. juli 2020, fem dager før avreise, informerer TUI alle reisende fra Oslo-Kreta
om ruteendring. Beskjed ble gitt per mail med link til ny rutetid. TUI kan ikke vedlegg
skjermbilde av informasjonen som fremgikk på "min side", da dette er noe bare
kunden har tilgang til, men selskapet viser til vedlagt informasjon som fremgikk i deres
applikasjon. Der fremgår det at flyvningen ble endret til Sk7547 med ankomst på Kreta
den 19. juli 2020 kl. 19.40. 

TUI viser videre til informasjon på selskapets hjemmeside, hvor det fremgår at PLF-
skjemaet kan fylles ut flere ganger og at man mottar først QR-koden natten før
avreisedagen. Som igjen forklarer hvorfor klager mottok koden kl. 23.00 den 19. juli, når
han anførte at han ankom Kreta den 20. juli. 

TUI er ikke involvert i innreiseskjemaet som kreves i Hellas, men har opplysningsplikten
i henhold til kapittel 2 i pakkereiseloven og skal derfor sørge for å opplyse om gjeldende
regler for innreise. Det er den reisende selv som står ansvarlig for å påse at de ulike
påkrevde skjemaer er utfylt i henhold til krav. 

TUI er derfor av den oppfatning at den reisende må selv være ansvarlig for å sørge for
at innreiseskjemaer stemmer overens med aktuell ankomstdato, og kan følgelig ikke
imøtekomme klagers krav om refusjon av ekstra omkostninger som påløp da klager og
hans familie ble nektet ombordstigning den 19. juli.

Nemnda bemerker

Klager med reisefølge ble avvist ved innsjekking fordi de ikke hadde nødvendige
reisedokumenter til Hellas. Slik nemnda forstår det var det snakk om et PLF-skjema som
Hellas krevde for innreise i forbindelse med Covid-19-pandemien. Utfylling av skjemaet
skulle generere en QR-kode som de reisende skulle få tilsendt dagen før innreise. 

Passasjerer plikter selv å sørge for å ha nødvendige reisedokumenter, herunder PLF-
skjema. Manglende skjema kan føre til at passasjeren ikke får reise inn i vedkommende
land. Flyselskapet er ansvarlig for å kontrollere at passasjeren har nødvendige
reisedokumenter. Dersom selskapet tar med passasjerer som ikke har papirene i orden,
kan selskapet bli ilagt en bot av vedkommende lands myndigheter, og selskapet må
videre besørge retur av passasjerene.

Slik nemnda forstår det har klager selv fylt ut det aktuelle PLF-skjemaet og der opplyst
at de ville ankomme Hellas 20. juli 2020. Tidspunktet for flyvningen ble endret slik at
ankomst ville bli 19. juli isteden. Fem dager før avreise sendte reisebyrået en e-post
til klager der det fremgikk at Hellas krevde ekstra opplysninger og utfylling av skjema
for alle reisende til landet. I e-posten var det lenke til skjemaet, slik nemnda forstår
det, en offisiell gresk nettside. Det fremgikk videre at dersom man hadde gitt uriktige
opplysninger kunne skjemaet fylles inn på nytt.

Klager hadde opprinnelig opplyst i PLF-skjemaet at de ville ankomme Hellas 20. juli
2020. Skjemaet skulle derfor vært fylt ut på nytt med ny opplysning om ankomst 19. juli
2020. Da dette ikke var gjort hadde klager ikke mottatt QR-kode for innreise 19. juli 2020.

Klager og hans reisefølge hadde dermed ikke nødvendige reisedokumenter for å reise til
Hellas denne dagen, og flyselskapet hadde ikke anledning til å ta dem med.

Etter nemndas syn har reisebyrået overholdt sin opplysningsplikt overfor klager ved
å opplyse om at PLF-skjemaet måtte fylles ut på nytt dersom det var gitt uriktige
opplysninger. 

Nemnda forstår klagen slik at den kun var rettet mot reisebyrået, ikke mot flyselskapet.
Flyselskapet hadde uansett saklig grunn til å nekte klager å reise, jf. ovenstående, og
klager har dermed heller ikke krav mot flyselskapet.

Bransjerepresentant Joachim Sponheim, (SAS), hadde uventet forfall, fordi han ikke
var habil til å behandle saken i møtet. De resterende medlemmer fant det forsvarlig å
behandle saken, jf. transportklagenemndforskriften § 5-5 femte ledd.

Vedtak

Transportklagenemnda finner ikke å kunne anbefale at klager gis medhold.