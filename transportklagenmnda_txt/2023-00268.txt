Vedtak i Pakkereisenemnda

Sammendrag

Saken dreier seg om refusjon av hotellutgifter ved pilot
streiken i SAS og om klager har bestilt en pakkereise.

Dato
31.08.2023

Saksnummer
2023-00268

Tjenesteytere
Berg-Hansen Reisebureau Agder AS, Kristiansand

Klager har i det vesentlige anført

Klagen gjelder en reise 6 personer med fly og hotell i Split, Kroatia i perioden 05.07.2022
- 19.07.2022. Totalpris 213 048 kroner. Klager har anført at det ble gitt beskjed om
kansellering den 04.07.2022 kl. 12:00. Årsaken til kanselleringen var pilot streik i SAS som
gjorde at flyet ikke gikk og klager kom seg ned til hotellet som var bestilt sammen med
flyreisen. Streiken varte i mer enn 14 dager.

Klager er ikke enig i Berg-Hansens fremstilling av saken. Men har ikke all
korrespondansen som gikk både på epost, telefon og direkte person-til-person da de var
innom salgskontoret. Ansvarlig for e-post begynte i ny jobb den 1. august og mistet da
tilgang til mye av korrespondansen som hadde foregått på e-post.

Det er korrekt av de innledet dialog med Berg-Hansen i mai 2022 og ba de sette sammen
en reise for 10 personer til «syden». Det var innledningsvis mye dialog frem og tilbake på
ulike hotell-alternativer i ulike land. Til slutt landet de på Kroatia hvor de hadde feriert
tidligere. Det ble sendt en bestilling på e-post 11. mai 2023 vedlagt et Word-dokument
hvor hele reisefølget var listet opp, samt ønske om avreisetidspunkter som varierte da
ikke hele reisefølget kunne reise samtidig. 

Klager besøkte Berg-Hansens salgskontor i Kristiansand i mai/juni 2022 og skriver at
de gjorde det klart for Berg-Hansen at de kunne bestille og ordne både fly og hotell
på egenhånd da de senest i 2018 hadde ordnet alt selv da de ferierte i Kroatia ved
det samme hotellet. Tanken var at de ville legge press på Berg-Hansen om å gi de
en god pris. Berg-Hansen svarte da muntlig at de tok en liten avgift for å levere hele
reisen som en pakke-løsning og at det var betryggende for klager som kunde å kjøpe
reisen fra et reisebyrå fremfor å kjøpe turen på nettet. Berg-Hansen brukte aldri ordet
«pakkereise» som klager kan erindre, men de trodde selv at det var en pakkereise de
kjøpte. Klager skriver at ikke før den 18. juli 2022 ble det sagt fra Berg-Hansens at de ikke
så på bestillingen som en pakkereise. På dette tidspunktet var streiken et faktum og det
var lite klager kunne gjøre med situasjonen.

Klager skriver at det er korrekt at fly og hotell ikke ble betalt samtidig. Klager har anført
at årsaken til det var at Berg-Hansen hadde reservert begge deler samtidig, men at de
ikke kunne holde på flybillettene like lenge som hotellreservasjonen. Klager betalte da
flybillettene og avtalte over telefon at de skulle komme innom salgskontoret og betale
for hotellet senere. Dette hastet ikke ifølge reiserådgiver hos Berg-Hansen og klager
stod fritt til å se om de ønsket å ordne hotellet selv via nettet da hun kunne holde på
reservasjonen i lang tid.

Klagers krav: Dekket hotellopphold for 4 personer som ikke fikk reist, totalt 91 361
kroner. Totalbeløpet på 126 901 kroner minus 35 540 kroner. 

Det vises for øvrig til korrespondanse fra klager.

Tjenesteyterne har i det vesentlige anført
Berg-Hansen Reisebureau har anført at klager bestilte fly og hotell med 20 dagers
mellomrom, og at de ikke har solgt klager en pakkereise. Klager har kjøpt to ulike
produkter fra to forskjellige leverandører og på forskjellig tidspunkt. Produktene har
ulike regler for avbestilling. Bestillingene er ikke en pakkereise iht. pakkereiseloven §
6. Bestillingen er heller ikke sammensatt reise, jf. pakkereiseloven § 7. Pakkereiseloven
kommer derfor ikke til anvendelse.

Berg-Hansen skriver at ettersom klager tok forbehold om pris i sin e-post av 10. mai,
kunne deres reiserådgiver ikke foreta en bindende bestilling av hotellrom fordi Berg-
Hansens pris ikke lå innenfor det prisintervall som klager forutsatte for en bestilling hos
Berg-Hansen. 

Den 11. mai 2022 sendte klager først e-post hvor han opplyste at han skulle gjennomgå
det tilsendte og komme tilbake. Senere samme dag ba han Berg-Hansen om å bestille
flybilletter. Når det gjaldt hotellbestilling, tok han et forbehold. Han skriver i sin e-post
den 11. mai 2022: "Når det gjelder rommene så må du gjerne booke dette også dersom
prisen er noenlunde i samme nivå som hos booking.com. Da mener jeg innenfor 5%
avvik." Berg-Hansen skriver at de tidligere hadde informert han om at de neppe kunne
matche prisene på hotellet ut fra hans forutsetninger. Berg-Hansen undersøkte igjen
priser på hotellet som han ønsket hos ulike leverandører, samt avbestillingsregler og
betalingsvilkår. Berg-Hansen kunne ikke matche hotellprisen ut fra hans forutsetninger.
Derfor var de svært usikre på om han ville bestille hotell gjennom Berg-Hansen. Gjennom
sin leverandør Sun Hotels kunne de holde rommene en viss periode, slik at han kunne
avgjøre om han ville gjøre en endelig hotellbestilling hos Berg-Hansen. Klager ble
informert om at de kunne holde rommene en periode uten at det måtte betales, og at
det først var en bestilling når han hadde bekreftet og betalt hotellrommene innen fristen
som var en måned frem i tid.

Berg-Hansen har anført at flybillettene ble utskrevet og betalt den 13. mai 2023 og at
klager den 31. mai kom innom Berg-Hansen, bekreftet og betalte for hotelloppholdet. 

Berg-Hansen har anført at klagers oppfatning av deres service da streiken i SAS
inntraff, ikke er relevant i denne saken da klager ikke har kjøpt enn pakkereise eller en
sammensatt reise.

Det vises for øvrig til korrespondanse fra Berg-Hansen Reisebureau Agder AS,
Kristiansand

Nemnda bemerker

Klagen gjelder en reise 6 personer med fly og hotell i Split, Kroatia i perioden 05.07.2022
- 19.07.2022. Totalpris 213 048 kroner. Klager har anført at det ble gitt beskjed om
kansellering den 04.07.2022 kl. 12:00. Årsaken til kanselleringen var pilot streik i SAS som
gjorde at flyet ikke gikk og klager kom seg ned til hotellet som var bestilt sammen med
flyreisen. Streiken varte i mer enn 14 dager. Berg-Hansen har refundert 35 540 kroner til
klager.  

Nemnda har delt seg i et flertall og et mindretall. 

Flertallet, nemndas leder og forbrukerrepresentantene bemerker at klager bestilte fly
og hotell med 20 dagers mellomrom, og at reisen ikke er en pakkereise etter lov om
pakkereise § 6 bokstav a. Nemndas flertall er av den oppfatning av at når klager senere
velger fly, og flybillettene blir utstedt og betalt, er dette en kombinasjon som faller
inn under bestemmelsen i § 6 bokstav b nr. 4. Etter flertallets vurdering er partenes
hensikter ved avtaleinngåelsen avgjørende, hvorvidt det er en pakkereise eller ikke.
Flertallet mener at klager er tydelig på at han under hele bestillingsprosessen var av den
oppfatning av at han hadde bestilt en pakkereise, noe som også er kommunisert til Berg-
Hansen. 

Flertallet viser til kommisjonens uttalelser i fortalens punkt (18) hvor det fremkommer at
en næringsdrivende lett kan omgå pakkereisedefinisjonen ved å selge hovedytelsen først
og legge til rette for at kunden kjøper den andre turisttjenesten på et senere tidspunkt.
Også etter den gamle loven var det konsensus om at omgåelse av lovens definisjoner, i
den hensikt å unndra seg ansvar etter pakkereiseloven der man visste at man egentlig
solgte en pakkereise, ikke gav uttelling.  Et bærende prinsipp i forbrukerlovgivningen er
at det er den næringsdrivende som i utgangspunktet har ansvar og risiko for uklarheter
i avtaleforholdet. Er det berettiget tvil om man er innenfor eller utenfor virkeområdet
til pakkereiseloven eller definisjonene, vil man som en hovedregel legge til grunn at det
er den næringsdrivende som bør, på en dokumenterbar måte, klargjøre hvilket produkt
han selger overfor den reisende før salget sluttes. Er dette ikke gjort og den reisende
har en rimelig grunn til å tro at han har kjøpt en pakkereise, vil man i utgangspunktet
legge den reisendes oppfatning til grunn. Etter flertallets vurdering har ikke tjenesteyter
i tilstrekkelig grad veiledet klager om konsekvensene av den ene eller andre handling
underveis i bestillingen. Flertallet viser til at dette ikke er fremlagt fra Berg-Hansen.
Basert på dette mener nemndas leder og forbrukerrepresentantene at reisen er en
pakkereise.

I dette tilfellet ble reisen kansellert begrunnet i streik hos SAS. Dette medførte at klager
ikke fikk reist og flertallet mener at kanselleringen må anses som en kansellering etter
pakkereiseloven § 23 annet ledd. Det følger da av pakkereiseloven § 24 at arrangør skal
tilbakebetale alle beløp som er innbetalt for reisen. 

Mindretallet, reisebransjens representanter, mener at dette ikke er å anse som en
pakkereise. Etter pakkereiselovens § 6 a) er utgangspunktet at det er snakk om en
pakkereise der man selger en kombinasjon av to reisetjenester som settes sammen
av kunden, herunder på kundens anmodning før det inngås én avtale om alle
reisetjenestene. Etter forarbeidene til bestemmelsen fremgår det at dersom det er et
klart skille mellom flere bestillinger, det vil si en bestilling er fullstendig avsluttet før
den neste reisetjenesten velges, vil det i utgangspunktet ikke foreligge en pakkereise.
Reisebransjens representanter mener det her er inngått to separate avtaler, det har ikke
vært noen intensjon fra reisebyrået å selge dette som en pakkereise etter at kunden
hadde avslått første tilbud om å kjøpe det samlet. Byråets fremgangsmåte er ikke
motivert av omgåelseshensyn og det er ingen rimelig grunn for kunden å tro at han
kjøpte en pakkereise da produktene ble handlet på denne måten. Kjøpet bærer mer preg
av shopping av enkeltelementer, som faller utenfor loven, enn kjøp av en pakkereise som
er underlagt pakkereiselovens beskyttelse. 

Vedtak blir etter dette truffet i samsvar med flertallets syn. Pakkereisenemnda anbefaler
at klager gis medhold.

Vedtak

Pakkereisenemnda anbefaler at klager gis medhold.

Vedtak blir etter dette truffet i samsvar med flertallets syn.