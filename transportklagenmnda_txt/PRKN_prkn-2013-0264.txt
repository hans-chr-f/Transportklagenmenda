Vedtak i Pakkereisenemnda

Sammendrag

Krav om standarderstatning grunnet forsinkelse.

Dato
..

Saksnummer
264/13P

Tjenesteyter
Tyrkiareiser AS

Saken gjelder:

Krav om standarderstatning grunnet forsinkelse.

Klageren skulle reise fra Kjevik til Antalya den 20. september 2013 med flyselskapet
Smartlynx/Tailwind som fløy distansen for Tyrkiareiser AS. På grunn av teknisk feil landet
flyet i Tyrkia 8 timer og 19 minutter etter ruteplanen. På Kjevik fikk passasjerene alt for dårlig
informasjon. Klageren tviler på at det forelå en feil som fritar arrangøren for ansvar. Han
krever standard erstatning etter EU-forordningen..

Tyrkiareiser AS beklager det hvis informasjonen som ble gitt på flyplassen ikke var
tilfredsstillende. Forsinkelsen skyldtes en teknisk feil som ikke kunne forutses eller forhindres.

Når det gjelder klagesaken, er det utvekslet flere mailer i sakens anledning. Allerede den 2.
oktober 2013 ble det utvetydig opplyst at arrangøren forholdt seg til tidligere avgjørelser fra
Transportklagenemnda og Pakkereisenemnda, som i tilsvarende saker ikke har gitt klagerens
krav om erstatning medhold. I e-mail av 4. oktober har arrangøren opplyst at dersom klageren
ønsker saken behandlet av Reklamasjonsnemnda for pakkereiser må dette skje innen fire
uker fra dato. Klagen er derfor for sent fremsatt.

Nemnda bemerker:

I avtale mellom Forbrukerrådet, Norsk ReiselivsForum og øvrige medlemmer av
Reisegarantifondet om klagenemnd for pakkereiser punkt 6 er det gitt regler om
saksbehandlingen, herunder hvilken klagefrist som gjelder. Det heter: «Klager som skal
behandles i nemnda må sendes inn senest fire uker etter at klageren har mottatt endelig
svar på sin skriftlige reklamasjon til selskapet. Fristen løper bare dersom svaret gir uttrykk for
å være endelig, og dessuten gir skriftlig orientering om adgangen til å bringe saken inn for
Reklamasjonsnemnda for pakkereiser».

Reklamasjonsnemnda anser svaret fra Tyrkiareiser AS av 2. oktober 2013 som endelig.
I mail av 4. oktober 2013 opplyser arrangøren om klageadgang og klagefrist. Klagen er
mottatt at Flyklagenemndas sekretariat 13. november kl 17.52 og er derfra oversendt til
Reklamasjonsnemnda for pakkereiser som rette vedkommende.

Klagen er etter dette for sent fremsatt og tas ikke opp til realitetsbehandling.

Vedtak:

Klagen er for sent fremsatt og realitetsbehandles ikke.

Vedtaket var enstemmig.