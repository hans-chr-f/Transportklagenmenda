Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
23.11.2018

Saksnummer
2018-01472

Tjenesteytere
Norwegian

Klager har i det vesentlige anført

Klager reiste med Norwegians flyvning DY548 fra Oslo lufthavn (OSL) til Stavanger (SVG)
23. januar 2018 kl. 20.45. Flyvningen ble forsinket med mer enn tre timer, og klager har
på denne bakgrunn fremsatt krav om standardkompensasjon i henhold til EU-forordning
261/2004 på 250 euro.

Tjenesteyterne har i det vesentlige anført
Norwegians flyvning DY548 fra Oslo til Stavanger 23. januar 2018 ble forsinket med
tre timer og fem minutter som følge av restriksjoner ved Oslo lufthavn forårsaket
av vanskelige værforhold og snørydding på rullebanene. Maskinens forutgående
flyvninger, DY544 og DY547, ble rammet av lange køer for å kunne lette. Dette medførte
følgeforsinkelser. Forutgående flyvning DY547 fra Stavanger til Oslo kom sent inn til Oslo
da de ble tildelt en slot to timer og 50 minutter senere enn opprinnelig avgangstid. 

Nye slot-tider er noe flyselskapet ikke kan kontrollere. Det er utelukkende opp til
flyvelederne å bestemme tidspunkter for take-off og landing. Det var følgelig ingenting
selskapet kunne gjort for å unngå forsinkelsen. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav om standardkompensasjon.

Nemnda bemerker

Norwegians flyvning DY548 fra Oslo til Stavanger 23. januar 2018 ble forsinket med tre
timer og fem minutter. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 
I dette tilfellet skyldtes forsinkelser snøvær og snørydding ved Oslo lufthavn. Været
påvirket tidligere avganger, og forutgående flyvning fikk ny "slot" cirka tre timer etter
planlagt avgangstid. Det vises til fremlagt dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningens forstand. Tildelingen av flytider (slots) skjer via
flygelederne, og er utenfor flyselskapenes ansvarsområde. Nemnda legger til grunn at
forsinkelsen ikke kunne vært unngått selv om alle rimelige tiltak var truffet. Forsinkelsen
gir etter dette ikke rett til standarderstatning, og nemnda anbefaler ikke at klager gis
medhold i sitt krav.

Vedtak

Transportklagenemnda - fly anbefaler ikke at klager gis medhold.