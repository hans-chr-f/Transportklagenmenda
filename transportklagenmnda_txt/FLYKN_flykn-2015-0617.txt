Vedtak i Transportklagenemnda - Fly

Sammendrag

Krav om refusjon av utgifter grunnet kansellering som følge av streik.

Dato
04.03.2016

Saksnummer
0617/15F

Tjenesteyter
Norwegian Air Shuttle ASA

Krav om refusjon av utgifter grunnet kansellering som følge av streik.

Klager har i det vesentlige anført:

Klager skulle reise fra Bergen til Oslo den 9. mars 2015 kl. 19:40 med DY945. Avgangen ble
kansellert grunnet streik, og klager måtte kjøpe ny billett med annet selskap. Dette medførte
en merkostnad på kroner 1&nbsp;250.

Klager har fått refundert opprinnelig billett, samt fått refundert 50 % av differansen mellom
gammel og ny billett, kroner 625.

Klager krever refusjon av de resterende 50 % av differanse mellom gammel og ny billett,
kroner 625.

Det vises for øvrig til klagers brev.

Norwegian har i det vesentlige anført:

DY945 ble kansellert som følge av pilotstreik, det vises til fremlagt dokumentasjon. Hendelsen
var ekstraordinær og utenfor Norwegians kontroll.

I de tilfeller hvor en uregelmessighet er forårsaket av en ekstraordinær omstendighet, er
flyselskapet unntatt fra forpliktelse til å utbetale kompensasjon. I henhold til EU-forordning
261/2004 artikkel 5(3) skal et transporterende flyselskap ikke være pålagt å betale erstatning
i samsvar med artikkel 7, dersom det kan godtgjøre at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Omstendigheter som er utenfor flyselskapets kontroll er hendelser som ikke er forårsaket av
en handling eller unnlatelse av flyselskapet.

Da det fantes alternative og rimeligere transportmåter enn den klager valgte, vil Norwegian
imøtekomme klagers krav om å refundere halvparten av mellomlegget hun hadde på gammel
og ny billett. Norwegian kan ikke imøtekomme klagers krav om refusjon av hele mellomlegget.

Det vises for øvrig til Norwegians brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå innstillingen.

EU-forordningen nevner i sin fortale at streik kan være et eksempel på en ekstraordinær
omstendighet som medfører at flyselskapets forpliktelser bør være begrenset eller bortfalle.
Forordningen sier imidlertid ikke at enhver streik som rammer flyselskapets drift må anses
å ligge utenfor dettes kontroll. Forordningen sier heller ikke om det skal/bør skilles mellom
streik i eget selskap eller streik hos andre.

Nemnda er av den oppfatning at streik hos tredjemann, for eksempel streik blant flygeledere
og flyplassansatte, faller utenfor flyselskapets ansvarsområde. Innstilling som følge av slik
streik gir således etter nemndas vurdering ikke rett til erstatning etter EU-forordningen.

Nemndas flertall, lederen og flyselskapenes representanter, er videre av den
oppfatning at også en lovlig streik blant selskapets ansatte oftest vil være en
ekstraordinær omstendighet i EU-forordningens forstand.

I dette tilfellet skyldtes kanselleringen pilotstreik. Flertallet er av den oppfatning at en slik
streik faller utenfor det som må anses som en del av selskapets ordinære drift. Flertallet er
videre av den oppfatning at kanselleringen ikke kunne vært unngått selv om alle rimelige tiltak
var truffet.

Etter flertallets vurdering gir således kanselleringen ikke rett til standarderstatning etter EU-
forordningen.

Mindretallet, forbrukernes representanter, er av en annen oppfatning. Etter
mindretallets vurdering er ikke pilotstreiken å anse som en ekstraordinær
omstendighet i forordningens forstand. Mindretallet viser til at en uventet hendelse
ikke er det samme som en ekstraordinær omstendighet. Etter mindretallets
vurdering er en lovlig, varslet streik en generell risiko ved å drive en virksomhet,
selv om ikke streik kan eller skal forhindres av flyselskapet. En intern og lovlig
streik hos flyselskapet er en del av flyselskapets ordinære drift, og kan derfor ikke
anses som ekstraordinær. Mindretallet mener følgelig at passasjeren har krav på
standardkompensasjon.

Ved kansellering har passasjeren valget mellom refusjon av hele billettprisen og omruting
snarest mulig, på tilsvarende transportvilkår, til bestemmelsesstedet.

Norwegian tilbød omruting med buss med avgang Flesland kl. 20.00. Klager har opplyst at det
ikke var mulig for henne å benytte buss da det ville gjort reisetiden mye lengre og dermed
kunne ikke formålet med reisen gjennomføres.

En samlet nemnd er av den oppfatning at plikten til å tilby omruting «på tilsvarende
transportvilkår» i utgangspunktet innebærer omruting med fly. Unntak kan tenkes der
det etter en helhetsvurdering synes rimelig.

I henhold til nettsiden no.avstand.org er det 463 kilometer mellom Bergen og Oslo, og kjøretid
med bil er beregnet til syv timer. Bussen ville således være fremme i Oslo ca. kl. 0300.

Det forelå mulighet til omruting med SAS til en merkostnad på kr 1.250. Sett hen til at
passasjerer med buss ville hatt rett til mat og forfriskninger, ville den reelle merkostnaden
være mindre.

Nemnda er etter en samlet vurdering av den oppfatning at buss i den foreliggende situasjon
ikke tilfredsstiller forordningens krav til omruting, og nemnda anbefaler at Norwegian
erstatter klagers merutgift.

Nemnda traff etter dette slikt

Vedtak:

Transportklagenemnda-fly anbefaler at Norwegian erstatter klagers merutgifter til billetter
med SAS.