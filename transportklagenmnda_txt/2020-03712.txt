Vedtak i Transportklagenemnda - Fly

Sammendrag

Krav om standarderstatning for forsinkelse.

Dato
20.09.2021

Saksnummer
2020-03712

Tjenesteytere
SAS

Klager har i det vesentlige anført

Klager hadde billett med SAS og skulle reise med SK210 kl. 08.55 fra Kristiansand til Oslo
og videre med SK257 kl. 10.10 som skulle ankomme Bergen kl. 11.00. SK 210 gikk ikke
fra Kristiansand før kl. 09.38. Dermed rakk ikke klager sin videre forbindelse fra Oslo til
Bergen. Han ble ombooket til SK263 som gikk fra Oslo kl. 12.56 og landet i Bergen kl.
14.04.  

Klager krever standarderstatning på 250 euro i henhold til EU-forordning 261/2004 for
forsinket ankomst til Bergen med mer enn tre timer. 

SAS hevder at restriksjoner i luftrommet og ved flyplass er en ekstraordinær
omstendighet. Klager hevder det stikk motsatte. Restriksjoner i luftrom og på bakken
er normale omstendigheter som flyselskapene må håndtere hver eneste dag. Dette er
noe de har solid erfaring med fra daglig drift. Akkurat som man må forholde seg til slot
tider. Noen ganger så rekker man det, andre ganger ikke. Det er ingenting ekstraordinært
i det. 

Klager viser til fremlagt dokumentasjon fra SAS når det gjelder ankomsttiden til Bergen
SAS har valgt å legge ved bookinghistorikken og ikke trafikkloggen.  Dersom trafikkloggen
hadde blitt fremlagt, så ville den ha vist at SK263 landet kl. 14.04, og ikke 13.45 som
fremgår av bookinghistorikken. Klager anfører at han ankom Bergen mer enn tre timer
forsinket og at årsaken til forsinkelsen ikke utgjør en ekstraordinær hendelse.

Tjenesteyterne har i det vesentlige anført
Årsaken til forsinkelsen av SK210 den 20. oktober 2020 skyldtes rotasjonsforsinkelse
fra flyvningen før; SK205 fra Oslo til Kristiansand. Flyvningen fikk en såkalt tarmac
delay som betyr at flyet har pushet fra gate, men blir stående på taxibanen å vente på
klarsignal til å fly. SAS viser til fremlagt dokumentasjon der det fremgår at SK205 sto
på taxibanen i 65 minutter mellom flyet pusher til flyet får tatt av. SK205 kom dermed
senere til Kristiansand enn planlagt og avgangen herfra med SK210 ble følgelig forsinket
da samme besetning og fly skulle brukes til å fly returen. SK205 fløy inn 15 minutter av
forsinkelsen, men landet i Kristiansand 50 minutter etter skjema. Neste avgang med
SK210 fikk således en forsinkelse ut fra gate på 43 minutter og landet i Oslo 37 minutter
forsinket.

Flyet og pilotene må forholde seg til instruksjoner fra kontrolltårn og har ingen
muligheter til å gå utenfor de beskjeder som gis herfra. Fly som har prioritet inn eller kø
på rullebanen kan være eksempler på årsaker til at fly må vente. Slike forsinkelser ligger
således utenfor flyselskapets kontroll og regnes som ekstraordinære da flyselskapet ikke
har noen mulighet til å påvirke en slik hendelse. I henhold til artikkel 5.3 i EU-forordning
261/2004 er flyselskapet ikke erstatningspliktig dersom forsinkelsen var forårsaket av
ekstraordniære omstendigheter og flyselskapet har truffet alle rimelige tiltak for å unngå
forsinkelsen. Restriksjoner i luftrommet og ved flyplassen er en slik ekstraordninær
omstendighet som fritar flyselskapet erstatningsplikten.

Klager ble booket om til neste tilgjengelige flyvning fra Oslo til Bergen med SK263 som
ankom Bergen kl. 13.45.

SAS kan på bakgrunn av dette ikke imøtekomme klagers krav om standarderstatning.

Nemnda bemerker

Klager skulle ha landet i Bergen kl 11. Klager har har opplyst at flyet landet i Bergen
kl 1404. SAS har ikke vedlagt movementlog, som ville vist når flyet faktisk landet
i Bergen. Nemnda legger klagers opplysning om landingstidspunkt kl 1404 til
grunn. Flyet var da mer enn tre timer forsinket og klager har i utgangspunktet rett
til standarderstatning med mindre flyselskapet godtgjør at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf EU-forordning 261/2004 artiklene 5, 6 og 7, samt EU-domstolens avgjørelser
i sakene Sturgeon-Condor av 19.11.2009 (C-402/07) og Nelson med flere av 23.10.2012
(C-581/10).

Flyselskapet SAS har fremlagt beskrivelse av hendelsen og dokumentasjon som viser at
forsinkelsen av klagers flyvning med SK210 ra Kristiansand til Oslo skyldtes såkalt tarmac
delay på innkommende fly fra Oslo til Kristiansand og som betyr at flyet måtte vente
på avgangstid som følge av restriksjoner og instruksjoner gitt av flygelederne. Dette er
reguleringer av flytrafikken som flyselskapet ikke kan ignorere eller overprøve. Nemnda
mener at flyselskapet har sannsynliggjort at forsinkelsen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.

Vedtak

Transportklagenemnda kan ikke anbefale at klager gis medhold.