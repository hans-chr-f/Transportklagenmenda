Tjenesteyter følger ikke vedtaket i saken (12.09.2024)
Kommentar fra tjenesteyter:

Lufthansa mener de ikke er erstatningspliktig i henhold til forordningen, og viser til værfohold
som er ekstraordinære omstendigheter.

Vedtak i Transportklagenemnda - Fly

Sammendrag

Krav om refusjon av merkostnad for nytt billettkjøp som følge av kansellering.

Dato
19.08.2024

Saksnummer
2023-04015

Tjenesteytere
Lufthansa German Airlines

Klager har i det vesentlige anført

Klager skulle reise tur-retur med Lufthansa og Swiss Int. Airlines fra Oslo via München til
Genève den 5.- 8. desember 2023. Planlagt avgang fra Oslo var kl. 18:45 med ankomst kl.
23:05.

Klager mottok melding kl. 19:16 den 4. desember om at LH2455 fra Oslo til München
var kansellert, og deretter kl.19:51, melding om at reisen fra München til Genève også
var kansellert. I meldingene ble det opplyst at Lufthansa jobbet med å finne alternativ
reise, men også at klager selv kunne logge seg på nettsiden for å sjekke status eller finne
alternativ reise ved å benytte deres Chat Assistant.

Klager logget seg på, og fikk flere alternativer som medførte en betydelig merkostnad.
Muligheten for endring av reise var deaktivert/ga ingen treff.  Det eneste som var aktivert
var en kanselleringsknapp. Klager valgte likevel å avvente tilbakemelding. Da han ikke
hørte ikke noe fra Lufthansa, forsøkte klager selv, uten hell, å kontakte de både via
telefon, chat, hjemmeside samt via link som ble tilsendt.

Ettersom klager hadde et viktig møte, valgte han til slutt å kansellere billetten og kjøpe ny
tur-retur billett med Swiss og Lufthansa, der returen var identisk med opprinnelig reise.  

Klager påpeker at det var særdeles vanskelig å få kontakt med Lufthansa, og at
telefonhenvendelser etter en tid med informasjon om at det var stor trafikk, bare ble
brutt. 

Klager krever standarderstatning og at det utbetales NOK 5023 som er mellomlegget
klager måtte betale for å finne en alternativ reise på kort varsel.

Tjenesteyterne har i det vesentlige anført
Klager krever refusjon av mellomlegget, NOK 5023 for nyinnkjøpt billett NOK 8690 og
Lufthansa billett, NOK 3667.

Klager hadde følgende reservasjon:

LH2455 05DEC23 OSL – MUC 18:45 – 21:10
LH9444 05DEC23 MUC – GVA 21:55 – 23:05
Operated by EN 8074
LX2811 08DEC23 GVA – ZRH 14:50 – 15:45
LX1218 08DEC23 ZRH – OSL 17:15 – 19:45

LH2455 og EN8074 ble kansellert 4. desember 2023. Klager mottok informasjon samme
dag kl.19:16 om at Lufthansa sjekket alternativ reise. EN8074 ble også kansellert 4.
desember 2023, og klager mottok informasjon samme dag kl 19:51 om at Lufthansa
sjekket alternativ reise. 

Klager søkte om full refusjon av billetter den 4. desember 2023 kl. 21:28 (UTC-tid). Klager
mottok samme dag refusjon av billetten, NOK 3667. Det vises til vedlagt dokumentasjon.

Lufthansa kan ikke imøtekomme klagers krav om refusjon av NOK 5023.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5 og 7. 

Lufthansa har etter nemndas mening ikke godtgjort at kanselleringen skyldtes
ekstraordinære omstendigheter som ikke kunne vært unngått selv om alle rimelige
tiltak var truffet. Klager har med dette rett på 400 EUR i standarderstatning etter
forordningen. 

Det neste spørsmålet er om klager har krav på erstatning av utgifter til egen omruting.

Ved kansellering har passasjeren rett til å velge mellom full refusjon av billettprisen
eller omruting, jf. EU-forordning 261/2004 artikkel 8. Det følger av fast nemndspraksis
og av EU-kommisjonens tolkningsveileder til forordningen at klager kan kreve refusjon
av utgifter til omruting gjort på egenhånd dersom selskapets tilbud og assistanse ikke
kan regnes som tilstrekkelig etter forordningen. Omrutingsplikten begrenser seg ikke til
flyvninger med eget flyselskap alene. Passasjeren må imidlertid gi flyselskapet rimelig tid
til å arrangere omrutingen.

Nemnda finner sannsynliggjort at Lufthansa tilbød ingen omruting umiddelbart ved
kanselleringen. På nettsiden til Lufthansa var det ifølge klager kun mulig å kansellere
reisen eller å betale for endring. Klager prøvde å kontakte Lufthansa via flere kanaler
uten hell. Klager fikk vite om den første kanselleringen rundt kl. 19:00. Han kansellerte
billettene rundt kl. 22:30 i lokaltid og kjøpte nye flybilletter rundt kl. 23:00 lokaltid. 

Nemndas flertall bemerker at planlagt avgang neste dag var forholdsvis sent. Klager
kunne dermed med fordel ha avventet noe lenger før han fortok egne arrangementer.
Så fort billettene ble kansellert i systemet ville ikke Lufthansa kunne vite at han trengte
omruting.  Klager hadde imidlertid et viktig jobbmøte neste dag og måtte sikre seg
billetter. Han hadde ventet i flere timer. De nye bookingen var dessuten også delvis
med Lufthansa. Returen var på samme avgang som planlagt på den opprinnelige reisen.
Nemndas flertall, forbrukerrepresentanten og nemndas leder, har derfor etter en samlet
vurdering, og særlig ut fra de konkrete omstendighetene i saken, kommet frem til at
Lufthansa sin håndtering av omrutingsprosessen ikke var tilstrekkelig og at de bør dekke
klagers utgifter til å omrute seg selv på egenhånd.  Klager har allerede mottatt refusjon
av opprinnelig billett. Denne kommer til fratrekk.

Mindretallet, bransjerepresentanten, finner at klager ikke kan gis medhold i sitt krav om
dekning av omrutingskostnader. Klager har valget mellom omruting eller refusjon. Å
velge refusjon innebærer automatisk at klager mister omrutingstilbudet, jf. ordlyden i
bestemmelsen samt kommisjonens tolkningsveileder s. 12. 

Å vente i underkant av tre timer mellom første meldingen om kanselleringen og å
velge refusjon er ikke tilstrekkelig, og gir ikke selskapet tilstrekkelig tid til å finne et
rimelig omrutingstilbud. Til støtte for mindretallets syn, kan dette sammenlignes med
forsinkelsestilfeller.

Forbrukerrepresentanten mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at Lufthansa utbetaler 400 EUR i standarderstatning,
samt utbetaler 5023 NOK som var mellomlegget til nye flybilletter.