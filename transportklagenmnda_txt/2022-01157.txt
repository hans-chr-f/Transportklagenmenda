Vedtak i Transportklagenemnda - Fly

Sammendrag

Krav om refusjon av ekstra utgifter til ny billett grunnet kansellering.

Dato
18.10.2022

Saksnummer
2022-01157

Tjenesteytere
SAS

Klager har i det vesentlige anført

Klager hadde bestilt reise hos SAS med avreise fra Kristiansand med SK208 kl. 07:00
via Oslo med SK391 kl. 09:25 til Bardufoss den 18. oktober 2021. Det ble gitt beskjed
til klager den 16. oktober om kansellering av strekningen Kristiansand til Oslo, SK208.
Klage ble så omrutet til den 19. oktober, dagen etter opprinnelig avreise. Klager tar
kontakt med SAS den 17. oktober og får beskjed om at det ikke er noen ledige flyseter fra
Kristiansand den 18. oktober. Det finnes da ledige flyseter fra Stavanger, men får beskjed
om at det ikke er mulig å endre til annen flyplass.  

Klager kjøper så ny billett med avreise den 17. oktober fra Stavanger via Oslo til
Bardufoss da SAS sa at hun måtte kjøpe billett selv fra Stavanger. Så i mangel på
alternativer måtte hun ny billett til full pris i tillegg til den billetten hun allerede hadde.

Hun har vært i kontakt med sitt forsikringsselskap, de har behov for å vite årsaken til
denne kansellerte avgangen den 18. oktober. SAS gir beskjed til klager at det kan de ikke
opplyse om.

Klager krever å få refundert ny billett fra Stavanger via Oslo til Bardufoss den 17. oktober
med SAS til kr. 4743.

Tjenesteyterne har i det vesentlige anført
SAS har ikke avgitt uttalelse til nemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3, tredje ledd. SAS
har tross oppfordring unnlatt å svare nemnda.

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. Kanselleringen
skjedde under to uker før avreise og SAS har ikke lagt ved dokumentasjon på årsaken til
kanselleringen. Klager har dermed krav på standarderstatning på 250 euro.

Det følger av fast nemndpraksis og av EU-kommisjonens tolkningsveileder til
forordningen at klager kan kreve refusjon av utgifter til omruting gjort på egenhånd
dersom selskapets tilbud og assistanse ikke kan regnes som tilstrekkelig etter
forordningen. Klager ble tilbudt omruting med avgang fra Kristiansand den 19. oktober
2021 kl. 07:15. Etter nemndas oppfatning er det ikke et tilstrekkelig godt alternativ å
tilby klager omruting over et døgn etter opprinnelig avgang. Klager har rett til omruting
«snarest mulig». Det var viktig for klager å komme hjem til den 18. oktober og hun måtte
derfor omrute seg selv ved å kjøpe billetter med SAS fra Stavanger den 17.oktober. På
grunn av det manglende omrutningstilbudet fra SAS mener nemnda at klager har krav på
å få dekket merutgiftene knyttet til den nye billetten fra Stavanger til Bardufoss. Dersom
klager har fått refusjon av utgiftene til den ubenyttede billetten fra Kristiansand, kommer
denne til fradrag, da passasjeren ikke skal reise gratis.

Vedtak

Transportklagenemnda anbefaler at SAS utbetaler standarderstatning med 250 euro og
refunderer billettkostanden for den nye billetten fra Stavanger vis Oslo til Bardufoss.