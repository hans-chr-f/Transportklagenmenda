Vedtak i Pakkereisenemnda

Sammendrag

Reise til Kypros, Ayia Napa, Anthea Hotell Apts, 2. - 16. oktober 2010.
Krav om refusjon av hotellkostnaden grunnet diverse mangler.

Dato
..

Saksnummer
41/11

Tjenesteyter
Solfaktor Pluss AS

Klager: X

Turarrangør: Solfaktor Pluss AS

Antall reisende: 2

Reisens pris: 16.565

Saken gjelder:

Reise til Kypros, Ayia Napa, Anthea Hotell Apts, 2. - 16. oktober 2010.

Krav om refusjon av hotellkostnaden grunnet diverse mangler.

Klager har i det vesentlige anført:

Klagerne var skuffet over å få tildelt et rom som verken hadde utsikt eller sol på balkongen.

I samtale med Christine (klagernes representant under oppholdet) den 4. oktober tok
klagerne opp at madrassen var vond å ligge på, at håndvasken var delvis tett, lyspærer
manglet, at det var høy musikk m.v. samt manglende utsikt og sol. Christine skulle ta dette
opp med resepsjonen.

Den 8.10. var håndvasken ordnet og lyspærer skiftet. Det var imidlertid ikke mulig å slå av
taklampen. Dette ble ordnet sent på kvelden.

Den 9. oktober, en uke etter ankomst til hotellet, fikk klager ny madrass.

Natt til søndag 10. oktober våknet klagerne av at det dryppet vann fra taklampen. Sengen var
våt. Hotellet ble kontaktet. Klagerne dro på stranden om dagen.

Da de kom tilbake til rommet på ettermiddagen sto alt som da klagerne gikk. Klagerne fikk
ikke tilbud om nytt rom.

Torsdag 14. oktober begynte det å sprake fra taklampen og bryteren på veggen. Lyset kom på
flere ganger. Klagerne var redd for kortslutning.

Oppholdet var under enhver kritikk. Klagerne var i kontakt med Christine flere ganger under
oppholdet. Klagerne krever refundert hotellkostnaden.

Det vises for øvrig til klagernes brev.

Solfaktor Pluss har i det vesentlige anført:

Solfaktor Pluss har forståelse for at kunden har oppfattet Christine som Solfaktors
representant på stedet. Hun er representant for Sun Hotels sin underleverandør på stedet,
men har ingen fullmakt til å representere verken Solfaktor eller Sun Hotels. Siden hun ifølge
kunden heller ikke har ordnet opp i det som hun har lovet er dette veldig beklagelig.

Solfaktor har besluttet å gi en kompensasjon på 3.000 kroner pga problemene og
misforståelsen.

Hotellet har opplyst at problemene med rommet ble ordnet opp av hotellet samme dag som
de ble påpekt, dvs den 9. oktober.

Da det begynte å dryppe fra taket, ble klagerne tilbudt bytte av rom. Det avslo klagerne. De
opplyste at de likte rommet og at de ikke ville ta bryderiet med å flytte.

Nemnda bemerker:

Pakkereisen er mangelfull når den avviker fra det som er avtalt eller forutsatt i avtalen, jf.
pakkereiseloven § 6-1. Avvik fra det avtalte regnes likevel ikke som en mangel dersom de er
av mindre betydning og er av det slag kunden må regne med kan inntreffe fra tid til annen.
Avtalen omfatter pakkereisen slik den fremkommer av bestilling og bekreftelse, opplysninger
inntatt i turarrangørs katalog m.v., jf. alminnelige vilkår for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlige ulemper for de reisende, jf. pakkereiseloven  § 6-2. Turarrangør har etter
pakkereiseloven en rett til å avhjelpe mangler.

Denne rett forutsetter at turarrangør gjøres kjent med problemene på reisemålet. Dersom
turarrangør ikke har gitt anvisning på noe annet, vil det etter nemndas vurdering være naturlig
først å ta mindre/enkle problemstillinger og mangler direkte opp med hotellet. Fører ikke det
frem, må turarrangør kontaktes snarest.

Dersom manglene ikke tas opp på reisemålet på en måte som gir turarrangør mulighet til å
avhjelpe manglene, vil man ikke nå frem med krav om prisavslag i ettertid.

Nemnda legger på bakgrunn av de foreliggende opplysninger til grunn at klagerne ikke
var lovet leilighet med utsikt eller sol på balkongen, og at det rommet klagerne ble tildelt i
utgangspunktet var i overensstemmelse med det avtalte.

Det tildelte rom hadde imidlertid flere mangler. Nemnda viser til klagers brev, og legger
klagers fremstilling til grunn. Det er ikke bestridt at manglene ble tatt opp med hotellet og
med Christine. Klagerne hadde etter nemndas vurdering grunn til å gå ut fra at Christine
representerte Solfaktor. Nemnda legger til grunn at problemene ble avhjulpet slik klager
opplyser. Nemnda finner ikke sannsynliggjort at klagerne ble tilbudt bytte av leilighet etter
vannlekkasjen.

Solfaktor Pluss har tilbudt et prisavslag på 3.000 kroner. Nemnda finner ikke grunnlag for å
anbefale prisavslag ut over dette. Dersom prisavslaget ikke er utbetalt, anbefales det gjort.

Vedtak:

Reklamasjonsnemnda for pakkereiser finner ikke å kunne anbefale prisavslag ut over kr 3.000
som er tilbudt av Solfaktor Pluss.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Pål Martin Andersen, Forbrukerrådet

Helga Hermansen, Star Tour AS

Eva Pettersen, Ving Norge AS