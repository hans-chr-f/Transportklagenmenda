Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
15.04.2016

Saksnummer
0770/15F

Tjenesteyter
SAS

Klager har i det vesentlige anført:

Klager skulle reise sammen med en gruppe på til sammen 38 personer fra Oslo til Alicante
den 26. mars 2015 kl. 08:45 med SK4675. Boarding fant sted kl. 09:20. Det var forsinkelser på
Gardermoen grunnet snøvær.

Flyet var helt fullt, og passasjerene ble sittende om bord i hele fem og en halv time før det
endelig tok av kl. 14:56. Klager stiller seg kritisk til at det ikke var mulig å gå ut av flyet i
ventetiden. Det var dårlig luft, og det ble kun servert ett glass vann i hele perioden. I ettertid
har klager blitt informert om at de ikke fikk slippe ut av flyet av sikkerhetsmessige årsaker da
terminalbygget var overfylt.

Klager stiller seg videre kritisk til at det var tre hunder om bord i kabinen uten at det på
forhånd var sjekket om noen av de andre passasjerene var allergiske. En person i klagers følge
var faktisk allergisk mot hunder.

Syv i gruppen på 38 fikk ikke sin bagasje ved ankomst Alicante kl. 18:22. Den ankom først
neste kveld.

Gruppen mistet en lunsj i Altea og en treningsøkt på leid fotballbane.

Klager krever erstatning på 400 euro per person under henvisning til EU-forordning 261/2004.

Det vises for øvrig til klagers brev.

SAS har i det vesentlige anført:

SK4675 ble forsinket i overkant av seks timer grunnet ekstreme værforhold på Gardermoen,
det vises til fremlagt dokumentasjon. Forholdene på Gardermoen var svært kaotiske
den dagen, og flyplassen var stengt i flere timer. Utover dagen var trafikken nede i fem
flybevegelser i timen, og ingen visste hvilke fly som ville gå eller ankomme Gardermoen.

På grunn av ovennevnte ble sikkerhetskontrollen stengt da brannvesenet nektet flere
å oppholde seg i gate-området. Det ble bestemt at man måtte få av gårde flest mulig
passasjerer på innsiden av sikkerhetskontrollen før man slapp inn flere.

SAS beklager at det ikke ble delt ut mat i ventetiden. Matservering kan ikke påbegynnes når
informasjon om avgangstid er usikker. Kapasiteten hos cateringselskapene var sprengt, og
det var kun tillatt å laste mat om bord på flyene på visse deler av flyplassen. SAS har overført
kroner 200 per person i kompensasjon for den lange ventetiden uten å få tilbud om mat.

SAS mener hendelsen ikke er kompensasjonsberettiget i henhold til EU-forordning 261/2004
da årsaken til kanselleringen var ekstraordinære omstendigheter utenfor SAS kontroll.

Fly avviklingen på Gardermoen er ikke SAS sitt ansvar. Det er Avinor som styrer når flyene kan
lande og ta av, samt brøyting av flyplassområdet.

SAS har gjort det som er mulig for å få passasjerene frem til bestemmelsesstedet, og kan
dessverre ikke imøtekomme klagers krav.

Det vises for øvrig til SAS brev.

Nemnda bemerker:

Avgangen ble i overkant av seks timer forsinket.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda legger på bakgrunn av de foreliggende opplysninger til grunn at forsinkelsen skyldtes
vanskelige værforhold på Gardermoen. Nemnda viser til fremlagt Traffic & Flight Information,
Daily Operations Report og SAS sin forklaring. Nemnda finner det videre godtgjort at
forsinkelsen ikke kunne blitt unngått selv om alle rimelige tiltak var truffet. Forsinkelsen gir
etter dette ikke rett til standarderstatning etter EU-forordningen.

Ved lengre forsinkelser skal flyselskapet tilby mat og forfriskninger som står i rimelig forhold
til ventetiden. Det ble ikke gjort i dette tilfellet. SAS har henvist til kaotiske forhold på
Gardermoen, at et stort antall passasjerer ble berørt og til at kapasiteten ble sprengt.

Nemnda har forståelse for at forholdene etter hvert ble dårlige for klagerne. Etter nemndas
vurdering gir imidlertid gjeldende regelverk ikke rett til erstatning for den ulempen de ble
påført.

Nemnda finner etter dette ikke å kunne anbefale at klagerne gis medhold i sitt krav om
erstatning.

Nemnda bemerker avslutningsvis at det i henhold til SAS' regler anledning til å ta med hund
i kabinen. Dette må avtales og bestilles på forhånd. Andre passasjerer blir ikke informert om
dette. Passasjerer som er allergiske mot hunder vil ved sin bestilling ved forespørsel få opplyst
om det er hunder om bord. Tilsvarende bestemmelser gjelder for de fleste flyselskap.

Vedtak:

Transportklagenemnda-fly finner ikke å kunne anbefale at klagerne gis medhold i sitt krav om
erstatning.

Vedtaket var enstemmig.