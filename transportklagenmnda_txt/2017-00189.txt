Vedtak i Transportklagenemnda - Fly

Sammendrag

Krav om standarderstatning grunnet forsinkelse, samt
refusjon av utgifter som følge av forsinket bagasje.

Dato
22.09.2017

Saksnummer
2017-00189

Tjenesteytere
KLM

Klager har i det vesentlige anført

Klager skulle reise fra Bergen til Dublin via Amsterdam kl 14.10 den 28. desember 2016
for å delta i et bryllup. Flight KL1186 fra Bergen til Amsterdam ble forsinket slik at klager
mistet sin videreforbindelse med flight KL3159 operert av Air Lingus. Klage ble booket
om til senere fly samme dag og ankom Dublin over tre timer forsinket. 

Klagers bagasje ble i tillegg forsinket i over 24 timer. Han skulle delta i et bryllup den 29.
desember, og måtte derfor gjøre nødvendige innkjøp av klær og utstyr for ca 900 euro.

Klager krever standarderstatning 250 euro per person for forsinkelsen, samt refusjon av
900 euro for nødvendige innkjøp.

Det vises for øvrig til klagers brev.

Tjenesteyterne har i det vesentlige anført
KL1186 ble forsinket 1 time og 52 minutter som følge av tåke i Amsterdam, det vises til
fremlagt dokumentasjon. KLM ble instruert av Air Traffic Control til å kansellere hele 145
avganger den dagen. Klager og hans reisefølge ble booket om til senere fly samme dag. 

Hendelsen er ikke kompensasjonsberettiget da årsaken til forsinkelsen var
ekstraordinære omstendigheter utenfor KLMs kontroll. 

Klagers bagasje ble dessverre forsinket en dag. KLM mener 900 euro er et for
høyt beløp til innkjøp, sett i sammenheng med forsinkelsens lengde. Klager har
tapsbegrensningsplikt. KLM ønsker å tilby en erstatning på 400 euro for forsinket
bagasje.

KLM kan ikke imøtekomme klagers krav utover det som er tilbudt.

Det vises for øvrig til KLMs brev.

Nemnda bemerker

Forsinkelse som medfører at passasjerene kommer mer enn 3 timer forsinket frem til det
endelige bestemmelsesstedet gir passasjerene rett til standarderstatning, med mindre
flyselskapet godtgjør at forsinkelsen skyldtes ekstraordinære omstendigheter som ikke
kunne vært unngått selv om alle rimelige tiltak var truffet, jf EU-forordning 261 / 2004
artikkel 6, jf artikkel 7, jf artikkel 5 nr 3 og EU-domstolens avgjørelser i Sturgeon m.fl. mot
Condor (C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken ved at det ikke er mulig å lande / ta av, kan være
en slik ekstraordinær omstendighet som medfører at den reisende ikke har krav på
erstatning. Dette må vurderes konkret.

Slik flertallet - lederen og flyselskapenes representanter - ser det har flyselskapet KLM
godtgjort at klagerens flygning ble forsinket på grunn av en ekstraordinær omstendighet
som ikke kunne vært unngått:

Flyselskapet har lagt frem Metar- og værrapporter som viser at det var tåke på flyplassen
i Amsterdam da klagerens flygning skulle lande der.  Forsinkelsen gir etter dette ikke rett
til standarderstatning.

Slik mindretallet - forbrukernes representanter - ser det har ikke KLM godtgjort at det
var ekstraordinære værforhold. Metar er ikke forklart.  Værrapporten sier kun fog (og
ikke heavy fog som vist til av selskapet) på det aktuelle tidspunktet. Det er heller ikke
dokumentert restriksjoner i flyavviklingen fra ATC. 

En samlet nemnd legger etter dette flertallets syn på at klageren ikke har rett til
standarderstatning, til grunn. 

KLM er ansvarlig for påregnelig tap som følge av forsinket bagasje etter luftfartsloven
§ 10-20 / Montrealkonvensjonen artikkel 19. Tapet er begrenset til SDR 1 131 - det
vil si NOK 12 540 - per passasjer, jf luftfartsloven § 22, jf forskrift av 06.01.2011 nr 9
og Montrealkonvensjonen 22. Begrensningene gjelder så vel økonomisk som ikke-
økonomisk tap, jf EU-domstolens dom av 06.05.2010, Walz-Clickair (C-63/09).

Slik nemnda ser det var det ikke påregnelig at forsinkelsen skulle lede til  innkjøp /
leie av festklær med mer for deltakelse i bryllup. Nemnda mener at KLM har tilbudt et
rimelig beløp til dekning av faktiske utgifter, og anbefaler at selskapet betale 400 euro til
klageren og reisefølget (til sammen to personer). 

Et flertall - lederen og forbrukernes representanter - mener imidlertid at klageren og
følget også har rett til erstatning for ikke-økonomisk tap, og viser til nemndspraksisen
som bygger på dommen i Walz-Clickair-saken, jf eksempelvis FLYKN-2015-1609. Klageren
har beskrevet at han og hans gravide kone måtte bruke dagen for bryllupet på å lete
etter klær. Bagasjen ble forsinket i omlag 24 timer. Flertallet anbefaler at KLM betaler 2
000 kroner per person for denne belastningen, til sammen 4 000 kroner.

Mindretallet - flyselskapenes representanter - er av en annen oppfatning, og viser til
at norske domstoler tradisjonelt har vært tilbakeholdne med å tilkjenne erstatning for
«non-material damage» eller «tort og svie» i kontraktsforhold. Basert på denne praksisen
mener mindretallet at det ikke er grunnlag for å tilkjenne ulempeerstatning i dette
tilfellet.

Vedtak

Transportklagenemnda - fly anbefaler at KLM betaler erstatning til klageren for forsinket
bagasje med 400 euro til dekning av økonomisk tap og 4 000 kroner til dekning av ikke-
økonomisk tap.