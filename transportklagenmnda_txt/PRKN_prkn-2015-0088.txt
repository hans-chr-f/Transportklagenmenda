Vedtak i Pakkereisenemnda

Sammendrag

Krav om kompensasjon ved forsinkelse på flyreisen fra Oslo Lufthavn til Phuket.

Dato
12.02.2016

Saksnummer
88/15P

Tjenesteyter
Ving Norge AS

Saken gjelder:

Krav om kompensasjon ved forsinkelse på flyreisen fra Oslo Lufthavn til Phuket.

Klager har i det vesentlige anført:

Klager og hennes medreisende skulle reise fra Oslo Lufthavn til Phuket den 12.03.15 med
Thomas Cook Airlines Scandinavia, rute DK5911.

Flyet ble forsinket 5 timer og 25 minutter og klager krever kompensasjon da de mistet en dag
ved at de kom frem sent på ettermiddagen istedenfor ved frokosttider.

Klager mottok en matkupong i løpet av ventetiden. Da var de allerede i gang med sitt andre
måltid og klager har ikke tatt vare på kvitteringene.

Klager synes det er latterlig med så mange timers forsinkelse og så er selskapet så «rause» at
de spanderer drikke til maten på flyet.

Det vises for øvrig til klagers brev.

Ving Norge AS har i det vesentlige anført:

Ving viser til rapport og dokumentasjon fra Thomas Cook i forbindelse med forsinkelsen
på DK5911 fra Oslo Lufthavn til Phuket den 12.03.2015. Forsinkelsen var på 5 timer og 25
minutter ved ankomst Phuket. Forsinkelsen berettiger ikke til kompensasjon etter Alminnelige
vilkår for pakkereiser.

Årsaken til forsinkelsen var en plutselig oppstått teknisk feil på en av flyets viktigste
computere.

Thomas Cook Airlines henviser til aktuell lovgivning og dommer som finnes i EU-domstolen.,
ref. Europeiske domstolen - C-402/07 (Sturgeon) og C-549/07 (Wallentin-Hermann)

Forsinkelsen skyldtes en plutselig oppstått feil og Ving finner ikke grunnlag for erstatning i
henhold til EU-forordning 261/2004.

Thomas Cook Airlines anbefaler at klager sender dokumentasjon/kvitteringer til Ving dersom
klager har hatt ekstra utgifter som følge av forsinkelsen. Ving vil vurdere dokumentasjonen i
forhold til sine forpliktelser som reisearrangør.

Det vises for øvrig til brev fra Ving og Thomas Cook Airlines.

Nemnda bemerker:

Det er enighet om at klageren ble utsatt for en flyforsinkelse på 5 timer og 25 minutter på
utreise fra Oslo Lufthavn Gardemoen til Phuket. I følge arrangøren var årsaken til forsinkelsen
en teknisk feil.

EU-forordning 261/2004 fastsetter felles regler for erstatning og assistanse til passasjerer ved
nektet ombordstigning og ved innstilt eller vesentlig forsinket flygning.

Ved kansellering (innstilling) av en flygning har passasjeren rett til en standarderstatning
på 250, 400 eller 600 euro (avhengig av lengden på flygningen) med mindre selskapet
kan godtgjøre at innstillingen skyldes ekstraordinære omstendigheter som ikke kunne
vært unngått selv om alle rimelige tiltak var truffet, jf. forordningen artikkel 5. Tilsvarende
gjelder ved forsinkelser som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet, jf. EU-
domstolens avgjørelser i sak Sturgeon-Condor av 19. november 2009 (C-402/07) og i sak
Nelson m.fl. av 23. oktober 2012 (C-581/10).

Arrangøren har etter EU-forordningen plikt til å informere passasjerene om deres rettigheter
til erstatning ved forsinkelse.

Nemndas flertall, lederen og de to forbrukerrepresentantene, finner det tvilsomt at
denne plikten er overholdt. Flertallet finner derfor at saken bør behandles etter EU-
forordningens regelverk.

Nemndas mindretall, de to bransjerepresentantene fra reiselivet, er av den oppfatning
at nemnda skal ta stilling det kravet kunden faktisk har kommet med og fatte vedtak
om dette, og ikke vurdere andre former for erstatning som ikke er en del av kundens
krav.

EU-forordning 261/2004 fastsetter felles regler for erstatning og assistanse til passasjerer ved
nektet ombordstigning og ved innstilt eller vesentlig forsinket flygning.

Ved kansellering (innstilling) av en flygning har passasjeren rett til en standarderstatning
på 250, 400 eller 600 euro (avhengig av lengden på flygningen) med mindre selskapet
kan godtgjøre at innstillingen skyldes ekstraordinære omstendigheter som ikke kunne
vært unngått selv om alle rimelige tiltak var truffet, jf. forordningen artikkel 5. Tilsvarende
gjelder ved forsinkelser som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet, jf. EU-
domstolens avgjørelser i sak Sturgeon-Condor av 19. november 2009 (C-402/07) og i sak
Nelson m.fl. av 23. oktober 2012 (C-581/10).

Rettstilstanden på dette området har endret seg etter at EU-domstolen avsa dom i sak
C-257/14. I dom av 17. september 2015 - Corina van der Lans - KLM, har domstolen uttalt at

«en teknisk feil, [..], som oppstår plutselig, som ikke kan tilskrives manglende vedlikehold,
og som heller ikke er blitt oppdaget under vanlig vedlikehold, ikke er omfattet av begrepet
«ekstraordinære omstendigheter» [..].»

Det fremgår av dommen at unntak kan tenkes ved fabrikasjonsfeil og ved skader på flyet pga.
sabotasje eller terrorhandlinger. Noe slikt foreligger det ikke opplysninger om i denne saken.

Teknisk feil vil, etter dette, som hovedregel ikke anses om en ekstraordinær omstendighet
som fritar for plikten til å betale standarderstatning etter forordningen. Klagerens reisefølge
besto av to betalende passasjerer. Erstatningen blir da 600 euro pr. person, totalt 1.200 euro.

Vedtak:

Pakkereisenemnda anbefaler at klagerne får utbetalt 600 euro pr. person som erstatning for
forsinkelsen og at de får dekket kr 300 pr. person, til sammen kr 600 i forpleiningsutgifter.

Vedtaket er fattet med den dissens som fremgår ovenfor.