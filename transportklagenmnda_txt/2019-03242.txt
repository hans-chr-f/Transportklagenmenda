Vedtak i Transportklagenemnda
- Kollektivreiser

Sammendrag

Billett kjøpt for sent / klagerett til selskapet

Dato
09.12.2019

Saksnummer
2019-03242

Tjenesteytere
AtB AS

Klager har i det vesentlige anført

Klager reiste med bussen den 5.juli 2019 da han ble ilagt gebyr. Klager forklarer at da han
gikk ombord i bussen og fremviste billetten hadde sjåføren nikket og vist aksept. Klager
skrur ofte av mobilnettet etter kjøp av billett og dersom det er noe feil med appen eller
at det oppstår problemer i ettertid bør ikke dette være klagers ansvar. Klager forklarer
at kontrollørene som stoppet han hadde sagt de kunne sjekket med bussjåføren for å
legitimere hans versjon, men etter at klager hadde sagt ja til dette ble det allikevel ikke
gjort. 

Klager krever at AtB AS frafaller gebyret.

Tjenesteyterne har i det vesentlige anført
Klager ble ilagt gebyr på bussen 5.juli 2019 fordi han hadde kjøpt sin billett for sent.
Billetten ble kjøpt på samme tidspunkt som kontrollstart. Den reisende må ha gyldig
reisebevis ved påstigning. Dersom klager hadde gjennomført kjøpet av billetten der han
gikk på bussen ville billetten vært gyldig uavhengig av om mobilnettet ble slått av etterpå.
Siden billetten var gyldig fra og med samme tidspunkt som kontrollen startet kan ikke
klager ha kjøpt billetten da han gikk om bord i bussen. 

AtB opprettholder med dette vår tidligere avgjørelse i saken og viser til begrunnelse i
tidligere svar til klager.

Nemnda bemerker

Klager ble ved kontroll på busslinje 4 fra Biskop Sigurds gate ilagt tilleggsavgift da han
viste billett som var kjøpt for sent. 

Det fremgår av AtBs vilkår for bruk at Mobilbillett at billett skal være kjøpt bør
ombordstigning. Av AtBs transportvedtekter § 7 framgår at reisende som ikke kan vise
gyldig billett skal betale en tilleggsavgift.

Nemnda legger til grunn at kontrollen startet kl. 20.12 fra Biskop Sigurds gate ved at to
kontrollører gikk inn hver sin dør. Klager ble stoppet da han skulle går av bussen og viste
en billett som er registrert kjøpt kl. 20.12. 

Nemnda bemerker at en billett som er kjøpt etter ombordstigning ikke anses som gyldig
billett. 

Vilkårene for å ilegge tilleggsavgift var dermed til stede.

Nemnda finner ikke at det er grunnlag for å anbefale at tilleggsavgiften frafalles. Det er
den reisendes ansvar å ha gyldig billett som kan vises ved kontroll.

Vedtak

Transportklagenemnda Kollektivtransport finner ikke å kunne anbefale at klager gis
medhold