Vedtak i Transportklagenemnda - Fly

Sammendrag

Krav om standarderstatning etter kansellert avgang.

Dato
27.03.2023

Saksnummer
2022-01965

Tjenesteytere
Norwegian Air Shuttle

Klager har i det vesentlige anført

Klager hadde billetter med Norwegian for fem personer som skulle reise fra Oslo til
Nice den 20. juni 2022 med DY1402 kl. 07.00 med beregnet ankomst kl. 09.55. natt til
avreisedagen mottok de beskjed om at avgangen var kansellert på grunn av tekniske
årsaker. De ble omrutet til å reise fra Oslo til Stavanger kl. 11.00 og videre til Nice kl.
18.10 med ankomst kl. 20.50.

Klager fremsatte et krav om standarderstatning på 400 euro per person, totalt 2000
euro, i henhold til EU-forordning 261/2004 for kansellert avgang og forsinket ankomst til
reisemålet med 10 timer og 55 minutter, samt krav om refusjon av utgift til mat og drikke
i ventetiden på kr. 750.

Norwegian svarte at kanselleringen skyldtes lynnedslag og at de derfor kun ville
refundere utgiften til mat og drikke. Til dette anfører klager at i tidsrommet denne
kanselleringen oppstod var Norwegian i konflikt med flyteknikerne. Det forekommer
klager derfor underlig at den oppgitte grunnen er lynnedslag, da den vanlige grunnen for
kanselleringer disse dagene var manglende personell. I tillegg var været ikke av den art i
Oslo, at et lynnedslag var sannsynlig på et fly som skulle avgå kl. 07.00.

Klager mener at det var manglende flyteknikere som var årsaken til at de mistet
nærmere 11 timer av sin ferie og fastholder sitt krav om standarderstatning for
kansellert avgang.

Tjenesteyterne har i det vesentlige anført
Norwegians avgang med DY1402 den 20. juni 2022 fra Oslo til Nice ble kansellert som
følge av lynnedslag som hadde truffet flyet. Det vises til trafikkloggen for maskinen,
rapport fra senter for drift og vedlikehold, samt e-post angående denne kanselleringen. 

Da kanselleringen skyldtes lynnedslag anses dette som en ekstraordinær begivenhet,
utenfor flyselskapet kontroll, som fritar flyselskapet fra å utbetale standarderstatning
i henhold til EU-forordning 261/2004. Norwegian har refundert klagers utgift til mat og
drikke i ventetiden, men avviser kravet om standarderstatning.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.

Værforhold som påvirker flytrafikken kan være en slik ekstraordinær omstendighet som
medfører at de reisende ikke har krav på erstatning. Dette må vurderes konkret. 
Norwegian har anført at kanselleringen av DY1402 den 20. juni 2022 skyldtes skade på
flyet som følge av lynnedslag og at flyet dermed måtte gjennomgå nødvendig teknisk
inspeksjon og reparasjon. Det er flyselskapet som må fremlegge dokumentasjon og
forklaring på en slik hendelse og følgene av den. 

Nemndas flertall - forbrukerrepresentantene og nemndas leder - viser til at nemnda
i sin praksis har lagt til grunn at lynnedslag i de fleste tilfeller utgjør en ekstraordinær
omstendighet i forordningens forstand. I den fremlagte dokumentasjonen fra Norwegian
i denne saken fremgår det imidlertid at flyet måtte ha en inspeksjon på grunn av et
lynnedslag som skjedde på en flyvning ut fra Stockholm den 13. juni 2022. Den 13. juni
ble det ikke funnet skader som medførte at flyet måtte repareres og det ble derfor
gitt tillatelse til å fly videre. Det er i den fremlagte rapporten merket av med en gul pil
følgende setning: "PHASE 2 INSPECTION REQUIRED WITHIN 50FC". I videre logg er det
på datoen 20. juni 2022 notert følgende: "DURING PHASE2 INSP OF LIGHTNINGSTRIKE
INSP FOUND: BURNMARK ON RIVET" og videre "BURNMARK IN SKIN" og BURNMARK IN
SKIN BETWEEN RIVETS". Dette er ikke nærmere forklart av flyselskapet og heller ikke at
funnene den 20. juni skyldtes et lynnedslag som skjedde den 13 juni der en inspeksjon
nummer 2 av flyet var nødvendig etter en viss tid. 

Flertallet legger etter dette til grunn at inspeksjonen den 20. juni var kjent for
flyselskapet og at mulige følger av denne inspeksjonen kunne vært planlagt bedre slik
at man hadde unngått en kansellering og påfølgende lang forsinkelse for klager og hans
medreisende. Flertallet anser dermed at Norwegian ikke har godtgjort at kanselleringen
av klagers flyvning skyldtes ekstraordinære omstendigheter som ikke kunne vært
unngått selv om alle rimelige tiltak var truffet. Klager og hans medreisende har dermed
rett på standarderstatning i dette tilfellet. 

Mindretallet – bransjerepresentantene – mener at Norwegian i tilstrekkelig grad har
godtgjort at kanselleringen av klagers flyvning skyldtes en ekstraordinær omstendighet,
og at flyselskapet har truffet alle rimelige tiltak for å bøte på kanselleringen. Mindretallet
viser til Norwegians forklaring om at flyet måtte inn til inspeksjon som følge av
lynnedslag i flykroppen. Norwegian har forklart at inspeksjonen besto av to deler, der
den første inspeksjonen konkluderte med at flymaskinen kunne operere ytterligere
50 FC (flight cycles) før den måtte inn til inspeksjon nummer to. Det var denne andre
inspeksjonen som resulterte i klagers kansellerte flyvning. Mindretallet peker på at
denne andre inspeksjonen også har sitt utspring i lynnedslaget. Inspeksjoner etter
lynnedslag er myndighetspålagt og Norwegian har således ikke anledning til å unnlate
denne. Mindretallet er av den oppfatning at en slik inspeksjon nødvendig vil forstyrre
trafikkprogrammet, uavhengig av hvor godt flyselskapet planlegger inspeksjonen. Det
pekes i denne forbindelse på at en fysisk flymaskin rent faktisk tas ut av produksjon i et
trafikkprogram som er lagt langt frem i tid. Det finnes derfor svært få tiltak flyselskap
med rimelighet kan iverksette for å forhindre klagers kansellering. Mindretallet er av
den oppfatning at Norwegian i denne saken har truffet de tiltak som med rimelighet kan
forventes og at klager derfor ikke har krav på standarderstatning. 

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtaket er truffet med dissens slik det fremgår over.

Vedtak

Transportklagenemnda anbefaler at Norwegian utbetaler standarderstatning på 400
euro per person, totalt 2000 euro.