Vedtak i Pakkereisenemnda

Sammendrag

Krav om refusjon av reisens pris grunnet sykdom på
gruppereise og manglende hjelp fra reiselederen.

Dato
21.08.2018

Saksnummer
2018-01656

Tjenesteytere
Temareiser Fredrikstad AS

Klager har i det vesentlige anført

Klager bestilte en pakkereise for to personer med deltakelse på gruppereisen "Nord-
Spania – mytos og matmagi" i perioden 01.09.2017 - 11.09.2017. Totalpris kr. 52.110. 

Klager fikk akutt bronkitt dag en eller dag to av turen. På kvelden/natten på dag to
kom det første symptomet, en usedvanlig kraftig og tørr hoste. Smittekilden var en av
turdeltagerne og/eller reiselederen. 

Klager mener reiselederen ikke gjorde noe for å begrense smitten og at han var passiv.
Reiselederen nektet ikke vedkommende som han mente var smittekilden å delta på
turen og han ba ikke vedkommende å oppsøke lege for å få en diagnose. Det ble ikke
iverksatt noen preventive tiltak som for eksempel munnbind og han anmodet ikke
turdeltagerne om å ta hensyn til smittefaren i bussen, dekke munnen ved hosting, vaske
hender etc.

Reiselederen gjorde lite eller ingenting for å hjelpe klager med lege/medisin. Dag fem ble
klager undersøkt av en turdeltager som var lege. De gikk sammen med reiselederen til
det lokale apoteket, men medisinene var reseptbelagte og resepter kunne bare skrives
av spanske leger.

Etter lunsj ba klager reiselederen om å hjelpe med å få tak i en spansk lege. På
ettermiddagen ble klager oppringt av en samarbeidspartner til Temareiser i Spania, som
ga klager navnet på to sykehus i Leon. Da de kom frem til hotellet følte klager seg såpass
dårlig at han ringte reiselederen og lurte på om han kunne hjelpe med å få tak i en lege
som kunne komme til hotellet. Reiselederen uttalte følgende: "du er ikke så syk at du
trenger en lege". Reiselederen tilbød heller ikke å bli med til sykehuset.

Etter hjemkomst konstaterte klagers fastlege "akutt bakteriell bronkitt" og klager var
delvis sengeliggende i to uker.

Kommentarene fra reiselederen som Temareiser Fredrikstad har lagt ved i tilsvaret
inneholder en uriktig beskrivelse av hendelsesforløpet på Nord-Spania turen. Klager
velger å tro at det er reiselederens hukommelse som har spilt han et puss.

Klager krever reisens pris refundert.

Det vises for øvrig til korrespondanse fra klager.

Tjenesteyterne har i det vesentlige anført
Temareiser Fredrikstad har lagt ved kommentarer fra deres reiseleder og en lege som
selv var deltaker på turen. 

Dersom man er syk og har behov for lege, må de reisende kontakte sitt
reiseforsikringsselskap og få hjelp derfra. Reiselederen har ingen medisinsk bakgrunn,
og kan ikke bestemme om klager skal til lege eller ikke. Det er også gjennom
reiseforsikringen man søker om refusjon/kompensasjon hvis man ikke kan gjennomføre
reisen som planlagt på grunn av sykdom.

Klager skriver i sin siste e-post at reiselederen ikke fulgte klager til apoteket, mens klager
i e-post av 30.10.2018 skrev at reiselederen og en annen deltaker på reisen som var lege
ble med til apoteket. Temareiser Fredrikstad forstår det slik at klager fikk hjelp fra deres
leverandør i Spania, og at klager fulgte anbefalingen vedrørende privat sykehus. 

Reiselederen kjenner seg ikke igjen i klagers fremstillinger. Temareiser Fredrikstad har
tidligere fått meget gode tilbakemeldinger på reiselederen, noe som også gjaldt denne
turen.

Temareiser Fredrikstad mener de har gitt passende bistand og opplysning om
helsetjenester til klager underveis på turen.

Temareiser Fredrikstad kan ikke se at det foreligger grunnlag for prisavslag.

Det vises for øvrig til korrespondanse fra Temareiser Fredrikstad AS.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår
for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen
rimelig tid og uten vesentlig ulempe for de reisende, jf. pakkereiseloven § 6-2.

Klageren har anført at han fikk mangelfull hjelp etter at han etter eget syn ble  smittet av
en medreisende som hostet under en flere dagers busstur i Spania.  I følge klageren ble
det konstatert at han hadde akutt bakteriell bronkitt da han etter hjemkomst kontaktet
sin fastlege. Nemnda besitter ikke medisinsk ekspertise og kan derfor ikke uttale seg
om hva som var klagerens smittekilde. Det har imidlertid ikke innkommet andre klager
på samme tur over smitte av akutt hoste. Etter nemndas syn vil man imidlertid uansett
utsette seg for en viss smitterisiko når man oppholder seg flere dager i et såpass tett
miljø som en buss representerer.

Hvis det oppstår sykdom under en ferietur må den reisendes forsikringsselskap
kontaktes.  Alarmsentralen som er tilknyttet forsikringsselskapet vil oppgi hvor man kan
henvende seg for å få adekvat bistand.  Har man behov for innleggelse i sykehus eller
hjemtransport vil dette skje i regi av forsikringsselskapet.  Blir turen som en følge av
sykdommen ødelagt, er det forsikringsselskapet som er rette vedkommende for krav om
erstatning.

Arrangøren har et begrenset ansvar.  Det må ikke tapes av syne at en medfølgende
reiseleder skal ivareta en rekke personer og derfor ikke har anledning til omfattende
assistanse til enkeltreisende.  Det som kan forventes er at arrangøren, eventuelt ved
hjelp av stedlig representasjon, drar rimelig omsorg for kunden ved behov for akutt
legehjelp, eventuelt ved innkobling av reiseforsikringen. 

Slik arrangørens innsats er beskrevet ble nettopp det gjort.  En av reisedeltakerne som
var lege undersøkte klageren og ble med ham på et apotek, men fikk ikke ut reseptbelagt
medisin.  Deretter ble en stedlig representant kontaktet.  Klageren fikk oppgitt hvor han
skulle henvende seg, og fikk utskrevet medisiner som hjalp.

Nemnda finner etter dette ikke å kunne anbefale at klageren får medhold i sitt krav om
erstatning.

Vedtak

Pakkereisenemnda finner ikke å kunne anbefale at klageren får medhold i sitt krav om
erstatning.