Vedtak i Transportklagenemnda - Fly

Sammendrag

Krav om refusjon av flybilletter.

Dato
14.01.2021

Saksnummer
2019-04547

Tjenesteytere
Kiwi.com
Widerøe

Klager har i det vesentlige anført

Klager med reisefølge (til sammen to personer) skulle reise fra Chania til Kristiansand via
Athen og København den 8. oktober 2019. Reisen var kjøpt gjennom Kiwi.com.

Da klager skulle reise fra København til Kristiansand fant de ut at Kiwi.com ikke hadde
booket dem på dette flyet. Klager fikk ikke noe boardingkort eller PNR-kode. Klager har
anført at de heller ikke var på passasjerlisten for det aktuelle flyet. Dette ble bekreftet
av innsjekkingsskranken på flyplassen.  Både klager og reisefølget hadde møter i Norge
neste dag, og så ingen annen mulighet enn å kjøpe nye billetter på egenhånd på samme
flyvning.  Klager måtte kjøpe nye billetter til 5538 DKK for å komme seg hjem, og krever
at dette dekkes.

Tjenesteyterne har i det vesentlige anført
Kiwi.com har til tross for oppfordring ikke fremmet tilsvar for Transportklagenemnda.
Til klager har Kiwi.com skrevet at Kiwi.com hadde booket klager og at det ikke var noen
feil fra deres side. Klager har fått tilbud om å avbestille billettene etter flyselskapets
avbestillingsregler og mot et avbestillingsgebyr. 

Widerøe har anført følgende:

Etter det Widerøe kan se er det tale om en reise booket gjennom Kiwi.com under to
separate kontrakter. Reisen fra Chania til København er relatert til én bookingreferanse.
I reisebekreftelsen klager har mottatt er det ingen bookingreferanse for den siste delen
av turen fra København til Kristiansand. Da de prøvde å sjekke inn med den første
bookingreferansen var ikke dette mulig.

Nemnda bemerker

Klager har rettet klagen mot reisebyrået Kiwi.com. Saken er sendt for tilsvar til både
Kiwi.com og det opererende flyselskapet for flyvningen klager ikke kom med på,
Widerøe. 

Kiwi.com har tross oppfordring ikke avgitt uttalelse til nemnda. Nemnda treffer
da vedtak basert på opplysningene som er fremkommet tidligere i saken, jf.
transportklagenemndforskriften § 5-3 tredje ledd.

Etter nemndas syn har klager inngått en avtale med Kiwi om at de skulle fraktes hele
veien fra Chania til Kristiansand, via Aten og København. 

Klager har anført at de ikke fikk sjekket inn på flyplassen, verken via automat eller
manuelt og at de fikk beskjed om at de ikke stod oppført på passasjerlisten fra
København til Kristiansand. 

Kiwi.com har ikke fremmet noen tilsvar som dokumenterer et annet hendelsesforløp.
Nemnda legger med dette klagers beskrivelse av hendelsesforløpet til grunn.  

Klager fikk ikke gjennomført reisen, og Kiwi.com har misligholdt avtalen.

Nemnda mener at Kiwi.com er ansvarlig for klagers tap på erstatningsrettslig grunnlag.
Det foreligger ansvarsgrunnlag i form av uaktsomhet, klager har lidt et økonomisk
tap (kjøp av nye flybilletter) og det foreligger årsakssammenheng mellom klagers
økonomiske tap og uaktsomheten til Kiwi.com. Årsakssammenhengen er ikke fjern,
avledet eller upåregnelig. 

Nemnda anbefaler på bakgrunn av dette at Kiwi.com utbetaler 5538 DKK til klager. Dette
utgjør klagers økonomiske tap. 

Dersom Kiwi.com har refundert deler av de opprinnelige billettene, kommer dette til
fradrag.

Vedtak

Transportklagenemnda-fly anbefaler at Kiwi.com utbetaler 5538 DKK til klager.