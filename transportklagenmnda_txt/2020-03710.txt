Vedtak i Transportklagenemnda - Fly

Sammendrag

Krav om refusjon av flybilletter grunnet ruteendring/kansellering.

Dato
24.08.2021

Saksnummer
2020-03710

Tjenesteytere
Mytrip
Norwegian Air Shuttle
Widerøe

Klager har i det vesentlige anført

Den 20. februar 2020 bestilt klager en billett hos Mytrip fra Oslo til Lakselv via Tromsø
for reise den 3. april 2020 med Norwegian fra Oslo til Tromsø, og med Widerøe fra
Tromsø til Lakselv. Da det på tidspunktet var "søringkarantene" i Finnmark, ønsket klager
å endre billettene. Både Norwegian og Widerøe opplyste på sine hjemmesider at de
tillot endringer av billetter i forbindelse med den ekstraordinære situasjonen. Begge
selskapene opplyste imidlertid at endringer måtte gjøres gjennom turoperatøren som
billetten var bestilt gjennom. Klager kontaktet Mytrip flere ganger uten å få svar. Da hun
endelig kom gjennom til reisebyrået under et døgn før avreise, ble hun informert om at
det ikke var mulig å endre billetten. 

På grunn av Mytrips uvitenhet og utilgjengelighet fikk ikke klager endret sin billett. Hun
har kun mottatt kr 94,28 av totalt kr 2 555 fra billettutsteder Widerøe for den ubenyttede
flybilletten. 

Klager viser også til en e-post fra Mytrip den 16. mars om en ruteendring. Klager fikk
tilbudet om å endre eller kansellere. Klager svarte på e-posten via en link at den nye
tiden ikke passet og at hun derfor ønsket full refusjon. Klager mottok aldri svar på denne
henvendelsen.  Endringen var som følger:

Opprinnelig reiserute: 
DY370 OSL-TOS 08.30 - 10.25
WF954 TOS-LKL 12.35 - 13.25

Ble endret til: 
DY370 OSL-TOS 07.30 – 09.30

WF954 TOS-LKL 12.35 - 13.25

Klager krever det resterende beløpet refundert med kr 2 460,72.

Tjenesteyterne har i det vesentlige anført
Mytrip har i det vesentlige anført:

Mytrip er en formidler av flybilletter og må forholde seg til flyselskapenes regler og
vilkår. 

Fri ombooking av flybilletter som følge av covid-19 pandemien kan kun gjøres dersom
billetten er bestilt direkte hos flyselskapet, og dersom billetten er bestilt etter 12. mars
2020. Klagers billett ble bestilt den 20. februar. 

Da flyvningene med både Widerøe og Norwegian gikk som normalt, er det ikke mulig å
refundere billettene. 

Klager kontaktet Mytrip den 17. april, og ba reisebyrået søke flyselskapet om full
refusjon. Denne søknaden ble avslått av Widerøe med begrunnelse av at flyene gikk som
normalt. Klager har mottatt refusjon av refunderbare skatter og avgifter med kroner
94,28 som var gjenstående beløp etter at Mytrips serviceavgift på kroner 375 var trukket
fra.   

Widerøe har i det vesentlige anført:

Widerøe har ikke tilgang til å administrere bestillinger som er utført via reisebyrå.
Passasjerene må forholde seg til sitt utsalgssted for alle typer henvendelser i forbindelse
med sin reise.

Vedrørende regler angående fri ombooking av reiser som følge av covid-19 pandemien,
gjaldt dette kun reiser som var bestilt mellom 12. - 31. mars 2020: 
"Change fee waived!
FOR WF 701 TICKETS ISSUED 12MAR20 - 31MAR21 WIDERØE WILL WAIVE THE CHANGE
FEE. READ MORE....
Terms and conditions on rebooking with no change fee. Price difference must be
collected".

Nemnda bemerker

En ruteendring innebærer kansellering av en avtalt flygning. Klager ble informert om
ruteendringen mer enn to uker før planlagt avgangstid, og har dermed ikke krav på
standarderstatning etter EU-forordning 261/2004 artikkel 5, jf. artikkel 7. Dette er heller
ikke krevet. 

Klager har anført at hun svarte på reisebyråets informasjon om ruteendring at hun
ikke ønsket å endre, men motta full refusjon. Verken formidleren Mytrip, billettutsteder
Widerøe eller opererende flyselskap Norwegian har svart på eller kommentert klagers
anførsler angående ruteendring. Nemnda legger etter dette klager anførsler til grunn. 

Slik nemnda ser det har Mytrip handlet uaktsomt ved ikke å foreta seg noe og
etterkomme hennes ønske om refusjon. Denne uaktsomheten har medført at klager
ikke har mottatt refusjonen hun i utgangspunktet hadde krav på. Nemnda anbefaler på
denne bakgrunn at Mytrip dekker klagers tap ved å refundere flybillettene.

Vedtak

Transportklagenemnda anbefaler at Mytrip refunderer klagers billett til klager.