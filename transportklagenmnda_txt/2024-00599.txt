Vedtak i Transportklagenemnda - Fly

Sammendrag

Krav om refusjon av SAS sine bonuspoeng etter avbestilling av reise.
Billettypen SAS Go Smart. Endringer i bonusavtalen og informasjonsplikt.

Dato
24.09.2024

Saksnummer
2023-04096

Tjenesteytere
SAS

Klager har i det vesentlige anført

Klager (tre passasjerer) hadde den 11. juni 2023 bestilt flyreise t/r Oslo-Gran Canaria med
SAS:

SK4697 (operert av SAS) - Oslo-Gran Canaria - kl. 09:15-kl. 14:10 - 21. desember 2023
SK4698 (operert av SAS) - Gran Canaria-Oslo - kl. 15:00-kl. 21:40 - 28. desember 2023

Reisen ble bestilt med bonuspoeng og billettypen var SAS Go Smart. Klager avbestilte
reisen selv den 7. desember 2023.

Klagen går ut på at billettypen SAS Go Smart ikke lenger er fleksible billetter selv ved kjøp
av poeng og derfor mister klager alle poengene.

Klager har bestilt tilsvarende reiser mange ganger før. I alle år har dette vært
helt fleksible billetter med avbestilling og full refusjon av poeng helt frem til
avreisetidspunktet. Til klagers overraskelse da de skulle avbestille den siste reisen nektet
SAS å refundere poengene. De har endret disse reglene og viser til at visse poengreiser
ikke lenger er fleksible. 

Klager mener SAS gjør feil på to områder: 

1) SAS har gjort omfattende ensidige endringer i bonusavtalen. Dette er vesentlige
endringer som er til ugunst for klager som kunde og derfor bør ikke være tillatt i seg selv.
En slik stor endring er ekstra ugunstig i dette tilfelle siden opparbeidelse av poeng skjer
over lang tid under helt andre premisser, og når de endelig skal brukes har SAS endret
avtalen i vesentlig grad. 

2) Skulle de få lov til å beholde endringen så har de heller ikke oppfylt
informasjonsplikten etter klagers syn. Klager kan ikke se å ha mottatt noe informasjon
om endringen. Klager klarer ikke å finne igjen denne kanselleringsregelen i noen av deres
vilkår i forbindelse med klagers bestilling. På bakgrunn av dette kan ikke klager se at de
skulle ha visst at en regel som har eksistert i "alle år" plutselig har blitt endret. Klager
vil derfor ha alle ikke-utgåtte poeng tilbake. Det er noen poeng som har utgått mellom
bestilling og avreise, og de mener klager er riktig at ikke blir refundert.

Klager har kommentert det første tilsvaret til SAS:

Vedlagt er flybilletten til klager og screenshot fra "Min side" før reisen ble avbestilt i
desember. Ingen steder fremkommer det at billetten ikke er refunderbar. Etter mange
års innarbeidet fordel om refunderbare bonusbilletter, holder det ikke med å vise til
én eneste setning ved kjøp og ikke noe mer info på "Min side" eller på billetten. Klager
jobber daglig med digitale kundereiser, og dette virker som en felle som det er opplagt at
kunden går i.  

Klager registrerer at SAS velger å helt ignorere hovedargumentetet om at de ikke har
mulighet til å gjøre en så vesentlig endring i kundeprogrammet. En slik endring er til stor
ugunst for klager som kunde spesielt når opptjening av poengene kan ta mange år under
helt andre forutsetninger. Dette er helt uavhengig av om de faktisk har overholdt sin
informasjonsplikt eller ikke i punktet over.

Klager har også kommentert det andre tilsvaret til SAS:

Klager ser at SAS henviser til informasjonen de har sendt ut vedrørende endringer i vilkår
og tidspunktet for det. Dette bestrider klager ikke. Klager utfordrer selve grunnlaget for å
gjøre en slik endring i avtalen. 

På *generelt* grunnlag har Forbrukerrådet kommentert på klagers uformelle forespørsel
at SAS har gjort omfattende ensidige endringer i avtalen. Det kan være at dette er
vesentlige endringer som er til ugunst for klager som kunde og at slike endringer derfor
ikke er tillatt. 

Klagen går primært på dette punktet - at de ikke kan gjøre så store ensidige endringer til
ugunst for kunden - uavhengig av informasjonstidspunktet.

Klager krever refusjon av 258 018 poeng minus de som er utgått (det konkrete antallet
utgåtte poeng er ikke tilgjengelig for klager i dag).

Tjenesteyterne har i det vesentlige anført
SAS har i det vesentlige anført:

Klager har fremmet krav mot SAS der det kreves refusjon for bonuspoeng brukt til
bestilling av en reise.

Klager bestilte den 11. juni 2023 en tur-retur-reise til Gran Canaria (LPA) ved bruk av
bonuspoeng. Reisen ble avbestilt og reisen er slettet fra bookingsystemene den 7.
desember 2023.

I situasjoner hvor det er den reisende som avlyser, er det avtalen/billettvilkårene som
er avgjørende for om klager har rett på refusjon. Ved kjøp av billetter med SAS har
klager godkjent vilkårene som gjelder for den spesifikke billettypen. Vilkårene for de
ulike billettypene er opplyst om på SAS sine nettsider, se side 1 i bilag 1. Ved selve
bestillingen av billetten har klager uttrykkelig fått opplyst hvilke vilkår som er gjeldende
for billettypen SAS Go Smart, se side 2 i bilag 1. Utklippet viser at det ved bestilling
fremgår at billettypen ikke er refunderbar.

På denne bakgrunn kan ikke SAS imøtekomme klagers krav.

SAS har kommentert klagers kommentar på tilsvaret:

Klager booket sin reise den 11. juni 2023 og avbestilte reisen den 7. desember 2023. SAS
hadde til og med den 1. februar 2023 en praksis om gebyrfri endring av bonusbilletter,
hvor det var mulig å endre og avbestille reiser kjøpt med bonuspoeng inntil 24 timer
før avreise. Endringen som trådte i kraft den ovenfornevnte dato innebar at denne
ordningen ble avsluttet og reiser kjøpt etter dette tidspunktet med bonuspoeng ble
sidestilt med andre reiser, som kun kan avbestilles 24 timer etter kjøp.

Endringen skjedde for å sikre bedre tilgjengelighet av bonusbilletter. Hver flyvning har
et begrenset antall av disse billettene, og med den tidligere ordningen hvor passasjerer
kunne avbestille tett opptil avgang førte dette til mindre tilgjengelighet på flyvningene.

Endringen ble varslet til kunder via mail og det ble lagt ut et nyhetsbrev på SAS'
hjemmeside om Eurobonus den 25. januar 2023. Siden dette er over et år siden ligger
dessverre ikke artikkelen tilgjengelig på SAS' nettsider lenger. Det ble imidlertid skrevet
om i flere medier, hvor det henvises til nyhetsbrevet som ble sendt ut, se under.

I øvrig henviser SAS til sitt tidligere tilsvar, der det fremkommer at billetten ved kjøp er
markert som "ikke refunderbar", både ved selve bestillingen og i informasjonen om de
ulike billettypene.

Nemnda bemerker

Saken gjelder krav om refusjon av SAS sine bonuspoeng etter klagers egen avbestilling av
billettypen SAS Go Smart.

Ved bestilling av en flyreise på internett er det viktig å undersøke vilkårene nøye før
bestilling av flyreisen bekreftes. Når tilbudet er akseptert, er avtalen som den store
hovedregel bindende. Flyselskapene kan ha ulike regler og vilkår for avbestilling. Det
foreligger ingen lovbestemt rett til refusjon av avbestilte flybilletter.

Klager hadde bestilt billetter av billettypen SAS Go Smart. Disse billettene er ikke
refunderbare med mindre de avbestilles inntil 24 timer etter kjøp. Nemnda viser til
dokumentasjonen i tilsvaret til SAS. Det er på det rene at klager bestilte reisen den 11.
juni 2023 og avbestilte den 7. desember 2023. Klager har med dette avbestilt reisen etter
fristen.

Spørsmålet for nemnda er om det foreligger rettslig grunnlag for å tilsidesette avtalen.

Her har nemnda delt seg i et flertall og et mindretall.

Nemndas flertall, nemndsleder og bransjerepresentanten, mener at avtalen er bindende
og at klager ikke har krav på refusjon av bonuspoengene. Både ved selve bestillingen
av reisen og på hjemmesiden til SAS fremgår det at billettypen SAS Go Smart ikke er
refunderbar. Klager har et ansvar for å undersøke vilkårene nøye før bestillingen av
flyreisen bekreftes. Videre viser flertallet til at endringen skal ha blitt varslet til kunder
via mail og at det har blitt lagt ut nyhetsbrev på SAS sin hjemmeside, samt at det har blitt
skrevet om i flere medier som Eurobonusguiden og Flysmart24.no. Flertallet mener at
flyselskapets vilkår er en del av avtalen i dette tilfellet og at det heller ikke er grunnlag for
rimelighetssensur av flyselskapets vilkår. Det klare utgangspunktet i norsk avtalerett er
at avtaler skal holdes. Avtaleloven § 36 er en snever unntaksregel som åpner for å justere
åpenbart urimelige avtaler. Terskelen er ikke overskredet i dette tilfellet. 

Hva gjelder klagers anførsel om at SAS ikke kan gjøre så store ensidige endringer til
ugunst for kunden, viser flertallet til prinsippet om avtalefrihet. Enhver kan inngå en
avtale med hvem man vil og stifte rettigheter og plikter. Det er opp til partene å bli enige
om innholdet og lese vilkårene nøye. Klager valgte selv å inngå avtalen med de vilkårene
som fulgte med og må bære risikoen for egne forutsetninger.

Nemndas mindretall, forbrukerrepresentanten, mener at det ikke er sannsynliggjort
at klager var gjort kjent med de nye vilkårene da han bestilte reisen, og at han derfor
har krav på refusjon av bonuspoengene. Klager hadde bestilt tilsvarende reiser mange
ganger før. I alle år hadde dette vært helt fleksible billetter med avbestilling og full
refusjon av poeng helt frem til avreisetidspunktet. Klager burde ha fått et uttrykkelig
varsel om at billetten ikke var refunderbar. Når det ikke er gjort, må den uklarhet som
foreligger i avtalen gå ut over den næringsdrivende. Klager bør derfor gis medhold i sitt
krav. 

Vedtaket er truffet med dissens slik det fremgår over.

Vedtak

Transportklagenemnda kan ikke anbefale at klager gis medhold.