Vedtak i Transportklagenemnda - Fly

Sammendrag

Krav om refusjon av nye billetter og bagasje.

Dato
04.11.2022

Saksnummer
2022-01348

Tjenesteytere
Norwegian Air Shuttle

Klager har i det vesentlige anført

Klager (til sammen seks personer) skulle reise med Norwegian fra Bergen via Oslo til
Tallinn den 11. mai 2022 og retur den 14. mai 2022. Klager oppdaget ved innsjekking
på nettet at returen var endret fra den 14. til den 13. mai 2022. Det innebærer en
mellomlanding i Oslo på 16 timer. Dette passet ikke reisefølget. De tok kontakt med
Norwegian for å booke om, men de klarte ikke å booke om til ny dato eller til en ny
destinasjon. Reisefølget kunne ikke endre på sine reisedatoer da de var lagt opp etter
kemobehandling hos en av de reisende. 

De kjøpte nye billetter for hjemreise med Air Baltic den 14. mai 2022 kl. 10:45 til 13 387
NOK, samt bagasje 180 EUR, for alle seks personer. 

Klager krever refundert flybillett til 13 387 NOK og bagasje til 1 898 NOK.

Tjenesteyterne har i det vesentlige anført
Norwegian anfører at det seks uker før avreise, 03.03.2022, ble foretatt en ruteendring.
Klager ble informert om ruteendringen og mottok informasjon både 03.03.2022, samme
dag som ruteendringen, og i tillegg 15.03.2022. Det vises til vedlagt dokumentasjon på at
klager har mottatt og åpnet e-postene samme dag. 

Det følger av EU forordning 261/2004 artikkel 5 punkt 1 bokstav c) at passasjerer
har krav på standarderstatning ved kanselleringer, med mindre de blir informert
om kanselleringen 2 uker før avgang, jf. underpunkt (i). Klager ble informert om
ruteendringen over 2 uker før avgang og fikk tilbud om ombooking, men valgte å booke
egne billetter med et annet flyselskap.

På dette grunnlaget vil vi ikke imøtekomme kravet refusjon av utgifter til nye billetter
med et annet flyselskap og bagasje på totalt 13 000 NOK.

Nemnda bemerker

En ruteendring innebærer kansellering av en avtalt flygning. Kansellering gir grunnlag for
standarderstatning etter EU-forordning 261/2004 artikkel 5 og 7 med mindre flyselskapet
kan bevise at passasjeren har fått informasjon om endringen minst 2 uker før planlagt
avgangstid. Basert på sakens opplysninger legger nemnda til grunn at klagers flyvninger
mellom Bergen og Tallinn ble kansellert mer enn 14 dager i forveien. Klager har derfor
ikke rett på standarderstatning i henhold til EU-forordning 261/2004 artikkel 5 nummer 1
bokstav c punkt i). Dette er heller ikke krevet. 

Klager krever refusjon av utgifter til nye flybilletter og bagasje. 

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf. artikkel
8. 

I EU-kommisjonens veileder (2016/C 214/04) punkt 4.2 kommer det frem at omruting og
refusjon skal tilbys samtidig. Dersom flyselskapet ikke tilbyr valget mellom refusjon og
omruting, men flyselskapet alene bestemmer at det skal gis refusjon, har passasjeren
rett på dekning av mellomlegget med den nye billetten med et annet selskap.

I dette tilfellet ble klager tilbudt ombooking på ny flyvning samtidig som hun ble
informert om ruteendringen. Klager opplyser at hun var i telefonisk kontakt med
selskapet, og i følge henne ble det opplyst at hun ville få de opprinnelige billettene
refundert. Klager responderte imidlertid ikke på selskapets epost, og fikk heller ingen
bekreftelse på noen endring av reisen. Bestillingen må derfor antas å ha blitt stående. 

Nemnda kan etter dette ikke anbefale at klager gis medhold i sitt krav om refusjon av
utgifter til bagasje og nye flybilletter. 

Klager har krav på refusjon av de opprinnelige og ubenyttede flybillettene, og anbefaler
at disse refunderes dersom dette ikke allerede er gjort.

Vedtak

Transportklagenemnda anbefaler at de opprinnelige og ubenyttede flybillettene
refunderes, og kan for øvrig ikke anbefale at klager gis medhold.