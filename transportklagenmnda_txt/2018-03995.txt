Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
26.11.2019

Saksnummer
2018-03995

Tjenesteytere
Emirates

Klager har i det vesentlige anført

Klager reiste med Emirates' flyvning EK160 fra Oslo lufthavn (OSL) til Dubai (DXB) 9.
februar 2018 kl. 14.10. De to passasjerene skulle reise videre med EK530 fra Dubai
til Cochin (COK). Flyvningen fra Oslo til Dubai ble forsinket, og klager har på denne
bakgrunn fremsatt krav om standardkompensasjon i henhold til EU-forordning 261/2004
på 600 euro pr. person, totalt 1 200 euro for to passasjerer.

Tjenesteyterne har i det vesentlige anført
Emirates' flyvning EK160 fra Oslo til Dubai 9. februar 2018 ble forsinket. Forsinkelsen
skyldtes en medisinsk nødssituasjon om bord på forutgående flyvning, DY159, hvor en
passasjer døde. 

Emirates har anført at de ovennevnte forhold utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
forsinkelsen ikke kunne vært unngått selv om alle rimelige tiltak ble truffet. Selskapet har
på dette grunnlag avvist klagers krav om standardkompensasjon.

Nemnda bemerker

Emirates' flyvning EK160 fra Oslo til Dubai 9. februar 2018 ble forsinket, og klager mistet
sin videreforbindelse til Cochin. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Nemnda viser til at forutgående flyvning fra Dubai til Oslo, EK159, måtte omdirigeres
til Moskva da en passasjer ble akutt syk og døde under flyvningen. Nemnda mener
at dette må anses som en ekstraordinær omstendighet i forordningens forstand. Det
vises i denne forbindelse til nemndas vedtak i for eksempel FLYKN-2018-3869. Det vil
naturlig nok ta litt tid før flymaskinen kan gjenoppta sin drift etter en slik hendelse, og en
forsinkelse som også rammer neste flyvning må dermed anses som påregnelig. Nemnda
mener at følgene av kanselleringen ikke kunne vært unngått selv om alle rimelige tiltak
ble truffet. 

Klager har etter nemndas syn ikke rett til erstatning etter EU-forordning 261/2004, og kan
heller ikke se at klager har krav på erstatning på annet grunnlag.

Vedtak

Transportklagenemnda - fly anbefaler ikke at klager gis medhold.