Vedtak i Transportklagenemnda - Fly

Sammendrag

Krav om erstatning for forsinket bagasje.

Dato
04.11.2013

Saksnummer
312/13F

Tjenesteyter
Widerøes Flyveselskap AS

Krav om erstatning for forsinket bagasje.

Klager har i det vesentlige anført:

Klager reiste fra Oslo til Alta via Tromsø lørdag den 23. mars 2013. Klagers bagasje ankom ikke
før påfølgende tirsdag.

Klager måtte kjøpe inn nødvendige artikler for til sammen kroner 3 184, som han krever
refundert. Klager hadde videre betalt 350 kroner for ekstra skiutstyr som han ikke fikk
benyttet. Dette kreves refundert.

Det vises for øvrig til klagers brev.

Widerøe har i det vesentlige anført:

Ved forsinket bagasje dekker Widerøe kun utgifter til nødvendige hygieneartikler og undertøy.
Med bakgrunn i gjeldende regelverk har Widerøe refundert klager kroner 500.

Widerøe kan ikke imøtekomme klagers krav utover det som allerede er utbetalt.

Nemnda bemerker:

Widerøe er i henhold til luftfartsloven § 10-20 ansvarlig for tap som følge av forsinket bagasje.
Med tap regnes så vel økonomisk som ikke-økonomisk tap, jf. EU-domstolens dom av 6. mai
2010, Walz-Clickair (C-63/09).

Ansvaret gjelder for ethvert påregnelige tap uavhengig av om forsinkelse skjedde på utreise
eller hjemreise.

Klager har fremlagt kvitteringer for innkjøp samt beskrevet grunnet til innkjøpene. Widerøe
har ikke kommentert dette. Nemnda legger klagers opplysninger til grunn.

Nemnda anbefaler at Widerøe utbetaler en erstatning på til sammen 3 184 kroner. Til fradrag
kommer 500 kroner som tidligere er utbetalt.

Nemndas flertall, lederen og forbrukernes representanter, er av den oppfatning at
erstatning for den ulempen klager ble påført inngår i ovennevnte beløp.

Mindretallet, flyselskapenes representanter, mener av klager uansett ikke har rett til
ulempeserstatning.

Klagers ski kom frem forsinket. Nemnda kan ikke se at det er grunnlag for refusjon av det
klager betalte for transport av skiene.

Vedtak:

Transportklagenemnda-fly anbefaler at Widerøe utbetaler en erstatning på til sammen 3 184
kroner.