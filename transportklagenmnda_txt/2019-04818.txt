Vedtak i Transportklagenemnda
- Kollektivreiser

Sammendrag

Manglende gyldig billett / klagerett til selskapet

Dato
12.03.2020

Saksnummer
2019-04818

Tjenesteytere
AtB AS

Klager har i det vesentlige anført

Klager reiste med bussen den 14. oktober 2019 da hun ble ilagt gebyr. Klager anfører
at hun kjøpte periodebillett med Vipps da hun stod på bussholdeplassen. Billetten kom
ikke frem i appen, siden appen stod og jobbet, men klager sjekket nettbanken og så at
beløpet var reservert der. Klager gikk derfor ombord i bussen i god tro om at billetten
ville dukke opp. 

Da klager møtte kontrollen sjekket de i sitt system og så at det stod betaling pågår.
Klager fikk gebyr, men kontrollørene ga henne beskjed om at hun burde klage da det
virket som det var treghet i appen. Klager forsøkte på vei til neste buss å kjøpe en
enkeltbillett med Vipps, men også denne gangen dukket det ikke opp noen billett. Etter
dette valgte klager å ringe til kundeservice for å undersøke om det er noe feil med
appen. Kundeservicemedarbeideren klager fikk på tråden var lite hyggelig og mente at
hun burde ha forstått at feilen lå hos Vipps, noe klager er uenig i. 

Klager legger til at beløpet ble tilbakeført fra Vipps i løpet av arbeidsdagen og at hun
kjøpte ny billett før hun reiste hjem. 

Klager krever frafall av gebyr.

Tjenesteyterne har i det vesentlige anført
Klager ble ilagt gebyr den 14. oktober 2019 fordi hun ikke kunne fremvise gyldig billett.
Passasjeren må ha gyldig billett for å benytte seg av AtBs transportmidler. Det er
passasjeren ansvar å påse at man har gyldig billett ved påstigning. Dersom gyldig billett
ikke foreligger ilegges den reisende et tilleggsgebyr ved kontroll. 

Etter at AtB gikk over til åpen billettering den 3. august 2019 behøver man ikke å fremvise
billetten dersom man har gyldig billett før man går ombord. Et reservert kjøp av en billett
er ikke å regne som gyldig billett. 

Feilen skyldes ikke teknisk feil hos AtB siden AtB har undersøkt Mobillettsystemet
for problemer og kan ikke finne avvik i det aktuelle tidspunktet. Det at beløpet ble
tilbakeført fra Vipps underbygger at feilen ikke ligger hos AtB. I tillegg til dette har AtB
flere betalingsmuligheter enn Vipps for å kjøpe billett. 

På bakgrunn av ovennevnte opprettholder AtB sin tidligere avgjørelse i saken.

Nemnda bemerker

Klager ble ilagt gebyr på bussen den 14. oktober 2019 da hun ikke kunne vise gyldig
billett.

Det følger av AtBs transportvedtekter pkt. 3 a og b at det er den reisendes ansvar å ha
gyldig betalingsmiddel og å ha gyldig billett ved påstigning. 

Av pkt. 6.2 følger at det skal ilegges tilleggsavgift dersom den reisende ikke kan vise
gyldig billett. 

Klager kunne ved kontroll ikke vise gyldig billett og vilkårene for å ilegge tilleggsavgift var
dermed til stede. 

Nemnda legger til grunn at klager forsøkte å kjøpe billett via Vipps, men kjøpet ble ikke
gjennomført. Det er uklart hva som var årsaken til at kjøpet ikke ble fullført. Klager har
forklart at hun så at billetten ikke var lastet ned, men at appen jobbet og hun regnet med
at billetten kom.

I følge AtB var det ikke registrert feil i Mobilettsystemet. 

Nemnda finner ikke grunnlag for å anbefale at tilleggsavgiften frafalles. 
Klager var før påstigning klar over at billetten ikke var lastet ned.

Nemnda har forståelse for at tilleggsavgiften kan oppleves som en streng reaksjon. Av
hensyn til transportforetakene er det imidlertid nødvendig med en konsekvent praksis da
det er ulike årsaker til at reisende ikke kan vise gyldig billett.

Forbrukerrepresentantene finner grunn til å føye til at gebyr ikke bør ilegges dersom
det det avdekkes i forkant av og under kontrollen at det er tekniske problemer i
betalingsappen og at ilagt gebyr bør ettergis dersom dette oppdages i etterhånd. Det
er derfor viktig at kommunikasjonen mellom AtB og Vipps om eventuelle tekniske
problemer til enhver tid er oppdatert, og at slike problemer enkelt lar seg bringe på det
rene på forespørsel.

Vedtak

Transportklagenemnda for kollektivtransport finner ikke å kunne anbefale at klager gis
medhold.