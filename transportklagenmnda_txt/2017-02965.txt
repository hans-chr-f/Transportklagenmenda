Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
06.11.2018

Saksnummer
2017-02965

Tjenesteytere
Ryanair

Klager har i det vesentlige anført

Klager skulle reise fra Torp til Warszawa den 23. mars 2017 kl 08.50 med FR7021.
Avgangen ble nesten tolv timer forsinket grunnet teknisk feil.
Klager har på denne bakgrunn fremsatt krav om standardkompensasjon på 250 euro i
henhold til EU-forordning 261/2004.

Tjenesteyterne har i det vesentlige anført
Ryanair har hverken kommentert saken overfor klager eller nemnda.

Nemnda bemerker

Flyselskapet Ryanair har tross oppfordring ikke avgitt uttalelse til nemnda. Nemnda
treffer vedtaket på grunnlag av opplysningene som er fremkommet tidligere i saken, jf
transportklagenemndforskriften § 5-3 tredje ledd.

Nemnda legger således til grunn at klager kom mer enn tre timer forsinket frem til sitt
endelige bestemmelsessted Warszawa. 

En passasjer som kommer mer enn tre timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artiklene 5, 6 og 7 samt EU-
domstolens avgjørelser i sakene Sturgeon (C-402/07) og Nelson (C-581/10).

Ryanair har som nevnt ikke avgitt uttalelse til nemnda. Selskapet har følgelig ikke
godtgjort at forsinkelsen skyldtes en ekstraordinær omstendighet som ikke kunne vært
unngått. Klager har derfor, etter nemndas syn, krav på standarderstatning med 250 euro.

Vedtak

Transportklagenemnda - fly anbefaler at Ryanair utbetaler til klager standarderstatning
med 250 euro.