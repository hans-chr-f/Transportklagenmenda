Vedtak i Transportklagenemnda - Fly

Sammendrag

Krav om erstatning av nye billetter grunnet nektet ombordstigning.

Dato
03.05.2012

Saksnummer
559/11F

Tjenesteyter
Norwegian Air Shuttle ASA

Krav om erstatning av nye billetter grunnet nektet ombordstigning.

Klager har i det vesentlige anført:

Klager skulle reise fra Düsseldorf til Ålesund via Oslo 9. mai 2011 og møtte opp på flyplassen
i god tid. Klager stod som nummer tre i innsjekkingskøen. Kun en av de to skrankene var
betjent. Damen i innsjekkingsskranken brukte svært lang i telefonen og på å betjene en av
passasjerene foran klagerne. Da det var klagernes tur fikk de beskjed om at innsjekkingen var
stengt.

Klager kom ingen vei med damen og måtte kjøpe nye billetter hos et annet selskap, da neste
avgang med Norwegian først gikk to dager senere. Klager er svært skuffet over behandlingen
de fikk av Norwegians betjening i Düsseldorf.

Klager krever refusjon av nye billetter til euro 567,30 per person.

Norwegian har i det vesentlige anført:

Før man får fullført en bestilling på Norwegians nettside må man ha krysset av for å ha
lest regler og vilkår. Her står det at man må møte opp i god tid før avgang. Innsjekking
åpner normalt to timer før på utenlandsreiser, og stenger 45 minutter før flyets publiserte
avgangstid.

Klager sier det kun var to passasjerer foran i innsjekkingskøen. Dette kan tyde på at alle de
andre passasjerene var sjekket inn og at klager var sent ute.

Hver enkelt reisende er selv ansvarlig for å møte opp i god tid. Man må ta høyde for kø
ved innsjekk, og at enkelte passasjerer kan bruke lengre tid enn andre dersom det oppstår
problemer.

På grunnlag av dette kan Norwegian dessverre ikke imøtekomme klagers krav.

Nemnda bemerker:

Flyselskapene har i sine vilkår og på sine nettsider gitt opplysninger om siste frist for
innsjekking. Ved fristen har selskapene hensyntatt bl.a. normal tid for bagasjehåndtering,
sikkerhetskontroll og tid til å gå til utgangen (gate). Overholdelse av fristen er nødvendig for
å unngå forsinkelser. Norwegian anmoder passasjerene om å møte opp ved innsjekkingen i
god tid før avgang, jf Norwegians vilkår pkt 3.1 Innsjekkingen stenger 45 minutter før planlagt
avgang.

Det er mange passasjerer som skal med et fly, og det er ikke uvanlig at det er kø ved
innsjekkingen og/eller sikkerhetskontrollen. Dette må både passasjerer og flyselskap ta
hensyn til. Flyselskapene må sørge for tilstrekkelig antall innsjekkingsskranker og bemanning
til å betjene disse. Skrankene må videre åpne i tilstrekkelig god tid før avgang. Der det er
mulighet for innsjekkingsautomater, innsjekking via Internett m.v. bør også dette vurderes
for å sikre en best og raskest mulig avvikling av innsjekkingen. Flyselskapet må være ansvarlig
for å gjøre det de kan innenfor rimelighetens grenser for å få med samtlige passasjerer som
venter på å få sjekke inn før innsjekkingen stenger. Passasjerene må på sin side også være
forberedt på at det kan være kø ved innsjekkingsskranken, og må etter nemndas vurdering
møte frem i rimelig tid slik at innsjekking kan foretas innen angitt tid. Hva som menes
med «rimelig tid» vil måtte avgjøres konkret. Det vil kunne variere mellom de forskjellige
flyplasser. Det vil videre kunne variere i forhold til ukedag og tid på dagen, om reisen skjer
i forbindelse med høytider, eksempelvis julen, eller i forbindelse med skolens ferier, for
eksempel høstferien. Oppregningen er ikke uttømmende.

Det er ikke bestridt at klagerne ikke fikk sjekket inn før innsjekkingen stengte. Klagerne
hevder at dette skyldtes problemer med andre reisende, og at Norwegians skranker ikke var
tilfredsstillende bemannet. Norwegian hevder at klagerne ikke fikk sjekket inn fordi de møtte
frem for sent.

Nemnda har ikke andre opplysninger enn partenes påstander. Nemnda har ved
den videre vurdering delt seg i et flertall og et mindretall. Flertallet, lederen og
flyselskapenes representanter finner etter en samlet vurdering av de foreliggende
opplysninger ikke sannsynliggjort at Norwegian kan lastes for at klagerne ikke fikk
sjekket inn i tide. Etter flertallets vurdering er det mer sannsynlig at klagerne møtte
såpas sent frem at det ikke var tid til normale forsinkelser i køen foran dem.

Flertallet finner etter dette at klagerne selv må bære utgiftene ved den alternative
transporten.

Mindretallet, forbrukernes representanter, finner det mest sannsynlig at klager møtte
frem i tide. Etter mindretallets vurdering må Norwegian bære ansvaret for at de ikke
har tilstrekkelig bemanning til å avvikle en normal kø.

På bakgrunn av flertallets vurdering traff nemnda slikt

Vedtak:

Transportklagenemnda-fly finner ikke å kunne anbefale at klagerne gis medhold.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Janne G. Soløy, Widerøes Flyveselskap AS

Olav Grøttland, SAS