Vedtak i Transportklagenemnda - Fly

Sammendrag

Krav om standarderstatning grunnet ruteendring.

Dato
16.09.2021

Saksnummer
2021-00240

Tjenesteytere
Norwegian Air Shuttle

Klager har i det vesentlige anført

Klager hadde bestilt en reise t/r Oslo - Tromsø hos Norwegian på følgende avganger:

13 nov 2020 Oslo-Tromsø  kl 20.00-21.55 med DY382
15 nov 2020 Tromsø-Oslo kl 19.40-21.35 med DY387

Den 10. november mottok klager en epost fra Norwegian med informasjon om
ruteendring på returen. DY387 var kansellert, og klager var booket om til ny avgang kl
15.20 med DY377.

Norwegian hevder DY387 ble kansellert grunnet reiserestriksjoner som følge av covid-19
pandemien. Klager stiller seg undrende til dette da hun ble booket om til ny flyvning
tidligere på dagen. 

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
Norwegian har ikke avgitt uttalelse til nemnda. Til klager har flyselskapet i det vesentlige
anført:

DY387 ble kansellert grunnet covid-19 pandemien. Hendelsen er ikke
kompensasjonsberettiget da årsaken til kanselleringen var ekstraordinære
omstendigheter utenfor Norwegians kontroll.

Nemnda bemerker

En ruteendring innebærer kansellering av en avtalt flygning. Kansellering gir grunnlag
for standarderstatning etter EU-forordning 261/2004 artikkel 5 og 7 med mindre
flyselskapet kan bevise at passasjeren har fått informasjon om endringen minst 2 uker
før planlagt avgangstid, eller med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet. Klager ble informert om ruteendringen den 10. november, mindre enn to
uker før avreise. 

Norwegian har forklart at DY387 ble kansellert som følge av covid-19 pandemien.
Uttalelsen er ikke nærmere forklart eller underbygget med dokumentasjon. Flyselskapet
kan dermed ikke sies å ha godtgjort at kanselleringen skyldtes ekstraordinære
omstendigheter utenfor flyselskapets kontroll. Klager har etter dette krav på
standarderstatning på 250 euro.

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at Norwegian utbetaler 250 euro til klager.