Vedtak i Pakkereisenemnda

Sammendrag

Krav om refusjon av påmeldingsavgiften pga. avbestilling
grunnet strengere vaksinekrav ved innreise til Østerrike.

Dato
28.04.2022

Saksnummer
2022-00471

Tjenesteytere
STS Alpereiser

Klager har i det vesentlige anført

Klagen gjelder en pakkereise for 2 voksne og 2 ungdommer på 14 og 17 år med
innkvartering på Hotel Saltzburger Hof i Bad Gastein, Østerrike i perioden 19.02.2022 -
26.02.2022. Totalpris 88 734 kroner. Klager har kun betalt depositumet på 8 000 kroner. 

Klager avbestilte skiferien den 4. januar 2022 etter at de samme dag mottok en e-post
fra STS Alpereiser der de informerte om nye, strengere krav til innreise i Østerrike. Kravet
var blant annet tre doser med koronavaksine for alle over 15 år. Familien skulle reise
med 2 tenåringer på 14 og 17 år. I Norge har ikke ungdom fått 3 doser med vaksine.

Klager betalte påmeldingsavgiften på 8 000 kroner den 23. oktober 2021 da andre
regler for reise til Østerrike gjaldt. Fristen for sluttbetaling var 10. januar 2022. Med
påbud om fullvaksinering med tre doser koronavaksine for alle over 15 år fra og
med  fra den 24. desember 2021, var det umulig for familien å tilfredsstille kravet
om koronapass på så kort varsel og reisen ble avbestilt. Klager viser til paragraf 22 i
Pakkereiseloven "avbestilling av pakkereisen uten gebyr" og mener saken går inn under
denne paragrafen.

Klagers krav: Tilbakebetaling av påmeldingsavgiften på 8 000 kroner

Klager har søkt forsikringsselskap om dekning/erstatning. Klager har ikke blitt tilkjent
dekning/erstatning.

Det vises for øvrig til korrespondanse fra klager.

Tjenesteyterne har i det vesentlige anført

STS Alpereiser anfører at de alltid følger pakkereiseloven, noe de også har gjort i
denne saken. Klager har selv valgt å avbestille sin reise og STS Alpereiser har beholdt
påmeldingsavgiften i henhold til sine vilkår.

STS Alpereiser har ikke hatt noen grunn til å kansellere reisen da deres reiser kunne
gjennomføres som planlagt. Det var ved reisetidspunktet ingen restriksjoner eller
fraråding av reiser som ga rett til fri avbestilling.

Reisearrangøren anfører at det er opp til hver enkelte reisende å ha korrekt
reisedokumentasjon som vaksinepass, vanlig pass etc. Dette ansvaret ligger ikke på STS
Alpereiser som reisearrangør. Dersom klager selv velger å avbestille, gjelder ordinære
reisevilkår. Klager har henvist til krav om 3 vaksinedoser ved innreise til Østerrike, mens
det på avreisedagen gjaldt 2 vaksinedoser i tillegg til negativ PCR-test.

STS Alpereiser avviser klagers krav om refusjon av påmeldingsavgiften på 8 000 kroner.

Det vises for øvrig til korrespondanse fra STS Alpereiser.

Nemnda bemerker

Klagen gjelder en pakkereise for 2 voksne og 2 ungdommer på 14 og 17 år med
innkvartering på Hotel Saltzburger Hof i Bad Gastein, Østerrike i perioden 19.02.2022 -
26.02.2022. Totalpris 88 734 kroner. Klager har kun betalt depositumet på 8 000 kroner.
Klager krever refundert depositumsbeløpet på 8 000 kroner. 

Ved reisetidspunktet gjaldt det ingen restriksjoner eller fraråding av reiser som ga rett
til gebyrfri avbestilling etter pakkereiseloven § 22. Det er den enkelte reisende som
selv må ta ansvar for korrekt reisedokumentasjon som vaksinepass, vanlig pass etc.
Dette ansvaret ligger ikke på STS Alpereiser som reisearrangør. Når klager selv valgte å
avbestille, gjelder ordinære reisevilkår. Depositumsbeløpet er rettmessig tilbakeholdt av
tjenesteyter. Pakkereisenemnda anbefaler at klager ikke gis medhold.

Vedtak

Pakkereisenemnda anbefaler at klager ikke gis medhold.