Vedtak i Transportklagenemnda - Fly

Sammendrag

Krav om standardkompensasjon og refusjon av utgifter ved forsinkelse.

Dato
29.08.2019

Saksnummer
2018-01528

Tjenesteytere
Emirates

Klager har i det vesentlige anført

Klager reiste med Emirates' flyvning EK419 fra Bangkok (BKK) til Dubai (DXB) 21. mars
2018. Flyvningen ble forsinket, og klager mistet sin videreforbindelse med EK159
til Oslo (OSL) samme dag. Han måtte overnatte i Dubai, og har fremsatt krav om
standardkompensasjon i henhold til EU-forordning 261/2004 på 600 euro. 

Klager skulle reise videre til Alta med SAS, og mistet denne flyvningen. Han måtte derfor
kjøpe nye billetter med Norwegian til kroner 1 925, som han har krevd refundert av
selskapet. Han pådro seg også utgifter til buss til kroner 280, hotell til kroner 690 og mat
til kroner 120.

Tjenesteyterne har i det vesentlige anført
Emirates' flyvning EK419 fra Bangkok til Dubai 21. mars 2018 ble forsinket med to timer
og ni minutter. Flymaskinen som skulle operere flyvningen fikk tekniske problemer i
Sydney, noe som medførte sen ankomst til Bangkok. Passasjeren ble booket om til ny
flyvning til Oslo, og han mottok kostnadsfri forpleining og hotellovernatting i Dubai. 

Klager har tidligere blitt tilbudt 20 000 Skyward points som kompensasjon for hendelsen.
Emirates har anført at de ovennevnte forhold utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
forsinkelsen ikke kunne vært unngått selv om alle rimelige tiltak ble truffet. Selskapet har
på dette grunnlag avvist klagers krav om standardkompensasjon.

Nemnda bemerker

Emirates' flyvning EK419 fra Bangkok til Dubai 21. mars 2018 ble forsinket med to timer
og ni minutter, og klager mistet sin videreforbindelse til Oslo. Dette medførte at han
ikke rakk sin neste flyvning til Alta, og på dro seg i denne forbindelse en rekke utgifter til
videre transport. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

I dette tilfellet skyldtes forsinkelsen en teknisk feil ved flyet som oppstod i Sydney. 

EU-domstolen har i avgjørelsen i C-257/14 (Van der Lans) vist til at tekniske feil som
hovedregel ikke utgjør en ekstraordinær omstendighet i forordningens forstand. Unntatt
er visse skjulte fabrikasjonsfeil. 

Nemnda kan ikke se at den dokumenterte tekniske feilen utgjør en slik fabrikasjonsfeil
som EU-domstolen nevner i sin avgjørelse. Klager har derfor etter nemndas syn krav på
standardkompensasjon og refusjon av sine utgifter.

Vedtak

Transportklagenemnda - fly anbefaler at Emirates utbetaler til klager
standardkompensasjon med 600 euro, samt refusjon av kroner 3 015.