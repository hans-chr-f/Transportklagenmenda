Vedtak i Transportklagenemnda - Fly

Sammendrag

Krav om standarderstatning ved forsinkelse. Kollisjon med fugl.

Dato
14.09.2017

Saksnummer
2016-00508

Tjenesteytere
Norwegian

Klager har i det vesentlige anført

Klager skulle reise fra Bergen til New York 8. august 2015 kl. 18.20 med Norwegians
flyvning DY7017. Flyet ble forsinket med åtte timer grunnet tekniske problemer. 

Klager har på ovennevnte bakgrunn fremsatt krav om standarderstatning i henhold
til EU-forordning 261/2004, pålydende 600 euro pr. pers, totalt 1200 euro, da tekniske
problemer ikke er å anse som en gyldig grunn for forsinket flyvning.

Tjenesteyterne har i det vesentlige anført
Norwegians flyvning DY7017 fra Bergen til New York 8. august 2015 ble forsinket med
åtte timer på grunn av kollisjon med fugl under landing i Bergen på tidligere strekning. 

Norwegian har ikke base for langdistanseflyvninger i Bergen, og reposisjonering av
egne fly eller leie av et annet fly ville ikke vært et godt alternativ da forsinkelsen hadde
blitt forlenget. Videre er det kun Norwegian som har direkterute til New York fra
Bergen, og omdirigering med andre flyselskaper hadde medført en lengre reiserute for
passasjerene. Omruting var derfor ikke et alternativ. 

Alle de berørte passasjerene mottok forpleining i henhold til EU–forordning 261/2004.
Det vises videre til fremlagt dokumentasjon.

Flyselskapene er unntatt fra å utbetale erstatning etter EU-forordning 261/2004 i de
tilfeller hvor forsinkelsen er under tre timer. De er også unntatt fra sin erstatningsplikt
i de tilfeller hvor forsinkelsen er forårsaket av en ekstraordinær omstendighet som ikke
kunne vært unngått selv om alle rimelige tiltak ble truffet. Norwegian anfører at kollisjon
med fugl må være en slik ekstraordinær omstendighet som fritar flyselskapene for sitt
erstatningsansvar etter EU-forordningen. 

Norwegian avviser på ovennevnte bakgrunn klagers krav om standardkompensasjon. 

Nemnda bemerker

Norwegians flyvning DY7017 fra Bergen til New York 8. august 2015 ble forsinket med
åtte timer.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7, jf. artikkel 5 nummer 3, jf.
EU-domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

Forsinkelsen skyldtes etter det opplyste at flyet kolliderte med en fugl under landing
ved forutgående flyvning til Bergen. Fuglen traff flyets motor. Maskinen måtte gjennom
en teknisk kontroll, og rester etter fuglen måtte fjernes fra motoren. Nemnda viser til
vedlagt dokumentasjon og bilder av motoren.

I EU-domstolens dom av 4. mai 2017 (C-315/15, EU:C:2017:342) er det fastslått at
kollisjon mellom et luftfartøy og en fugl skal omfattes av begrepet "ekstraordinære
omstendigheter" som er omhandlet i forordningen artikkel 5 nummer 3. Det fremgår
av dommen at en kollisjon mellom et fly og en fugl hverken etter sin karakter eller
opprinnelse er et ledd i luftfartsselskapets alminnelige aktivitetsutøvelse, og ligger
utenfor luftfartsselskapets faktiske kontroll da kollisjonen ikke er uløselig forbundet med
fartøyets funksjonsmåte. 

Dommen legger videre til grunn at det kan være flere ansvarlige, herunder flyselskapene,
som må treffe nødvendige foranstaltninger for å hindre birdstrike, jf. avsnittene 39 og
40. Domstolen krever videre at det foretas en individuell vurdering av om flyselskapet
"rent faktisk var i stand til direkte eller indirekte å treffe forebyggende forholdsregler
for å nedsette eller forhindre kollisjonsrisikoen med fugler", jf. avsnitt 44. Flyselskapet
har bevisbyrden for at det har truffet de rimelige forholdsreglene det har kunnet i det
enkelte kollisjonstilfellet, jf. avsnitt 47. 

Nemnda har i etterkant av EU-domstolens dom bedt Luftfartstilsynet gi en generell
kommentar om hva som teknisk sett kan forventes av tiltak fra flyselskapenes side for
å unngå kollisjon med fugl. I en uttalelse av 14. september 2017 fra Luftfartstilsynet
fremgår det at besetningen trenes på håndtering av kollisjoner med fugl om det skjer
i lufta, samt på teknisk ivaretakelse på bakken. På forhånd får pilotene informasjon
om fugletetthet på og omkring rullebane og i inn- og utflyvingsområdet. Det fremgår
videre av uttalelsen, med videre henvisning til uttalelse fra Luftdyktighetsseksjonen, at
det er umulig å unngå at kollisjoner med fugl skjer. Det er ingen tekniske metoder eller
innretninger som kan fjerne risiko for dette, og flyplassoperatøren er den enhet som
kan ha en viss kontroll gjennom skremsler, eksterminering eller stengning av flyplass.
Luftfartstilsynet vurderer at kollisjon med fugl er et fenomen som må sidestilles med
værforhold. 

Nemnda legger etter dette til grunn at flyselskapet ikke hadde mulighet til å sikre seg
mot kollisjonen. 

Nemnda kan ikke se at forsinkelsen kunne vært unngått selv om alle rimelige tiltak var
truffet.
Nemnda kan derfor ikke se at klager har krav på standarderstatning i henhold til
forordningen. Nemnda kan heller ikke se at klager har krav på erstatning på annet
grunnlag.

Vedtak

Transportklagenemnda - fly anbefaler ikke at klager gis medhold.