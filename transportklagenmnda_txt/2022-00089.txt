Vedtak i Transportklagenemnda - Fly

Sammendrag

Krav om erstatning for utgift til returreise hjem
etter avbrutt reise som følge av forsinkelse.

Dato
23.06.2022

Saksnummer
2022-00089

Tjenesteytere
Widerøe
Travellink

Klager har i det vesentlige anført

Klager hadde kjøpt en gjennomgående billett hos Travellink for en reise fra Kristiansand
til Bergen med Widerøe og videre fra Bergen til Riga med Air Baltic med utreise den 19.
oktober 2021. For returreisen den 21. oktober 2021 hadde hun en billett med Norwegian
som hun hadde betalt kr. 1318 for.

Flyvningen fra Kristiansand til Bergen med WF588 kl. 12.50 ble forsinket og klager rakk
dermed ikke sin videre forbindelse til Riga kl. 14.40. Hun henvendte seg til Widerøe på
Flesland, men fikk ingen hjelp med omruting til Riga eller returreise til Kristiansand.
Klager kjøpte derfor en billett hos Norwegian for kr. 1178 og reiste fra Bergen via Oslo
tilbake til Kristiansand.

Klager sendte krav om dekning av sine utgifter, samt refusjon av ubrukte billetter til
Widerøe og fikk 250 euro i standarderstatning i henhold til EU-forordning 261/2004
utbetalt. Widerøe henviste klager til Travellink for refusjon. Klager har kontaktet
Travellink to ganger, men får ikke svar.

Klager krever kr. 2496 i erstatning.

Tjenesteyterne har i det vesentlige anført
Travellink har ikke inngitt tilsvar til nemnda.

Widerøe anfører at de har gitt kompensasjon. Klager har selv valgt å kjøpe nye billetter
med et annet selskap. Klager må kontakte Travellink for refusjon.

Nemnda bemerker

Travellink har ikke inngitt tilsvar i saken. Nemnda treffer da vedtaket
basert på opplysningene som er fremkommet tidligere i saken, i tråd med
transportklagenemndforskriften § 5-3 tredje ledd.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet, gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet, jf.
EU-forordning 261/2004 artiklene 5, 6 og 7, samt EU-domstolens avgjørelser i sakene
Sturgeon-Condor av 19.11.2009 (C-402/07) og Nelson med flere av 23.10.2012 (C-581/10).
Widerøe har utbetalt standarderstatning på 250 euro for forsinkelsen.

Ved tapt videre flyforbindelse som følge av forsinkelse på den første flyvningen har
passasjeren rett til å få valget mellom refusjon av den fulle billettprisen samt en
returflyvning til første avgangssted, eller omruting snarest mulig til bestemmelsesstedet
på tilsvarende transportvilkår, jf. EU-forordning 261/2004 artikkel 8 nummer 1.
Forsinkelsen fra Kristiansand til Bergen medførte at klager ikke rakk videreforbindelsen
fra Bergen til Riga. Hun fikk ikke tilbud om eller hjelp til omruting. Hun valgte selv å kjøpe
ny billett tilbake til Kristiansand, istedenfor å reise til Riga. Hun har krav på å få refundert
den fulle billettprisen, samt returflyvning til Kristiansand. Billetten tilbake til Kristiansand
kostet kr 1 178. 

Ettersom hun ikke kom seg til Riga fikk hun heller ikke nyttiggjort seg returbilletten
fra Riga. I utgangspunktet er flyselskapet ikke ansvarlig for en ubenyttet retur når
passasjeren har separate billetter. Nemndas flertall, forbrukerrepresentantene,
bransjerepresentant Hagen og lederen, mener i dette tilfellet at Widerøe ikke har oppfylt
sin plikt til omruting, og derfor er ansvarlig for å dekke klagers opprinnelige returbillett
med kr 1 318. Nemndas mindretall, bransjerepresentant Mevassvik, mener at selv om
Widerøe ikke  har oppfylt omrutingsplikten kan de ikke være ansvarlig for å dekke klagers
returbillett med et annet selskap, fordi dette ikke er påregnelig for Widerøe.

Etter dette konkluderte nemnda i tråd med flertallets oppfatning, og anbefaler at
Widerøe betaler kr 2 496 i erstatning til klager for hennes utgifter, samt refunderer
hennes billett med Widerøe.

Det følger av EU-forordning 261/2004 artikkel 5 nr. 1 at det er det «transporterende
luftfartsselskapet» som skal tilby assistanse etter artikkel 8, altså omruting eller refusjon.
Dette gjelder også om billetten er kjøpt av et online reisebyrå. Nemnda anbefaler derfor
at Widerøe refunderer klagers billett fra Kristiansand via Bergen til Riga direkte til klager
og eventuelt søker regress hos Travellink dersom det er grunnlag for det.

Vedtak

Transportklagenemnda anbefaler at Widerøe refunderer klagers billett fra Kristiansand
via Bergen til Riga direkte til klager, og i tillegg utbetaler kr 2 496.