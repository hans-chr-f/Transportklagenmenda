Vedtak i Transportklagenemnda - Fly

Sammendrag

Krav om standarderstatning grunnet nektet ombordstigning.

Dato
09.04.2019

Saksnummer
2018-00604

Tjenesteytere
KLM
Copa Airlines

Klager har i det vesentlige anført

Klagernes representant hadde bestilt en reise for to personer t/r Torp - Quito (Ecuador) -
Oslo med KLM og Copa Airlines, pris kroner 29 737,40. 

De to reisende er statsborgere i henholdsvis Ecuador og Colombia, begge studenter
bosatt i Madrid, og med oppholdstillatelse i Spania.

På juleferie i Norge mottok den ene klageren den 25. desember melding om at hennes
bestemor og onkel i Ecuador var gått bort. Det ble derfor bestilt billetter samme dag for
avreise 26. desember 2017, og med retur den 14. januar 2018.

Da klagerne skulle sjekke inn på returreisen den 14. januar hos Copa Airlines i Quito
ble de nektet ombordstigning da de ikke kunne fremlegge en returbillett fra Madrid til
Bogota (Colombia). Klagerne var fast bestemt på at de ikke behøvde dette, men ble ikke
hørt. De så ingen annen utvei enn å kjøpe billett fra Madrid til Bogota, pris USD 347,23.
Klagerne fikk til tross for dette ikke sjekket inn. 

Klagerne ble ikke tilbudt måltider eller hotell eller noen form for assistanse. De mottok
heller ingen hjelp av KLMs representant på flyplassen. Klagernes representant stiller seg
kritisk til dette, billettene var gjennomgående og utstedt på KLM dokument.  

Klagernes representant som befant seg hjemme i Norge fikk til slutt endret billettene
deres hos KLM mot et gebyr på kroner 4 444 for reise dagen etter. 

Påfølgende dag fikk begge klagerne sjekket inn uten problem, selv om de ikke fremla
returbilletten fra Madrid til Bogota. Dette er en bekreftelse på at klagerne ble feilaktig
nektet ombordstigning dagen i forveien av Copa Airlines. 

Klagerne representant stiller seg sterkt kritisk til denne feilaktige avvisningen. Han viser
til fremlagt dokumentasjon og krever følgende utgifter dekket av KLM og Copa Airlines:

Standarderstatning i henhold til EU-forordning 261/2004: 2 x 600 euro = 1 200 euro
Gebyr for endring av returbilletter, NOK 4 444
Copa Airlines feilaktige påstand om å måtte fremvise returbillett, pris COP 987.300 =
347,23 USD
Kompensasjon for manglende forpleining i 24 timer i Quito, 2 x dagrate for norske
tjenestemenn i Ecuador, 2 x NOK 710 = NOK 1 420
Kompensasjon for ikke å tilby hotell, to rom på Hilton Quito NOK 2 707
Tapt arbeidsinntekt for klagernes representant, ni timer, 9 x NOK 881,90 NOK = NOK 7
937,10
Totalt krav: NOK 30 769,33

Videre krever klagernes representant at de to reisende mottar en skriftlig beklagelse fra
flyselskapet. 

Det vises for øvrig til brevet fra klagernes representant.

Tjenesteyterne har i det vesentlige anført
KLM har i det vesentlige anført:

Klagerne ble nektet ombordstigning av Copa Airlines. Klagerne bes henvende seg til
opererende flyselskap.

Copa Airlines er imidlertid et ikke-europeisk flyselskap, EU-forordningen kommer derfor
ikke til anvendelse.  

Copa Airlines har ikke avgitt uttalelse til nemnda.

Nemnda bemerker

Billettene saken gjelder var tur/retur billetter Torp - Quito - Oslo som var gjennomgående
og utstedt på KLM dokument. Reisen skulle utføres av Copa Airlines og KLM.
Problemet oppstod på  returflyvningen Quito - Oslo. Klagerne ble nektet ombordstigning
i Quito av Copa Airlines som var transporterende selskap på første del av  flyvningen som
gikk via Panama.  Selskapet er et ikke-europeisk flyselskap. 

Forordningen får anvendelse på flygninger innen EU-/ EØS-området, flygninger fra EU-/
EØS-området til en tredjestat og flygninger fra en tredjestat hvis det "transporterende
luftfartsselskap for flygningen er et EF-luftfartsselskap", jf artikkel 3 punkt 1 bokstav b.  
Det "transporterende luftfartsselskap" er i artikkel 2 bokstav b definert til "et
lufttransportforetak som utfører eller har til hensikt å utføre en flygning i henhold til en
avtale med en passasjer eller på vegne av en annen person, juridisk eller fysisk, som har
en avtale med denne passasjeren". 

Klagers krav faller etter dette utenfor EU-forordningen, fordi forsinkelsen oppsto på en
flygning fra en tredjestat med et ikke-europeisk flyselskap. Det er dette selskapet som
er ansvarlig etter forordningen, selv om reisen er gjennomgående og utstedt på KLM
dokument.

Forordningen begrenser imidlertid ikke den reisendes rett til erstatning på annet
grunnlag, jf artikkel 12.

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. forskrift om klagenemnd for flypassasjerer § 5-3.

Copa Airlines har på tross av gjentatte henvendelser ikke svart nemnda. KLM har
svart og vist til at ansvaret for den nektede ombordstigningen eventuelt ligger hos
Copa Airlines. Selskapet har unnlatt å kommentere egen manglende bistand i den
vanskelige situasjonen de to passasjerene var kommet i, på tross av at billettene altså
var gjennomgående og utstedt på KLM dokument.

Nemnda legger etter dette til grunn klagernes fremstilling av saken og at de feilaktig ble
nektet ombordstigning mot sin vilje av Copa Airlines og derigjennom påført utgifter til
kjøp av nye unødvendige billetter og forpleining.
Etter nemndas oppfatning er Copa Airlines ansvarlig for å dekke tapet, og nemnda
anbefaler at selskapet dekker rebooking fee, unødvendig pålagt innkjøp av billetter
Madrid-Bogota, hotell og rimelige matutgifter med til sammen kr 11 300. Erstatning til
andre enn passasjerene er ikke dekningsmessig.

KLM kan etter nemndas syn kritiseres for å unnlate å hjelpe klagerne, men feilen som
ledet til det økonomiske tapet ble begått av Copa Airlines som følgelig må være den
erstatningsansvarlige i saken.

Vedtak

Transportklagenemnda - fly anbefaler at Copa Airlines utbetaler erstatning med NOK 11
300 til klagernes fullmektig.