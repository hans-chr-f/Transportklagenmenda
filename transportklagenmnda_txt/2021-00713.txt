Vedtak i Transportklagenemnda
- Kollektivreiser

Sammendrag

Krav om frafall av gebyr

Dato
21.06.2021

Saksnummer
2021-00713

Tjenesteytere
Vy

Klager har i det vesentlige anført

Klager ble ilagt gebyr 11. april 2021. Klager forklarer at han tok toget fra Oslo S til Asker.
Videre forklarer han at han har årskort for sone 1 og satte seg på ubetjent vogn. Klager
forklarer at han deretter skulle kjøpe en tilleggsbillett for sone 2V via Ruter-appen.
Klager anfører at den ikke gikk igjennom og at han gjentok prosessen ved å forsøke 3
av 4 betalingsalternativer (master, visa, Vipps, etc.), men at det ikke gikk igjennom og
at han fikk samme feilmelding uansett hvilket betalingsalternativ han prøvde. Videre
anfører klager at ved fjerde eller femte forsøk hadde toget akkurat passert Lysaker og
da kontrolløren sjekket klagers billett var klager i gang med betaling og deretter viste
til kontrollørene at betalingen ikke ville gå igjennom. Klager forklarer at kontrollørene
anbefalte klager å ta skjermbilde av at betalingen ikke gikk igjennom. 

Klager legger til at det er lenge siden han har tatt toget ut av Oslo grunnet Covid-19 og
at så mye tekniske vansker med å gjennomføre betaling via Ruter-appen har klager ikke
opplevd tidligere. 

Klager opplever avslaget han fikk fra Vy sin serviceavdeling som svært urimelig. Klager
forklarer at han har sendt inn bevis på at det ikke var mulig å betale selv om han forsøkte
etter beste evne. Klager anfører at han har brukt 70 000 kr på kollektivreiser hos Vy i 3 år
før Covid-19, slik at han hadde forventet en evne og vilje til å vurdere konteksten. Videre
forklarer klager at han har snakket med flere som har opplevd lignende situasjoner, som
selv uten bevis har med god betalingshistorikk opplevd Vy som fleksibel i håndteringen
og for eksempel fått en advarsel. 

Klager lurer på hva som gjør det vanskelig for Vy å vurdere konteksten i hans tilfelle,
da det er tydelig at han ikke forsøkte å lure seg unna å kjøpe billett. Klager ønsker
tilbakebetaling av det innbetalte gebyret.

Klager krever å få tilbakebetalt gebyret på 1150 kr med fratrekk fra 24 kr som er
billettens kostnad. Klager krever 1126 kr refundert.

Tjenesteyterne har i det vesentlige anført
Klager ble ilagt gebyr om bord i en vogn merket med kun gyldig billett den 11. april 2021
fordi klager, ved kontroll, ikke kunne fremvise gyldig billett for hele reisen han benyttet
seg av. Klager presenterte ved kontrollen en billett som var gyldig for sone 1. Denne
billetten er ikke gyldig fra Lysaker til Sandvika hvor klager ble påtruffet i kontroll. Til
Sandvika trenger man også billett for sone 2V. 

I Vy sine reisevilkår fremgår det i punkt 3 at "Digitale/elektroniske billetter skal være
aktivert før du går på toget". De ubetjente vognene på toget er tydelig merket ut- og
innvendig med kun gyldig billett. I Ruters betingelser for bruk av mobilbillett fremgår det
at billett skal være kjøpt før ombordstigning. Vy har vært i kontakt med Ruter som ikke
har registrert noen feil i sine salgskanaler. Klager opplyser at han påsteg toget ved Oslo S
og kunne eventuelt oppsøkt betjent vogn på toget for kjøpt av billett. 

Til tross for tydelig merking av de ubetjente vognene ut- og innvendig med kun gyldig
billett, kan mange som har blitt påtruffet i billettkontroll og ikke kunne fremvise gyldig
billett, angi sympatiske årsaker til hvorfor de ikke hadde gyldig for hele reisen. Vy må
imidlertid stille krav til at man har kjøpt billett for hele reisen på forhånd når man har
valgt en vogn merket kun gyldig billett. Ellers vil passasjerer i utgangspunktet kunne reise
uten å betale for hele reisen, for så under kontroll eller i ettertid av kontroll kunne vise til
særskilte individuelle årsaker til hvorfor man ikke hadde billett for hele reisen og at gebyr
således ikke bør ilegges eller at gebyret bør frafalles i ettertid.

Vy opprettholder krav om betaling av kontrollgebyret.

Nemnda bemerker

Klager ble ilagt gebyr 11. april 2021 fordi han, under billettkontrollen, ikke kunne
fremvise gyldig billett for reisen han benyttet seg av. 

Det fremgår av Vys transportvilkår § 4 A at passasjerer som ved kontroll ikke kan vise
gyldig billett, vil bli ilagt et gebyr. Bestemmelsen er objektiv, og gebyr kan således
ilegges selv om passasjeren ikke har opptrådt klanderverdig. Videre fremgår det av
transportvilkårene § 3 at digitale/elektroniske billetter skal være aktivert før man går på
toget. 

Klager har beskrevet at han gikk ombord på ubetjent vogn og deretter forsøkte å kjøpe
tilleggsbillett. Klager kunne ikke fremvise gyldig billett for sonen han befant seg i under
billettkontrollen, og vilkårene for å ilegge gebyr var således til stede. I regelverket er det
ingen unntak fra denne regel. 

Klager har anført at kjøpet ikke gikk igjennom og at han gjentok prosessen med å forsøke
3 av 4 betalingsalternativer i appen, men at det ikke gikk igjennom og at han fikk samme
feilmelding uansett hvilket betalingsalternativ han prøvde. Videre har klager anført at
han viste feilmeldingen til kontrollørene og at de ga han beskjed om å ta skjermbilde av
feilmeldingen. Klager har forklart at han opplever avslaget fra Vy sin serviceavdeling som
svært urimelig. 

Det er ikke registrert feil ved appen slik klager anfører. Det fremgår av feilmeldingen som
klager har sendt inn i saken at betalingen ble avvist av klagers kortleverandør. 

Nemnda bemerker at det er den reisendes ansvar å sørge for gyldig billett ved reise med
kollektiv transport. 

Nemnda bemerker at bestemmelsen om at billett skal være kjøpt før påstigning er blant
annet for at man skal kunne kjøpe billett på annen måte dersom kjøpet ikke lykkes.
Nemnda viser til at den reisende selv har ansvaret for å kjøpe riktig billettkategori og for
riktig sone.

Nemnda finner ikke å kunne anbefale at gebyret frafalles.

Vedtak

Transportklagenemnda finner ikke å kunne anbefale at klager gis medhold.