Vedtak i Pakkereisenemnda

Sammendrag

Krav om prisavslag grunnet forsinket bagasje og transfer.

Dato
17.10.2019

Saksnummer
2019-03211

Tjenesteytere
Ving Norge AS

Klager har i det vesentlige anført

Klager bestilte en pakkereise for to personer med innkvartering i et dobbeltrom på Hotel
Sunprime Dogan Side Beach, Side, Antalya, Tyrkia i perioden 01.06.2019 - 09.06.2019.
Totalpris 16 308 kroner.

Klager manglet en av koffertene ved ankomst Antalya. Det tok litt tid før de fant
bagasjen. Da de kom ut av ankomsthallen, hadde transferbussen til hotellet kjørt. Klager
måtte vente ca. 1 time og 30 minutter før de ble kjørt til hotellet sammen med gjester fra
et annet fly.

Grunnet lang ventetid på flyplassen ved ankomst og manglende nattesøvn, måtte klager
sove det meste av den første feriedagen. Klager mener derfor at de mistet en dag og
krever refundert en dagsandel, 2 274 kroner.

Det vises for øvrig til korrespondanse fra klager.

Tjenesteyterne har i det vesentlige anført
Det er korrekt at bussen hadde kjørt da klager kom ut i ankomsthallen. Klager kontaktet
guidene og de fikk plass på en annen buss til hotellet. 

Forsinket bagasje er utenfor Vings kontroll. I henhold til klager kom kofferten til rette på
flyplassen, men det ble brukt tid på å finne bagasjen.

Mange av Vings reisende bestiller transport uten å benytte seg av denne. Kunder kan
endre mening og ønsker heller å ta en taxi. Dersom det virker som om alle har kommet
ut fra ankomsthallen og bussene er fylt opp, får bussjåførene klarsignal fra guidene
og kjører til hotellene. Ving mener det er bedre å la bussen kjøre og deretter finne en
ny løsning for de som ev. er forsinket istedenfor å la en buss med over 40 passasjerer
vente på noen Ving ikke er sikre på om har valgt en annen transportløsning. Ving står for
alternativ transport dersom bagasjen er forsinket eller av andre grunner blir forsinket ut
til bussen. 

Ving har flere fly som lander lørdag kveld i Antalya. Klager fikk derfor plass på neste
buss som skulle til Hotel Sunprime Dogan Side Beach. Ifølge Vings representanter på
reisemålet kjørte bussen klager satt på fra flyplassen 1 time og 13 minutter etter bussen
som det var planlagt at de skulle med. Buss nr. 29 som klager egentlig skulle vært med,
kjørte fra flyplassen kl. 00:32. Klager fikk plass på buss nr. 36 som kjørte fra flyplassen kl.
01:45. 

Ving har tilbudt å tilbakebetale tillegget for busstransporten tur/retur hotellet, 440 kroner
eller et Ving-gavekort på 1 000 kroner.

Det vises for øvrig til korrespondanse fra Ving Norge AS.

Nemnda bemerker

Klager har krevd prisavslag på 2 274 kroner begrunnet i at klagers bagasje var forsinket
slik at de mistet shuttlebussen til hotellet. De måtte vente en stund på flyplassen før
neste buss kom, og dette innebar at de kom forsinket til hotellet. Tjenesteyter har gjort
gjeldende at klager fikk plass på første ledige buss som gikk en time og 13 minutter
etter klagers opprinnelige buss. Etter nemndas vurdering utgjør dette ikke et avvik fra
avtalen og nemnda anbefaler ikke at klager skal få medhold utover at han får utbetalt
440 kroner som tjenesteyter allerede har tilbudt, som er tillegg for busstransport. En slik
kompensasjon synes rimelig.

Vedtak

Pakkereisenemnda anbefaler ikke at klager får medhold utover at tjenesteyter utbetaler
440 kroner.