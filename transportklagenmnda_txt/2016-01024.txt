Vedtak i Transportklagenemnda - Fly

Sammendrag

Krav om erstatning for ødelagt bagasje.

Dato
22.09.2017

Saksnummer
2016-01024

Tjenesteytere
Ryanair

Klager har i det vesentlige anført

Klager reiste fra Chania til Rygge den 10. september 2016 med flight FR9732. Ved
ankomst Rygge oppdaget klager at hans koffert var ødelagt. Han rapporterte
umiddelbart skaden og mottok skaderapport.  

Da klager mottok kofferten i gave har han ikke kvittering. Han har kjøpt ny koffert og
har sendt kvittering for denne til Ryanair, men flyselskapet bare haler ut tiden og vil ikke
gjøre opp for seg.

Klager krever refusjon av utgifter til ny koffert, kroner 1 099.

Tjenesteyterne har i det vesentlige anført
Ryanair beklager at klagers koffert ble skadet. For å kunne vurdere hans søknad om
erstatning behøver Ryanair kvittering på den skadde kofferten. Dersom kofferten kan
repareres kan klager sende kvittering på reparasjonen til flyselskapet. 

Ryanair kan ikke imøtekomme klagers krav uten å ha mottatt kvittering.

Nemnda bemerker

Etter luftfartsloven § 10-18 er flyselskapet ansvarlig for skade på bagasje mens den er i
dets varetekt. Partene ser ut til å være enige om at klagerens koffert ble skadet mens den
var i flyselskapet Ryanair sin varetekt.

Ved totalskade må erstatningen i utgangspunktet baseres på gjenanskaffelsesverdien
- det vil si det beløpet som passasjeren som skadelidt må betale for å skaffe seg en
tilsvarende koffert. Skadelidte skal på den annen side ikke tjene på skaden. Det må
derfor gjøres fradrag for slitasje og verdiforringelse ellers på den skadede gjenstanden.

Klageren har lagt frem en kvittering for at gjenanskaffelsesverdien er 1 099 kroner. I følge
PIR-rapporten var kofferten 10 måneder gammel. Skaden er her beskrevet som "side/
crushed". 

Flertallet - lederen og forbrukernes representanter - ser det på denne bakgrunn som lite
sannsynlig at kofferten kunne repareres. Han har imidlertid ikke gitt opplysninger som
kan kaste lys over hvor slitt den ødelagte kofferten var. Flertallet setter da erstatningen
skjønnsmessig til 825 kroner.

Mindretallet - flyselskapenes representanter - mener at det ikke kan utelukkes at
kofferten kunne repareres og at klageren kan få dekket kostnadene til dette med 550
kroner.

Vedtak

Transportklagenemnda  - fly anbefaler at Ryanair betaler erstatning for den ødelagte
kofferten til klagerene med 825 kroner.