Vedtak i Pakkereisenemnda

Sammendrag

Krav om prisavslag fordi leiligheten ikke hadde havutsikt som lovet ved bestilling.

Dato
18.10.2018

Saksnummer
2018-02349

Tjenesteytere
TUI Norge AS

Klager har i det vesentlige anført

Klager bestilte en pakkereise for to voksne og et barn under to år med innkvartering i
en ett-romsleilighet med markterrasse, Seafront, Select Family på Family Life Tres Vidas,
Bahia Feliz, Gran Canaria i perioden 03.02.2018 - 10.02.2018. Tillegg for Seafront, kr. 425
per voksen, totalt kr. 850. Reisens totalpris kr. 21.759. 

Klager var ikke fornøyd med:
- Feil type rom/leilighet

Reisen ble bestilt per telefon med en svensk medarbeider hos TUI den 01.12.2017. Valget
av hotell ble inngående drøftet med salgsmedarbeideren som bekreftet at leiligheten
hadde liggestoler og havutsikt, noe som var avgjørende for klagers valg av bosted fordi
de skulle reise med et barn som skulle sove midt på dagen. Det fremgår direkte av
billetten at bestillingen ble foretatt via telefon, jf. ordet «service fee». Videre fremgår det
at det var bestilt havutsikt, jf. ordet «seafront»

Da de ankom Bahia Feliz ble de innkvartert i en leilighet som ikke hadde den avtalte
havutsikten. Guiden opplyste at den bestilte leiligheten ikke hadde havutsikt. Dette til
tross for betegnelse «seafront».

Klager ba om en forklaring på hvorfor leiligheten kostet ekstra i forhold til en leilighet
med «begrenset havutsikt». Guiden på hotellet opplyste en «seafront» leilighet var
dyrere fordi den var nærmere fasilitetene på hotellet. Klager viste i den forbindelse til en
avgjørelse i Pakkereisenemnda av 22. oktober 2010, sak nr. 2010-136. TUI's representant
ville ikke forholde seg til en syv år gammel avgjørelse fra nemnda og avviste klagen. 

Klager mener reisen led av en mangel da leiligheten ikke hadde havutsikt, jf. betegnelsen
”seafront”. Klager kontrollerte billetten som reglene foreskriver, men de hadde ingen
grunn til å tro at de ikke fikk havutsikt. Leilighetens beskrivelse på TUI's nettsider mener
klager er uten betydning da reisen ble bestilt per telefon. 

Klager stiller spørsmål om hvorfor TUI bruker betegnelsen ”seafront/ mot havet” når
leilighetene ikke vender mot havet. 

Klager krever et prisavslag på totalt kr. 5.000.

Det vises for øvrig til korrespondanse fra klager.

Tjenesteyterne har i det vesentlige anført
TUI anfører at klager bestilte leilighet med markterrasse, Havside/Seafront og Select
Family. Under beskrivelsen av denne leilighetstypen på TUI's nettsider, gis det
ingen informasjon om spesiell utsikt, slik det fremgår av beskrivelsen av andre ett-
romsleiligheter på Tres Vidas.

TUI viser til Alminnelige vilkår for pakkereiser hvor følgende fremgår: 7.2. d) Dokumenter
etc.: Kunden plikter å kontrollere at billetter og reisedokumenter er i samsvar med
bestillingen.

Klager fikk tildelt den leilighetstypen han hadde bestilt og betalt for. I og med at
leiligheten ikke led av mangler, måtte klager betale et tillegg i prisen dersom han ønsket
å flytte til en annen leilighet.  

Det vises for øvrig til korrespondanse fra TUI Norge AS.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår
for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen
rimelig tid og uten vesentlig ulempe for de reisende, jf. pakkereiseloven § 6-2.   

Reisen det klages over ble bestilt over telefonen.  Det er uenighet om hvilke opplysninger
som ble gitt under samtalen om betegnelsen  "seafront".  

Etter nemndas syn tilsier alminnelig språkbruk at en leilighet som har beliggenhet i
"seafront" vender mot havet. Det samme gjør det faktum at leiligheten kostet mer enn
leilighetene med "begrenset havutsikt". Arrangørens forklaring om at prisforskjellen
kommer av at "seafront"-leilighetene ligger nærmere diverse fasiliteter er ikke noe som
kommer frem av prospektet.  Så vidt nemda kan forstå er betegnelsen i ettertid endret
for å samsvare med virkeligheten.

Slik nemnda ser det har klageren ikke fått det han bestilte og betalte for.  Reisen led
derfor av en mangel som gir grunnlag for et forholdsmessig prisavslag.  "Seafront"-
beliggende leiligheter kostet kr. 850 mer enn leiligheter med begrenset havutsikt.
Klageren brukte i tillegg en del tid på å klage i løpet av ferieuken.  Dette gir liten
feriefølelse.

Nemda har delt seg i et flertall og et mindretall.  Flertallet, lederen og de to
forbrukerrepresentantene anbefaler etter en samlet vurdering at klageren gis et
prisavslag på 20% av reisens pris, avrundet til kr. 4.400.

Mindretallet, de to bransjerepresentantene finner at prisavslaget ikke bør overstige kr.
2.000.

Vedtak blir truffet i samsvar med flertallets syn.

Vedtak

Pakkereisenemnda anbefaler at klageren gis et prisavslag på 20% av reisens pris,
avrundet til kr. 4.400.

Vedtaket er fattet med den dissens som fremgår ovenfor.