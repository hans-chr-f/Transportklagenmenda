Vedtak i Transportklagenemnda
- Kollektivreiser

Sammendrag

Krav om dekning av utgifter i forbindelse med forsinkelse.

Dato
04.11.2013

Saksnummer
19/13 J

Tjenesteyter
NSB

Krav om dekning av utgifter i forbindelse med forsinkelse.

Klager har i det vesentlige anført:

Den 31.03.13 reiste klager med tog fra Mosjøen kl. 13.09. Toget skulle ankomme Bodø kl.
17.30 og klager skulle så reise videre med fly til Leknes kl. 20.35.

Toget fikk problemer på Drevvatn stasjon kl. 13.30. Toget ble stående og passasjerene ble
hentet med busser ca. kl. 16.30. De ankom Bodø ca. kl. 22.30. Klager snakket med NSB
kundeservice i løpet av turen i håp om å få hjelp til overnatting, mat og reise til Leknes neste
dag, men fikk negativt svar. Klager måtte derfor sørge for overnatting selv. NSB sørget ikke for
mat og drikke til sine rammede passasjerer på turen nordover. Klager måtte derfor kjøpe mat
etter ankomst Bodø.

Klager fikk som følge av forsinkelsen ekstra utgifter til overnatting, mat og ny flybillett til
Leknes da opprinnelig billett ikke kunne bookes om. Klager krever totalt kr 1.849 dekket av
NSB.

NSB har i det vesentlige anført:

Toget som klager tok den aktuelle dagen var på grunn av en teknisk feil mer enn 60 minutter
forsinket til klagers bestemmelsesstasjon Bodø. Klager har derfor i henhold til NSBs
Transportvilkår § 7 J fått erstattet 50% av billettprisen (kr 250). I tillegg har klager i tråd med
transportvilkårenes § 7 I nr. 1 fått dekket utgiftene til mat med kr 59.

Videre fremgår det av NSBs Transportvilkår § 7 B at passasjeren ved vesentlig forsinkelse kan
fremme krav om dekning av dokumenterte direkte påregnelige utgifter, begrenset oppad til
2/10 av Folketrygdens grunnbeløp.

At klager hadde planer om å reise videre med fly fra Bodø til Leknes kan imidlertid ikke anses
som påregnelig for NSB. NSB er i henhold til transportvilkårenes § 2 A pliktig å transportere
passasjerer med gyldig billett fram til angitt bestemmelsesstasjon; i dette tilfellet Bodø
stasjon.

NSB finner ikke grunnlag for å etterkomme klagers ønske om refusjon av utgifter til hotell og
flybilletter.

Nemnda bemerker:

Ved vesentlige forsinkelse kan passasjerene fremme krav om dekning av dokumenterte
påregnelige direkte utgifter, begrenset oppad til 2/10 av Folketrygdens grunnbeløp, jf.
NSBs transportvilkår § 7 B. Passasjeren kan videre kreve erstattet 50 % av billettprisen,
jf. transportvilkårene § 7 D. Med vesentlig forsinkelse menes forsinkelser på mer enn 60
minutter til bestemmelsesstedet for regiontog og mer enn 30 minutter på øvrige tog

Forsinkelsen førte til at klager ikke rakk flyet. Som følge av dette ble klager påført utgifter til
hotell og ny flybillett.

Nemnda har i den videre vurdering av saken delt seg i et flertall og et mindretall.

Flertallet, lederen, forbrukernes representanter og Jernbaneverkets representant,
legger på bakgrunn av de foreliggende opplysninger til grunn at klager, som en
direkte følge av forsinkelsen, ble påført utgifter til hotell og ny flybillett. Det må etter
flertallets vurdering anses som påregnelig for NSB at noen passasjerer som reiser med
tog til Bodø skal videre med et annet transportmiddel, herunder fly, og at en forsinkelse
således kan påføre passasjeren utgifter til kjøp av nye billetter, hotell mv. Forsinkelsen
gir etter dette rett til erstatning.

Klager har krevd erstattet utgifter til fly og hotell med til sammen kr 1.849. Flertallet anbefaler
at NSB erstatter klagers utgifter. Utgiftene må dokumenteres.

Mindretallet, Flytogets representant, er av den oppfatning at når et tog ankommer
Bodø vil det ikke være forutsigbart for togselskapet hva alle passasjer som har kjøpt
en billett med bestemmelsesstasjon Bodø skal gjøre videre. Motsatt vil det være
forutsigbart at en passasjer skal videre med fly dersom han/hun har kjøpt en billett til
en togstasjon på en flyplass.

Mindretallet mener at det ikke kan anses påregnelig for NSB at klager skulle reise videre fra
Bodø til Leknes med fly. Mindretallet kan ikke se at det finnes grunnlag for at NSB skal erstatte
klagers utgifter til overnatting og ny flybillett til Leknes og kan derfor ikke anbefale at klager
gis medhold.

På bakgrunn av flertallets vurdering traff nemnda slikt

Vedtak:

Transportklagenemnda - jernbane anbefaler at NSB dekker klagers dokumenterte utgifter til
hotell og ny flybillett.