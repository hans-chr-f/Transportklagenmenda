Vedtak i Pakkereisenemnda

Sammendrag

Krav om prisavslag på grunn av høydesyke forårsaket
av uforsvarlig tilvenning til ekstreme høyder.

Dato
09.10.2015

Saksnummer
1/15P JFR. 7/15P

Tjenesteyter
Solia AS

Saken gjelder:

Krav om prisavslag på grunn av høydesyke forårsaket av uforsvarlig tilvenning til ekstreme
høyder.

Klager har i det vesentlige anført:

Klager og hennes mann bestilte en 16 dagers rundreise til Peru og Bolivia.

Av gruppen på 29 personer ble 30 % rammet av høydesyke. Klager var en av de to som ble
alvorligst rammet. De ble begge syke på bussturen dag 4. Dagen startet med busstur fra
Arequipa på drøye 2000 moh. og underveis til Aranwa passerte de en høyde på 4910 moh.
før de ankom Aranwa på ca. 3400 - 3500 moh. Klager har beskrevet reiseruten for å forklare
at det i reiseopplegget ikke var lagt inn nødvendig tid til akklimatisering. Klager måtte få
surstofftilførsel ved ankomst hotellet og totalt 5 ganger i løpet av rundreisen. Klager har
fremlagt legeerklæring fra en lege som var med på turen som vanlig deltaker.

Klager ble ikke frisk igjen i løpet av turen i og med at de fra dag nr. 4 oppholdt seg i høyder
mellom 3400 og 400 moh., noen ganger også høyere. I løpet av reisen hadde klager i tillegg
til sterk hodepine også oppkast og diaré. Etter hjemkomst har klager hatt symptomer som
prikking i hender og føtter.

Klager fikk med store anstrengelser oppleve Machu Picchu, ca. 2000 - 2400 moh. Uten hjelp av
legen som var med på turen ville klager ha måttet returnere allerede dag 4.

For klager ble utbyttet av turen betydelig redusert. Mye av turen ble bare rene
transportetapper der klager ble fraktet i bussen liggende. På hotellene ble det bare å holde
seg i ro, og den sosiale biten ble sterkt skadelidende.

Solia sørget ikke for tilstrekkelig akklimatisering (sakte oppstigning). Etter Lima hadde gruppen
en overnatting i drøye 2000 m høyde, før de neste dag passerte 4900 m høyde i buss og
deretter overnattet 3400 - 3500 moh. i Aranwa.

Klager oppsøkte sin fastlege i forkant av reisen slik Solia anbefalte. Men leger har generelt
liten kunnskap om høydesyke og klager ble kun rådet til å ta noen ibux i forkant av
høydeoppstigningen. Dette var totalt unyttig.

Fra Solias representanter fikk klager ikke noe som helst tilbud om annen behandling enn
surstoff og tabletter. De fikk aldri tilbud om retur til lavlandet, noe hun i ettertid har forstått er
det eneste som virker på alvorlig høydesyke.

Klager ønsker at Solia høydeprofil endres ved fremtidige reiser, noe som er nødvendig for
at deltakerne skal få en god opplevelse. Det samme gjelder Solias beredskap underveis når
høydesyke oppstår og kundebehandlingen i etterkant av reisen.

Klager foreslår et prisavslag på 50 % av turens kostnad for 1 person, totalt kr 17.500.

Det vises for øvrig til klagers brev.

Solia har i det vesentlige anført:

Solia synes det er trist at så store deler av ferien ble ødelagt av høydesyke. De er kjent med
at høydesyke kan forekomme hos reisende til høyder over 4000 meter. Det finnes ingen
pålitelig måte til å fastslå på forhånd hvem som har størst risiko for å få høydesyke, og verken
treningstilstand eller alder er av særlig betydning. Av den grunn har de vært opptatt med å
forhåndsinformere alle reisende om mulighetene for høydesyke på reiser til Peru og Bolivia.

I følgebrevet som ligger vedlagt alle reisebevis har Sollia blant annet tatt inn følgende
informasjon:

«VIKTIG INFORMASJON OM HØYDESYKE

Denne reisen går til turistområder som ligger høyt over havet, blant annet Cuzco 3400 m.o.h.
og Titicacasjøen 3800 m.o.h. I tillegg gjøres det stopp på høyder over 4000 m.o.h. Ta gjerne
kontakt med en lege dersom du ønsker å forebygge risikoen for høydesyke med eventuelle
medisiner.»

Sollia har vært i kontakt med Laurvik Reisebyrå som har fortalt at muligheten for høydesyke
var tema som ble tatt opp på forhånd, både i presentasjonen i Østlandspostens lokaler og i
et informasjonsmøte som fant sted hos Laurvig Reisebyrå nærmere avreise. I sistnevnte møte
deltok også en lege og sykepleier og de reisende ble oppfordret til å ta kontakt med lege før
avreise for å diskutere muligheten for høydesyke underveis.

Solia finner at de har informert tilstrekkelig om muligheten for høydesyke og at det derfor
ikke finnes grunnlag for kompensasjon. Sollia minner om at kostnader i forbindelse med
legebesøk kan søkes dekket via klagers reiseforsikring.

Det vises for øvrig til Solias brev.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2.

Klagen gjelder manglende informasjon om høydesyke og et turopplegg som ga for kort tid til
akklimatisering i forhold til store høyder.

Fra Store medisinske leksikon hitsettes:

«De fleste mennesker med vanlig god helse vil ha få eller ingen problemer med å oppholde
seg i høyder under 3000 m. Men i økende høyde over dette nivået vil mange oppleve ett
eller flere av de symptomene som er omtalt under høydesyke. Mye avhenger av hvor raskt
oppstigningen skjer. ... ... .

... ... Med økende høyde over havet vil oksygentrykket i atmosfæren (PO2) avta parallelt
med fallet i barometertrykk. I en høyde av 5500 m vil barometertrykket være halvert. Lavt
atmosfærisk oksygentrykk vil senke PO2i lungenes alveoler og derved også i arterieblodet.
Det vil stimulere de arterielle kjemoreseptorene og føre til økt lungeventilasjon og en
økning i alveolær PO2. Denne effekten er til å begynne med ikke særlig stor. Først 4-5 dager
etter ankomsten til en bestemt høyde over havet vil ventilasjonsøkningen være maksimal.
Årsaken er at ved enhver ventilasjonsøkning i hvile vil det luftes ut mer CO2-gass enn det
som produseres i kroppen, og det fører til en alkalose (økning av blodets og vevsvæskenes
pH). En alkalose, særlig i hjernen, vil virke dempende på lungeventilasjonen. Først når
pH i vevsvæsken som omgir de sentralnervøse kjemoreseptorene, er regulert tilbake til
normal pH, vil en se den fulle ventilatoriske effekten av et fall i arteriell PO2, og det tar 4-5
dager. Forskjellen i PO# mellom luft og alveoler avtar, og karbondioksidtrykket i alveoler og
arterieblod (PCO#) reduseres. Samtidig vil den kraftige økning i lungeventilasjonen, som er en
forutsetning for å klare seg i store høyder, gi et stort væsketap. Luften som pustes inn, er kald
og tørr, mens luften som pustes ut, er mettet med vanndamp.

Mange detaljer av betydning for høydeakklimatisering er ukjente, særlig de som har å gjøre
med intracellulære mekanismer og permeabilitetsforhold og ionepumper i cellemembranene.
Øvre grense for høydeakklimatisering ser ut til å ligge ved 5200 m o.h. Her finner vi de høyest
beliggende permanente bosteder (i Andesfjellene).»

Nemnda legger til grunn at det er gitt spesifikk informasjon om høydesyke i Solias informasjon
før avreisen, både skriftlig og i et møte før avreise. Det er irrelevant for saken om legen som
deltok på møtet også deltok på reisen. Nemnda legger videre til grunn at klageren var klar
over at turen gikk i fjellområder og i store høyder. De som deltar på en såvidt spesiell tur må
forutsettes å ha satt seg inn i reiseruten. Det er dessuten delt ut et svært detaljert program.

Pakkereisenemnda besitter ikke noen medisinsk spesialkunnskap på dette området, men av
tilgjengelig informasjon fremgår det, som nevnt ovenfor, at høydeakklimatisering i et hvert fall
må foretas hvis man skal oppholde seg over noen tid I store høyder. Da bør akklimatiseringen
på en lavere høyde vare ca. 4 - 5 dager. Andre nettsteder anbefaler en uke.

Den pakkereisen klageren deltok på kunne av tidsmessige årsaker antagelig ikke ha vært
foretatt hvis det skulle legges inn ett eller flere lange akklimatiseringsopphold på forskjellige
høyder. Ifølge tilgjengelig informasjon er det umulig på forhånd å plukke ut hvilke personer
som vil få høydeproblemer, da hverken alder eller fysisk form er av spesiell betydning.

Klageren opplyser at hun og en annen reisende ble spesielt rammet. Ut fra opplysningene i
saken ser de ut til at den andre reisende hadde utstyrt seg med medikamenter (Diamox). Det
hadde også legen og lederen av Laurvig Reisebureau gjort. Hotellene langs ruten var åpenbart
vel kjent med problematikken og hadde surstoff tilgjengelig.

Slik nemnda ser saken, er det her gitt informasjon før reisen tok til om at høydesyke kunne
være et problem. Etter nemndas syn må den enkelte reisende etter dette selv ta kontakt med
lege og vurdere om man bør delta på en reise i slike høyder. Klageren opplyser selv at leger
generelt har liten kunnskap om høydesyke. På internett ligger det imidlertid lett tilgjengelig
informasjon for alle som ønsker opplysninger om problematikken.

Utgifter og/eller sykdom under en ferietur er forøvrig en forsikringssak.

Pakkereisenemnda kan etter dette ikke se at arrangøren har opptrådt på en måte som kan gi
grunnlag for prisavslag eller erstatning.

Vedtak

Pakkereisenemnda kan ikke anbefale at det blir gitt noe prisavslag i dette tilfellet.

Vedtaket er enstemmig.