Vedtak i Transportklagenemnda
- Kollektivreiser

Sammendrag

Krav om frafall av ilagt gebyr som følge av manglende gyldig billett.

Dato
19.12.2017

Saksnummer
2017-02542

Tjenesteytere
NSB AS

Klager har i det vesentlige anført

Klager reiste med NSB tur/retur fra Oslo til Kongsvinger. På hjemreisen ble hun ilagt bot
som følge av manglende gyldig billett. 

På utreisen ble klagers billett sjekket i billettkontroll hvor hun fikk godkjent sin
Ruterbillett (30 dager). Da klager var på vei hjem til Oslo, fra Kongsvinger, ble hun igjen
stoppet i kontroll, men denne gangen fikk hun beskjed om at billetten ikke var gyldig for
den aktuelle sonen. 

Klager synes det er merkelig at det er ulik praksis på kontrollen. Spesielt siden hun
informerte begge kontrollørene om hvor hun skulle.  Hadde hun fått informasjon om
at billetten ikke var gyldig på utreisen ville hun selvfølgelig kjøpt en tilleggsbillett på
returen. 

Klager krever derfor at NSB frafaller det ilagte gebyret.

Tjenesteyterne har i det vesentlige anført
Klager ble påtruffet i billettkontroll på tog 1016 etter avgang på Kongsvinger stasjon 6.
oktober 2017. Ruters takstområde starter her ved Årnes. 

Ved kontroll fremviste klager billetten som er lagt ved til nemnda. Denne var gyldig
for transport i Ruters takstområde. Kongsvinger (Hedmark) er ikke en del av Ruters
taktsområde. 

Klager angir at hun forut for returen fra Kongsvinger skal ha opplevd billettkontroll
hvor samme billett har blitt presentert, og hvor hun har opplyst at hun skulle til
Kongsvinger. NSB finner det lite sannsynlig at dette skulle blitt passert uten noen form
for anmerkning. Praksis ved billettkontroll er at billetten blir avlest, og er den gyldig i den
sonen den blir avlest, så er kontrollen avsluttet.

Det kan være at klager blander begrepene kontrollør og konduktør. Hvorvidt klager har
tatt plass i en betjent vogn og konduktør da ikke har bemerket noe til presentert billett,
hvis hun har opplyst at hun skulle til Kongsvinger, så er ikke dette noe NSB kjenner til
men finner det likevel lite sannsynlig. En slik påstand kan imidlertid "alle" fremsette etter
at de har blitt ilagt kontrollgebyr, for å pulverisere eget ansvar. 

Klagers ansvar for selv å forsikre seg om å ha gyldig billett i ubetjent vogn, opphører
imidlertid ikke hvis klager på en tidligere reise i en betjent vogn ikke aktivt har blitt gjort
oppmerksom på billettens gyldighet hva angår reiselengde/sone. Klager har kjøpt sin
billett via Ruters app. Klager er selv ansvarlig for at billetten er bestilt i samsvar med sine
behov og orientere seg om gyldighet/begrensninger. Ruter er for øvrig et innarbeidet
merkenavn i hovedsak knyttet til Oslo/Akerhus. NSB viser her til vedlagt dokument over
Ruters sonekart. 

Faktum er at klager ble påtruffet i en ubetjent vogn uten å kunne fremvise gyldig billett
for reisen hun benyttet seg av. Det er klagers ansvar å ha gyldig billett for hele reisen
man benytter seg av, når man har tatt plass i en ubetjent vogn. 

NSB har ikke kjennskap til hvor mange ganger passasjerer har reist i en sone man ikke
har billett for, uten å ha blitt påtruffet i billettkontroll. Hvorvidt de som blir påtruffet i
kontroll uten gyldig billett har årsak i et uhell, forglemmelse, uvitenhet, eller tar sjansen
på å reise uten gyldig billett er ikke noe NSB kan skille på. 

NSB forholder seg til det objektive kriterium og faktum at klager ved kontroll ikke kunne
presentere gyldig billett for reisen hun benyttet seg av, og oppretholder derfor krav om
betaling av gebyret.

Nemnda bemerker

Klager ble på reise med tog fra Kongsvinger til Oslo den den 6. oktober 2017 ilagt gebyr
da billetten hennes - kjøpt via Ruter - ikke gjaldt utenfor Akershus. 

Det fremgår av NSBs transportvilkår § 4 c at passasjerer som ved kontroll ikke har
stemplet eller på annen måte gyldig kontrollert billett, vil bli ilagt et gebyr.

Nemnda bemerker at den reisendes ansvar å påse at man har billett for den aktuelle
reisestrekning. Kongsvinger ligger utenfor Ruters billettområde.  

Nemnda bemerker at klager ikke hadde billett for den aktuelle strekning og at vilkårene
for å ilegge gebyr var til stede. 

Nemda finner det lite sannsynlig at en konduktør eller billettkontrollør kan ha godkjent
billetten på vei til Kongsvinger vitende om bestemmelsesstedet. 

Nemnda finner ikke grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at gebyret
frafalles.