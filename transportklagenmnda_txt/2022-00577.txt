Vedtak i Transportklagenemnda - Fly

Sammendrag

Krav om refusjon av utgifter på hotellopphold og nye flybilletter.

Dato
18.08.2022

Saksnummer
2022-00577

Tjenesteytere
SAS

Klager har i det vesentlige anført

Klager og hans reisefølge, en voksen og ett barn, reiste med SAS fra Oslo til Charlotte via
New York den 29. desember 2021. Klager skulle reise med United Airlines og SAS fra San
Jose, Costa Rica via New York til Oslo den 4. februar 2022. 

Klager hadde gjennomgått covid sykdom, hadde fått én vaksinedose og hadde grønt
koronapass. Det var ingen ekstra kontroll i USA.

Da klager skulle returnere fra Costa Rica den 4. februar 2022 ble de informert av United
Airlines at de ikke burde ha fått reise til USA i desember. De ble forklart at gjennomgått
sykdom ikke regnes som en dose i USA, og at deres koronapass dermed ikke var gyldige.
United Airlines kunne ikke ta ansvar for at SAS hadde feilinformert klager, og de ble
nektet å reise som planlagt. Klager kontaktet da SAS som informerte om at det var den
enkelte passasjers ansvar å sørge for å holde seg oppdatert om de siste innreisekravene
for destinasjonen. 

Klager kjøpte nye flybilletter fra Costa Rica til Madrid den 5. februar 2022. De bodde en
natt på hotell i Madrid, og en natt på hotell i Alicante. De kjøpte billetter med Norwegian
fra Alicante til Oslo den 8. februar 2022. 

Klager krever sine utgifter refundert eller tilsvarende bonus poeng fra SAS.

Tjenesteyterne har i det vesentlige anført
SAS har tross oppfordring ikke fremmet tilsvar for nemnda.

Nemnda bemerker

Passasjerene plikter selv å sørge for å ha nødvendige reisedokumenter, herunder gyldig
koronasertifikat. Manglende eller ugyldige reisedokumenter kan føre til at passasjeren
ikke får reise inn i vedkommende land. Flyselskapet er ansvarlig for å kontrollere at
passasjeren har nødvendige reisedokumenter. Dersom selskapet tar med passasjerer
som ikke har papirene i orden, kan selskapet bli ilagt en bot av vedkommende lands
myndigheter. Selskapet må videre besørge retur av passasjeren.

Klagers utreise var med SAS til USA, og han reiste uten noen problemer. Klager skulle
imidlertid reise hjem fra et annet land med et annet flyselskap. Andre regler kan da
gjelde. 

Passasjerer må selv sørge for å ha gyldige dokumenter ved avreise, undersøke pass- og
visumregler, og i dette tilfellet undersøke reiserestriksjoner i forbindelse med covid-19
pandemien. At klager ikke hadde satt seg inn i reglene angående covid-19 for reise med
United Airlines fra Costa Rica, kan ikke SAS lastes for. 

Nemnda er av den oppfatning at SAS ikke er ansvarlig for at klager ikke fikk sjekket inn i
Costa Rica med United Airlines, og finner ikke å kunne anbefale at han gis medhold.

Vedtak

Transportklagenemnda kan ikke anbefale at klager gis medhold.