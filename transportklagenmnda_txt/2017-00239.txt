Vedtak i Transportklagenemnda
- Kollektivreiser

Sammendrag

Ilagt gebyr for manglende eller ufullstendig billett

Dato
27.03.2017

Saksnummer
2017-00239

Tjenesteytere
Ruter

Klager har i det vesentlige anført

5 januar 2017 tok klager, hans kone og to mindreårige T-banen fra Ensjø. Det minste
barnet var syk og skulle til Oslo Legevakt for behandling. Klager løste billetter på sin
telefon for transport til Jernbanetorget. 

Ved Tøyen stasjon ble klager påtruffet av en aggressiv og frekk kontrollør, som krevde å
få se klagers billett. Klager ønsket å vise sin billett på telefonen, men ble imidlertid avvist
av kontrolløren. Klager opplevde at kontrolløren var ute etter bråk, han bannet og kom
med ukvemsord. Kontrollørens kollega forsøkte å roe ham ned uten at det hjalp på den
tilspissede situasjonen og politiet ble tilkalt. Politiet på sin side mente saken kunne løses
uten deres innblanding. Kontrolløren skrev ut gebyr på 950,- kr. 

Klager krever gebyret slettet etter den svært dårlig behandlingen han fikk.

Tjenesteyterne har i det vesentlige anført
Klager, hans kone og to små barn ble stoppet i kontroll på T-banen 5. januar. Ifølge
gebyret så startet kontrollen klokken 13:40, men fordi politiet måtte tilkalles så ble ikke
kontrollen avsluttet før klokken 14:17. Både klager og hans kone ble ilagt gebyr. 

Kontrolløren ser at billett blir kjøpt etter at kontrollen har startet. Som det fremkommer
av vedlegget så har klager startet et kjøp av to enkeltbilletter kl 13:19, men da er kun
kjøpsprosessen startet, billetten blir ikke bekreftet og igangsatt før klokken 13:43, altså
etter at han har truffet på kontrollørene. 

Når Ruter ser på billetthistorikken i denne appen, så ser de det samme mønsteret, det
er mange billetter som er påbegynt, men ingen blir bekreftet og faktisk startet. Ruter
antar derfor at dette er noe klager spekulerer i, at han sitter klar med mobilen, men ikke
bekrefter kjøpet før han ser kontrollen.I tillegg så velger klager å ikke samarbeide med
kontrollørene, til tross for at han har med seg små barn, og de er på vei til legetime så
velger han å bruke tid på å krangle med kontrollørene som blir nødt til å tilkalle politiet
for å få avsluttet saken.

På bakgrunn av dette ser Ruter ingen grunn til å frafalle gebyr for klager eller hans kone.

Nemnda bemerker

Klager og hans ektefelle og to barn tok den 5. januar 2017 T-banen fra Ensjø. Ved kontroll
kunne klager ikke vise billett som var bekreftet kjøpt før ombordstigning på T-banen. 

Det fremgår av Ruters transportvedtekt punkt 5 at den reisende plikter å ha gyldig
billett før ombordstigning eller før man passerer kontrollsoner. Av samme bestemmelse
fremgår at passasjerer som ved kontroll ikke kan fremvise gyldig billett, vil bli ilagt et
gebyr. Bestemmelsen er objektiv. Gebyr kan således ilegges selv om passasjeren ikke har
opptrådt klanderverdig.

Nemnda legger til grunn Ruters opplysninger om at kontrollen startet kl. 13.40. Av
billetthistorikken fremgår at klager kjøpte to billetter kl. 13.19, men kjøpet ble ikke fullført
slik at billettene var bekreftet før ombordstigning. Billettkjøpet er registrert igangsatt
igjen kl. 13.41, dvs. etter kontrollstart. 

Vilkårene for å ilegge gebyr var til stede. 

Nemnda kan ikke se at det er grunnlag for å anbefale at gebyret frafalles. Nemnda viser
blant annet til at billetthistorikken viser at klager en rekke ganger har startet kjøp av
billett, men ikke fullført kjøpet.

Vedtak

Transportklagenemnda Kollektivtransport finner ikke å kunne anbefale at klager gis
medhold.