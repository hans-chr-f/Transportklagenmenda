Vedtak i Transportklagenemnda - Fly

Sammendrag

Krav om standarderstatning grunnet forsinkelser.

Dato
15.04.2016

Saksnummer
0829/15F

Tjenesteyter
SAS

Klager har i det vesentlige anført:

Klager skulle reise fra Oslo til Washington t/r den 27. mars - 6. april 2015. SK4743 fra Oslo
til Brüssel den 27. mars ble forsinket slik at klager mistet sin videreforbindelse. Han ankom
Washington et døgn forsinket.

På returen hadde SAS utført en ruteendring uten å informere klager, dette medførte en
forsinkelse på tolv timer.

Klager krever standarderstatning 600 euro for hver av hendelsene.

Det vises for øvrig til klagers brev.

SAS har i det vesentlige anført:

SK4743 ble forsinket 1 time og 20 minutter grunnet mangel på crew som følge av ekstreme
værforhold på Gardermoen dagen i forveien. Det vises til fremlagt dokumentasjon. På grunn
av alle ringvirkningene forårsaket uværet den 26. mars mange kanselleringer hele dagen
den 27. mars. Crew og fly var plassert på feil steder i forhold til trafikkprogrammet. Dette
var dagene før påskehelgen og en av årets største utfartshelger, flere tusen passasjerer ble
berørt. Det vises til fremlagt dokumentasjon.

Klager ble booket om til neste ledige avgang fra Brüssel til Washington av opererende selskap
United Airlines.

SAS mener hendelsen ikke er kompensasjonsberettiget i henhold til EU-forordning 261/2004
da årsaken var ekstraordinære omstendigheter utenfor SAS kontroll.

Det medfører ikke riktighet det klager hevder vedrørende hans retur. SAS har ikke endret hans
reiseplan.

SAS kan ikke imøtekomme klagers krav om standarderstatning.

Det vises for øvrig til SAS brev.

Nemnda bemerker:

Reisen ble bestilt via Flightfinder.no. Flightfinder.no er et reisebyrå som finner frem alternative
billetter til et ønsket reisemål. En reise kan bestå av flere flygninger med samme eller
forskjellige flyselskap.

Klagers utreise besto av flygning med SAS fra Oslo til Brüssel og flygning med United Airlines
fra Brüssel til Washington. Returreisen var med Austrian Airlines via Wien til Oslo.

SK4743 fra Oslo til Brüssel ble forsinket med 1 time og 20 minutter. Det førte til at klager ikke
rakk sin videreforbindelse til Washington. United Airlines omrutet klager til Washington. Han
ankom Washington om lag ett døgn forsinket.

SAS er ansvarlig for flygningen Oslo-Brüssel. I forhold til SAS er Brüssel å anse som det
endelige bestemmelsesstedet. Flygningen ble forsinket med 1 time og 20 minutter..

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Forsinkelsen på flygningen til Brüssel gir følgelig ikke rett til standarderstatning etter
forordningen.

Returen fra Washington ble ifølge klager forsinket med tolv timer grunnet en ruteendring. SAS
har ikke noe med denne flygningen å gjøre. Klager kan følgelig ikke få medhold i sitt krav om
standarderstatning for returen.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.