Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
15.08.2019

Saksnummer
2018-02238

Tjenesteytere
Ryanair

Klager har i det vesentlige anført

Klager skulle reise fra Gdansk til Torp den 23. juli 2018 kl 12.45 med ankomst kl 14.15
med FR8510. Flyet ble kansellert, og klager ble først booket om til å være standby på
Ryanair flight dagen etterpå, men kom ikke med dette flyet fordi det ikke var plass.
Han krevde da å bli omrutet til et Norwegian fly DY1053 som gikk kl 18:20, men da
til Gardermoen isteden for Torp. Etter mye om og men, og krangling med personen i
skranken, fikk klager til slutt plass på dette flyet.

Klager mener lynnedslag på tidligere flyvning ikke er å anse som en ekstraordinær
omstendighet. Klager stiller seg videre undrende til hvordan den tekniske rapporten kan
være datert 22. september, mens hendelsen fant sted den 23. juli. 

Klager pådro seg utgifter til transport fra Gardermoen til sitt hjemsted. Han skulle
opprinnelig sitte på med en venn fra Torp til hjemstedet, men måtte istedet ta buss fra
Gardermoen. 

Klager krever standarderstatning 250 euro i henhold til EU-forordning 261/2004, samt 50
euro for utgifter til mat og bussbillett fra Gardermoen til hjemsted. 

Det vises for øvrig til klagers brev.

Tjenesteyterne har i det vesentlige anført
FR8510 ble kansellert som følge av lynnedslag på foregående flyvning, FR369 Napoli -
Gdansk. Flymaskinen (EI-FRH) måtte gjennomgå sikkerhetssjekk ved ankomst Gdansk,
og ble satt i drift igjen kl 13.15 (14.15 zulu tid). For å unngå følgeforsinkelser på EI-
FRH`s flyplan resten av dagen, ble Gdansk - Torp t/r kansellert. Det var ingen reservefly
tilgjengelig i Gdansk til å operere flyvningen. Ryanair viser til fremlagt dokumentasjon. 

Klager ble tilbudt ombooking til samme fly dagen etter, men valgte å ikke benytte seg av
denne. Ryanair har derfor refundert hans ubenyttede billett. 

Kanselleringen er ikke kompensasjonsberettiget da årsaken var ekstraordinære
omstendigheter utenfor Ryanairs kontroll. 

Klager viser til en rapport som er datert 22. september. Denne rapporten er dessverre
sendt inn til nemnda ved en feil. Ryanair beklager dette, og ber nemnda ignorere denne
ene rapporten.   

Ryanair kan ikke imøtekomme klagers krav om standarderstatning.

Nemnda bemerker

Kansellering gir rett til erstatning med mindre flyselskapet godtgjør at innstillingen
skyldtes ekstraordinære omstendigheter som ikke kunne vært unngått selv om alle
rimelige tiltak var truffet, jf EU-forordning 261/2004 artikkel 5 og 7. 

Værforhold som påvirker flytrafikken ved at det ikke er mulig å lande / ta av, ved at det
oppstår store forsinkelser med mer kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. 

Flertallet - leder og bransjerepresentantene -  mener Ryanair har godtgjort at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet.

Flertallet ser det som dokumentert at kanselleringen skyldtes lynnedslag. Flertallet ser
lynnedslag som en ekstraordinær omstendighet i forordningens forstand, jf eksempelvis
FLYKN-2016-1323. Flertallet finner det godtgjort at lynnedslaget ikke kunne vært
unngått selv om alle rimelige tiltak var truffet. Flertallet mener også at følgene av den
ekstraordinære omstendigheten, i dette tilfellet kanselleringen, ikke kunne vært unngått. 

Slik flertallet ser det, har klager etter dette ikke rett til standarderstatning. 

Flertallet legger videre til grunn at Ryanair booket om klager til en Norwegian flight med
avgang kl 18.20 som landet  på Gardermoen i stedet for Torp, og at klager pådro seg
utgifter til mat i ventetiden samt til bussbillett som følge av kanselleringen. 

En passasjers rett til forpleining etter EU-forordningen 261/2004 artikkel 9 består så
lenge han venter på en omlegging av reisen, jf retningslinjene av 15.06.2016 punkt 4.3.2.
Klager ble tilbudt omruting til samme fly påfølgende dag på stand-by, men fikk ikke plass
på dette flyet. Han fikk til slutt plass på et fly til Gardermoen senere på dagen. Torp var
klagers endelige bestemmelsessted. Flertallet anbefaler etter dette at Ryanair refunderer
klagers dokumenterte utgifter til mat i ventetiden samt til bussbillett.

Mindretallet - forbrukerrepresentantene - er av den oppfatning at klager må få medhold i
kravet om standarderstatning. Dette skyldes at lynnedslaget førte til en forsinkelse på 30
minutter. Årsaken til at klager ble ytterligere forsinket skyldes et operasjonelt valg til det
beste for flyfellesskapet. En slik beslutning har gode grunner for seg, men kan ikke sies
å være en ekstraordinær omstendighet som fritar for ansvar for de passasjerene som
rammes av en lengre forsinkelse grunnet det operasjonelle valget.  

Vedtaket er fattet med den dissens som fremgår over.

Vedtak

Transportklagenemnda - fly anbefaler at Ryanair refunderer klagers dokumenterte
utgifter til mat i ventetiden samt til bussbillett.