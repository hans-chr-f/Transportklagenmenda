Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
16.02.2018

Saksnummer
2017-01010

Tjenesteytere
SAS

Klager har i det vesentlige anført

Klager skulle reise fra Bergen til Trondheim den 30. mars 2017 kl 17.40 med SK4184.
Avgangen ble kansellert. Det er ikke opplyst om hvorvidt klager ble ombooket eller om
han valgte å avbryte reisen.

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
Planlagt rute med SK4184 var Stavanger-Bergen-Trondheim, klager skulle reise Bergen-
Trondheim. Grunnet dårlig sikt i Bergen måtte flyet fly direkte Stavanger-Trondheim.
Værforholdene forårsaket mange omdirigeringer og kanselleringer, det vises til fremlagt
dokumentasjon. 

Klager ble ombooket til første ledige avgang fra Bergen til Trondheim kl 20.50. 

Hendelsen er ikke kompensasjonsberettiget i henhold til EU-forordning 261/2004 da
årsaken var ekstraordinære omstendigheter utenfor SAS' kontroll. 

SAS har gjort det de kunne for å få klager frem til endelig bestemmelsessted raskest
mulig. Flyselskapet kan ikke imøtekomme klagers krav om standarderstatning.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande / ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemnda mener at flyselskapet SAS har dokumentert at kanselleringen skyldtes dårlig
vær i Bergen, og at kanselleringene ikke var til å unngå. Dokumentasjonen viser at
klagerens flygning ble kansellert da det viste seg umulig å lande i Bergen på grunn av
dårlig sikt. Klager ble booket om til neste avgang og ankom endelig bestemmelsessted
tre timer og ti minutter forsinket. Dette anser nemnda å være innen rimelig tid. 

Klageren har etter dette ikke rett til standarderstatning.

Vedtak

Transportklagenemnda - fly anbefaler ikke at klageren gis medhold.