Vedtak i Transportklagenemnda - Fly

Sammendrag

Krav om refusjon av beløp i forbindelse med «Bid for Upgrade».

Dato
12.06.2020

Saksnummer
2019-03576

Tjenesteytere
Norwegian Air Shuttle

Klager har i det vesentlige anført

Klager hadde bestilt en reise med DY7091 fra København til Los Angeles med avgang 1.
april 2019. Klager anfører at hun opprinnelig kjøpte en billett i kategorien LowFare+, hvor
ett stk. innsjekket bagasje og et måltid inngikk i prisen. Hun betalte 2915 SEK for dette.
Hun betalte så 550 SEK ekstra for å kunne ta med seg ett stk. ekstra innsjekket bagasje.
Summen ble derfor 3465 SEK.

Noen dager før avreise fikk klager informasjon fra Norwegian om at hun kunne
oppgradere billetten sin til en Premium-billett ved å gi bud. Siden klager ville ha et bedre
sete, valgte hun å by 1000 SEK. Dagen før avreise fikk hun så en e-post med beskjed om
at budet hennes var blitt akseptert, men hun hadde blitt trukket 4470 SEK i stedet for
1000 SEK. Totalt hadde hun betalt kroner 7 935 for billetten.

Klager anfører at da hun skulle legge inn budet på den aktuelle siden, var det en prislinje
med en markør som startet på billettprisen, 3465 SEK. Klager opplyser om at man kunne
dra markøren til den summen man ville by. Hun opplyser om at hun valgte 1000 SEK, slik
at sluttsummen ble 4400 SEK. Etter å ha sendt inn budet, fikk hun opp en melding om
at hun ville få beskjed om budet ble akseptert eller ikke. Klager anfører imidlertid at hun
aldri mottok noen e-post med bekreftelse på budet, og hun fikk heller aldri muligheten
til å se sitt eget eller andres bud. Klager anfører også at hun, selv om budet hennes ble
akseptert og hun ble oppgradert til Premium, ikke fikk ha med seg to stk. bagasje til, det
vil si fire stk. innsjekket bagasje totalt.

Det vises til klagers øvrige anførsler i fremlagt dokumentasjon.

Klager krever refusjon av 3470 SEK.

Tjenesteyterne har i det vesentlige anført

25. mars 2019 fikk klager en e-post av Norwegian med tilbud om «Bid for Upgrade».
Bid for Upgrade gir passasjeren sjansen til å oppgradere til en pris vedkommende selv
bestemmer. Norwegian er ikke forpliktet til å akseptere budet. Når passasjeren legger
inn et bud, aksepterer passasjeren vilkårene som gjelder for denne tjenesten.

Klager la inn et bud 29. mars 2019 pålydende 4470 SEK. Etter at budet ble sendt inn, fikk
hun tilsendt en e-post fra Norwegian om at budet var blitt mottatt. I denne e-posten fikk
klager anledning til å endre eller kansellere budet.

Dagen etter, 30. mars 2019, fikk klager en ny e-post fra Norwegian med informasjon om
at budet hennes hadde blitt akseptert.

Når passasjeren legger inn et bud via «Bid for Upgrade», aksepterer vedkommende
vilkårene som gjelder for tilbudet. Dette fremkommer tydelig av prosessen når man har
lagt inn budet, og når man skal bekrefte summen man ønsker å by.

Det stemmer at passasjeren ikke kan se hva andre passasjerer byr for oppgraderingen.
Derimot har passasjeren adgang til å se hvor sterkt budet er i forhold til hva andre har
bydd, og man kan tilpasse budet sitt deretter. Hvor høyt budet må være for å «vinne»
oppgraderingen, kommer an på ulike kriterier, som Norwegian har forbeholdt retten til å
ikke oppgi, jf. Bid for Upgrade punkt 4 avsnitt 2.

Klager kan dermed indirekte slå fast hva andre bud ligger på, ved at det vises hvor
sterkt budet hennes er når hun flytter markøren. Dersom «Offer strength»-markøren
peker mot venstre, er passasjerens bud svakere enn bud som allerede foreligger i det
øyeblikket. Motsatt når markøren peker mot høyre.

Som skjermbildene av «Bid for Upgrade»-prosessen viser, gis passasjeren muligheten
til å se hva hun ønsker å by ved å flytte på markøren, og det er tydelig at summen
markøren står på, er det passasjeren byr for oppgraderingen, jf. ordlyden «Your Offer(s)».

Det fremkommer klart og tydelig i vilkårene at «Budbeloppet läggs som en extra kostnad
på din biljett.», jf. Bid for Upgrade punkt 4 avsnitt 3.

Ser man «Your Offer(s)» og Bid for Upgrade punkt 4 i sammenheng, fremstår det klart at
klageren burde ha forstått at 4470 SEK var budprisen, og at opprinnelig billettpris skal
komme i tillegg.

Det er på det rene at Norwegian sendte en e-post til klager etter at budet var mottatt,
datert 29. mars 2019. I denne e-posten kunne klager se den totale summen hun hadde
bydd for oppgraderingen og at hun hadde tid på seg før planlagt avgangstid til å endre
eller kansellere budet sitt.

Etter at klager mottok e-post om at budet hennes var blitt akseptert, ringte hun
Norwegian, fordi ønsket å kansellere budet.

Hovedregelen når et bud er akseptert, er at det ikke kan kreves refusjon eller avbestilling
av billetten med mindre «[d]itt ordinarie flyg har blivit inställt och Norwegian Air Shuttle
ASA inte lyckades ge dig en plats i Premiumkabinen på det nya flyget du har blivit
ombokad till.» eller «[d]itt ordinarie flyg har blivit inställt och Norwegian Air Shuttle ASA
inte lyckades boka om dig till ett annat flyg.», jf. Bid for Upgrade punkt 10.

Det fremgår tydelig av vilkårene at «När du har lagt ditt bud kan du ändra eller annullera
budet fram till 26 timmar före ordinarie avgångstid. Det kan dock hända att budet blir
accepterat tidigare. Om ditt bud blir accepterat kan du inte länge annullera eller ändra
ditt bud.»

Det fremkommer også av e-posten som ble tilsendt klager i forbindelse med at
Norwegian hadde mottatt budet, at passasjeren har inntil 26 timer før avgang til å endre
eller kansellere budet, jf. Bid for Upgrade punkt 5.

Norwegian er dermed berettiget til å avslå klagers ønske om å kansellere budet.

Norwegian mener at klager ble tilstrekkelig opplyst, da vilkårene som gjelder, er
klare og tydelige. Vilkårene ble akseptert av klager da hun bekreftet budet sitt. Klager
hadde videre tilstrekkelig tid til å endre eller kansellere budet før det ble akseptert av
Norwegian.

Norwegian vil på bakgrunn av dette ikke rette seg etter klagers krav om refusjon av 3470
SEK.

Nemnda bemerker

Klager har krevd refusjon av bud på oppgradering. Opprinnelig billett kostet 3465 SEK,
mens «Bid for Upgrade» utgjorde 4470 SEK. Klager trodde at 4470 SEK var totalprisen,
slik at hun betalte kroner 1000 for oppgraderingen. Opprinnelig billettpris kom imidlertid
i tillegg, slik at total billettpris for henne utgjorde 7935 SEK.

Nemnda har i flere saker innvilget refusjon av såkalte «Bid for Upgrade» i konkrete
tilfeller der passasjeren har misforstått Norwegians tilbud.

Nemnda mener at Norwegians budsystem er egnet til å misforstås. Totalbeløpet for
bestillingen fremkommer ikke når det legges inn bestilling for «bid for upgrade».

Nemnda mener at Norwegian her må bære risikoen for at slike misforståelser kan
oppstå. Norwegian må sørge for at totalprisen på hele bestillingen kommer klart frem.
Det er Norwegian som aktivt har oppsøkt klager med tilbudet om oppgradering, og
nemnda mener at det da må stilles strenge krav til god informasjon om hva tilbudet
innebærer.

Vedtak

Transportklagenemnda - fly anbefaler at flyselskapet refunderer 3465 SEK til klager.