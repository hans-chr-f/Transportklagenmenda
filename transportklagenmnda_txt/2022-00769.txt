Vedtak i Transportklagenemnda - Fly

Sammendrag

Krav om erstatning for skadet og ødelagt koffert.

Dato
07.11.2022

Saksnummer
2022-00769

Tjenesteytere
Air Serbia

Klager har i det vesentlige anført

Klager reiste fra Beograd til Oslo den 8. januar 2022 med Air Serbia. Ved ankomst Oslo
lufthavn viste det seg at kofferten hadde fått et hull. Klager meldte derfor kofferten
skadet og sendte inn et krav om erstatning til Air Serbia. Flyselskapet utbetalte deretter
en erstatning på kr 222. Klager påklaget avgjørelsen, men har ikke hørt noe mer
fra flyselskapet. Kofferten var av merket David Jones og disse koffertene koster kr
1000-2000.

Klager krever en erstatning på kr 1000-2000 som er tilsvarende prisen for ny koffert av
samme merke.

Tjenesteyterne har i det vesentlige anført
Air Serbia har ikke inngitt tilsvar til nemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3, tredje ledd. Air
Serbia har tross oppfordring unnlatt å svare nemnda.

I henhold til luftfartsloven § 10-18 første ledd / Montrealkonvensjonen artikkel 17 nr. 2 er
fraktfører ansvarlig for skader på reisegods «såfremt den hendelse som har forårsaket
skaden, er inntruffet om bord på luftfartøy eller mens godset var i fraktførerens varetekt.
Fraktføreren er likevel ikke ansvarlig i den utstrekning skaden skyldes reisegodsets egen
beskaffenhet eller av feil eller mangler ved reisegodset.

Klager har fremlagt skaderapporten som ble skrevet på flyplassen etter ankomst.

Etter nemndas syn har klager dokumentert at skaden på kofferten oppstod i
flyselskapets varetekt, og har etter dette rett til erstatning. Klager skal likevel ikke tjene
på skaden, det gjøres derfor fratrekk for alder og slitasje. Det er ikke opplyst hva alderen
på kofferten er. Klager har opplyst at tilsvarende koffert i dag koster kr 1000-2000 og
at Air Serbia har utbetalt en erstatning på kr 222. Etter fast nemndspraksis gjøres det
fratrekk på 10 % per år. Nemnda fastsetter således en erstatningssum skjønnsmessig til
kr 1000 og anbefaler etter dette at Air Serbia erstatter klagers koffert med ytterligere kr
778.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Transportklagenemnd anbefaler at Air Serbia erstatter klagers koffert med ytterligere kr
778.