Vedtak i Transportklagenemnda - Fly

Sammendrag

Krav om standarderstatning og refusjon av ubenyttede
billetter Trondheim-Oslo, samt utgifter til togbilletter

Dato
23.08.2023

Saksnummer
2023-00086

Tjenesteytere
Turkish Airlines
SAS
Ticket

Klager har i det vesentlige anført

Fire personer skulle reise den 18. juli 2022 fra Trondheim via Oslo og Istanbul til Dalman.
Reisen ble bestilt gjennom Ticket, og flyvningene var med SAS og Turkish Airlines.

Klagers flyvning fra Trondheim til Oslo skulle flys av SAS. Det var pilotstreik i SAS, men
klager fikk ikke direkte beskjed om kansellering, da meklingen pågikk. Klager fant
melding på SAS sine sider om at dersom streiken fortsatte, ble klagers flyvning kansellert.
Klager kontaktet Ticket lørdag før avreise og forsøkte å bli booket om slik at de kunne
rekke fly fra Oslo. Dette var ikke mulig, da alt var fullt. Billettene ble i stedet endret slik
at de kunne starte reisen fra Oslo. Klager fikk beskjed selv om å finne alternativ reise fra
Trondheim, og at de de kunne søke refusjon i etterkant.  

Klager kjøpte togbilletter fra Trondheim til Oslo.

Klager krever standarderstatning, og refusjon av ubenyttede billetter Trondheim-Oslo,
samt utgifter til togbilletter, 3322 NOK.

Tjenesteyterne har i det vesentlige anført
Turkish Airlines har anført følgende:

Turkish  Airlines viser til at kansellering skyldtes streik i SAS, og ber klager henvende seg
dit for kompensasjon.

Ticket har anført følgende:

Avtalen for flyvningen tegnes mellom kunde og flyselskapet. Ticket fungerer kun som
formidler og er dermed ikke en del av avtalen. 
Kunde har bestilt reise til Dalaman via vår hjemmeside www.ticket.no, avreise 18/7.
Turen går mellom Trondheim-Oslo-Istanbul-Dalaman. På grunn av SAS-streiken er flyet
mellom Trondheim og Oslo kansellert. For å bruke billetten tar kunden toget til Oslo og
flyr mellom Oslo-Istanbul-Dalaman.
For at kunden kunne dra nytte av turen og ikke være et no-show måtte Ticket skrive om
billetten så den startet i Oslo i stedet for Trondheim. Dersom du ikke reiser på første
etappe, vil hele reisen bli kansellert.
Ticket har søkt om refusjon via BSP og venter på svar fra flyselskapet.
Erstatning i henhold til EU-forordning 261/2004 om flypassasjerers rettigheter gjelder
kun for flyselskaper og ikke reisebyråer.

SAS har ikke inngitt tilsvar til nemnda.
Til klager har SAS svart at billetten er kjøpt gjennom annet flyselskap, så vennligst
kontakt de for eventuell tilbakebetaling.

Nemnda bemerker

Kansellering gir grunnlag for standarderstatning etter EU-forordning 261/2004 artikkel
5 og 7 med mindre flyselskapet kan bevise at passasjeren har fått informasjon om
endringen minst 2 uker før planlagt avgangstid, eller med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet. Dette gjelder enten flyreisen er kjøpt direkte fra
flyselskapet eller fra en formidler, jf. EU-domstolens dom av 11.05.2017 (Krijgsman -
SLM). 

Nemnda legger til grunn at TK8281 ble kansellert som følge av SAS-pilotstreiken.
Streiken var ikke en ekstraordinær omstendighet i forordningens forstand og klager
har krav på standarderstatning. Reisen mellom Trondheim-Dalaman (via Oslo) var en
sammenhengende reise på én booking. Nemnda mener erstatningsbeløpet da skal
fastsettes til 400 EUR per person, jf. forordningens artikkel 7 punkt 1. bokstav c, totalt 1
600 EUR.

Ved kansellering har passasjeren rett til å velge mellom full refusjon av billettprisen eller
omruting, jf. EU-forordning 261/2004, artikkel 8. 

Klagers billetter var utstedt på et Turkish Airlines-dokument med Turkish Airlines
rutenummer på flyvningene. Flyvningen som ble kansellert skulle opereres av SAS.
Det er det «transporterende luftfartsselskap» som er ansvarlig etter EU-forordning
261/2004. I henhold til artikkel 2 bokstav b, er et "transporterende luftfartsselskap" et
"lufttransportforetak som utfører eller har til hensikt å utføre en flygning i henhold til
en avtale med en passasjer eller på vegne av en annen person, juridisk eller fysisk, som
har avtale med denne passasjeren". Det fremkommer av klagers billett at flygningene
er operert av Turkish Airlines og SAS i et såkalt "code share" samarbeid, det vil si at
flyselskapene samarbeider om reiseruten og selger denne som en gjennomgående reise
merket med rutenumrene til det flyselskapet som har utstedt billetten, selv om en eller
flere av strekningene faktisk flys av et annet selskap.  

Ettersom billetten er utstedt på et Turkish Airlines-dokument og er en code share hvor
Turkish Airlines utførte første flyvning, har nemnda kommet til at Turkish Airlines må
være ansvarlig overfor klager, jf. EU-dom C-502/18. Nemnda bemerker at Turkish Airlines
kan søke regress fra SAS.

Nemnda anbefaler etter dette at Turkish Airlines utbetaler 400 EUR per person til klager,
samt refunderer klagers omrutningsutgifter til togbilletter fra Trondheim til Oslo, 3322
NOK. Nemnda bemerker at klager ikke i tillegg kan kreve refusjon av den opprinnelige
billetten mellom Trondheim og Oslo da klager ikke skal reise gratis. 

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Vedtak

Transportklagenmenda anbefaler at Turkish Airlines utbetaler standarderstatning med
400 EUR pr. person og erstatter klagers utgifter togbilletter fra Trondheim til Oslo, 3322
NOK.