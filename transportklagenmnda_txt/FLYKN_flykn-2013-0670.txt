Vedtak i Transportklagenemnda - Fly

Sammendrag

Krav om standarderstatning samt refusjon av utgifter grunnet forsinkelse.

Dato
28.04.2014

Saksnummer
670/13F

Tjenesteyter
Norwegian Air Shuttle ASA

Krav om standarderstatning samt refusjon av utgifter grunnet forsinkelse.

Klager har i det vesentlige anført:

Klager skulle reise fra Oslo til Aten den 9. juli 2013 kl. 06:30 med DY1884. Flyet ble over fem
timer forsinket som medførte at klager mistet videre båttransport i Hellas.

Klager krever standarderstatning i henhold til EU-forordningen. Videre krever klager refusjon
av transport med drosje og båt, til sammen 223,7 euro.

Det vises for øvrig til klagers brev.

Norwegian har i det vesentlige anført:

DY1884 måtte returnere til Oslo som følge av uforutsett teknisk feil. Det ble satt inn et nytt fly
for å frakte passasjerene til Aten. Det vises til fremlagt teknisk rapport.

I henhold til dom C-402/07 i EU-domstolen (Sturgeon-dommen), er flyselskapene unntatt fra
videre kompensasjon hvis årsaken til forsinkelsen er ekstraordinære omstendigheter utenfor
flyselskapets kontroll som forhindrer flyvningen. En omstendighet som er utenfor Norwegians
kontroll er hendelser som ikke er forårsaket av en handling eller unnlatelse av flyselskapet.

Dom C-549/07, Wallentin-Hermann v Alitalia, prøver å definere ekstraordinære
omstendigheter, og i henhold til dommen kan tekniske problemer som oppdages under
vedlikehold ikke defineres som ekstraordinære omstendigheter. Norwegian kan bekrefte at
flyselskapet følger alle vedlikeholdsprogram pålagt av myndighetene og flyprodusenten, og at
det tekniske problemet oppstod under drift og utenfor planlagt vedlikehold.

Norwegian plikter i henhold til Montrealkonvensjonen ikke å utbetale erstatning for videre
transport.

Norwegian kan på grunnlag av ovennevnte dessverre ikke imøtekomme klagers krav.

Nemnda bemerker:

Nemnda legger på bakgrunn av de foreliggende opplysninger til grunn at flygningen fra Aten
til Oslo ble forsinket med 4 timer og 54 minutter,

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå forsinkelsen.

Forsinkelsen skyldtes i dette tilfellet feil på et instrument som viser korrekt høyde og
hastighet.

Saken er forelagt Luftfartstilsynet som ikke har noe å bemerke til flyselskapets beskrivelse av
den tekniske feilen eller den fremlagte dokumentasjon.

Det har tidligere vært feil på instrumentet åtte ganger i perioden 30. april - 9. juli 2013.
Norwegian har anført at det ikke er noen sammenheng mellom disse feilene. Om dette
opplyser Norwegian i e-post av 5. mars 2014:

Det som løste problemet til slutt var bytte av kapteinens Pitot rør som gir fart og høyde
signaler til ADM (air data module). Grunnen til at dette ikke er byttet tidligere var at flyet ikke
indikerte noen feil med det og at varmeelementet virket. Dette røret har to varmeelementer
og når det ene går i stykker indikeres det ikke noe sted men kan gi slike feil som vi opplevde
her. Når vi bytter air data module tidligere og testet systemet på bakken var alt i orden hver
gang. Det som da har mest sannsynlig skjedd er at de adm'ene vi har byttet har gradvis gått i
stykker siden ovenstående rør ikke har hatt nok varme til å holde unna fuktighet og ispartikler.
Flyet har ikke hatt feil etter 28 okt 2013.

Nemnda har ved den videre vurdering delt seg i et flertall og et mindretall. Flertallet,
lederen og forbrukernes representanter, er av den oppfatning at Norwegian i dette
tilfellet ikke har godtgjort at forsinkelsen skyldtes en ekstraordinær omstendighet
som ikke kunne vært unngått selv om alle rimelige tiltak var truffet. Flertallet viser til
at det over en periode på drøyt to måneder har vært åtte feil på samme instrument
på dette flyet. Det er uvanlig med så mange feil på et og samme instrument over så
kort periode. Det er nærliggende å tenke at årsaken til dette er at de tidligere feil ikke
har blitt reparert/avhjulpet på en tilfredsstillende måte. Flertallet kan ikke se at den
forklaring Norwegian gir godtgjør at feilene er uavhengige av hverandre, og at den
aktuelle forsinkelse ikke kunne vært unngått selv om alle rimelige tiltak var truffet.
Forsinkelsen gir således rett til en standarderstatning på 400 euro per passasjer.
(Flystrekning på mellom 1 500 og 3 500 kilometer, jf. artikkel 7 nr. 1 bokstav b)

Anvendelsen av EU-forordningen berører ikke en passasjers rett til erstatning på annet
grunnlag.

Norwegian er i henhold til luftfartsloven § 10-20 /Montrealkonvensjonen artikkel 19
ansvarlig for tap som følge av forsinkelse, med mindre selskapet godtgjør at det har tatt alle
forholdsregler som med rimelighet kan kreves for å unngå tapet, eller dette ikke har vært
mulig for dem. Med tap regnes så vel økonomisk som ikke-økonomisk tap, jf. EU-domstolens
dom av 6. mai 2010, Walz-Clickair.

Klager ble som følge av forsinkelsen påført utgifter til drosje og båt. Flertallet er av den
oppfatning at Norwegian ikke har godtgjort at selskapet har tatt alle forholdsregler som med
rimelighet kan kreves for å unngå forsinkelsen og er av den oppfatning at Norwegian er pliktig
til å erstatte klagers tap.

I henhold til EU-forordningens artikkel 12 skal imidlertid standarderstatning etter EU-
forordningen trekkes fra erstatning på annet grunnlag. Passasjeren har således alltid krav på å
få utbetalt standarderstatningen dersom vilkårene er til stede for dette. Har passasjeren også
rett til erstatning på annet grunnlag, og denne erstatning overstiger standarderstatningen,
kommer standarderstatningen til fradrag. Overstiger standarderstatningen etter EU-
forordningen annen erstatning, utbetales kun standarderstatningen. Det er tilfelle i denne
saken.

Mindretallet, flyselskapenes representanter, er av den oppfatning at det er mest
sannsynlig at Norwegian ikke hadde mulighet til å unngå feilen og forsinkelsen
selv om alle rimelige tiltak var truffet. Flertallet viser til at det ikke er samme feil
som har oppstått, men uavhengige feil på samme instrument. Etter mindretallets
vurdering er det ikke noe som tyder på at de tidligere feil ikke er tilfredsstillende
utbedret. Mindretallet er følgelig av den oppfatning at det ikke er grunnlag for
standarderstatning etter EU-forordningen eller erstatning etter luftfartsloven/
Montrealkonvensjonen.

På bakgrunn av flertallets vurdering traff nemnda slikt

Vedtak:

Transportklagenemnda - fly anbefaler at Norwegian utbetaler en standarderstatning på 400
euro per person.