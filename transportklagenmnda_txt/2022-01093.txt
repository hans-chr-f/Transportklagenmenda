Vedtak i Transportklagenemnda - Fly

Sammendrag

Krav om erstatning av verdien på den ødelagte bagasjen.
Gitar verdt 24 190 NOK og flightcase verdt 2899 NOK.

Dato
19.10.2022

Saksnummer
2022-01093

Tjenesteytere
Lufthansa German Airlines

Klager har i det vesentlige anført

Klager reiste med Lufthansa fra Dubai til Oslo via Munich  den 20.12.2021. Ved ankomst
til Oslo var klagers bagasje ødelagt. Klager hadde med seg gitar pakket inn i en
flightcase ment for gitarer. Gitarhalsen var knekt av og det oppsto en rift i flightcasen.
Gitarkofferten er laget for å kunne fly. Klager antar at kofferten må ha blitt bøyd på en
eller annen måte og dette har forårsaket bruddet av gitarhalsen. Rivningen på baksiden
av kofferten har ikke nødvendigvis direkte sammenheng med at gitarhalsen brakk, men
det viser til at bagasjen som en helhet ikke har blitt behandlet med forsiktighet. Klager
skrev PIR rapport ved ankomst i Oslo.

Lufthansa har tilbudt å utbetale 150EUR som en løsning på situasjonen. I e-posten
uttrykker flyselskapet at dette tilbudet ikke reflekterer den rettslige eller faktiske
situasjonen. Klager har ikke akseptert forliket, og fastholder kravet på 26 679 NOK for
ødelagt gitar og koffert. 

Klager informerer om at gitaren er over 20 år gammel og derfor ikke har kvittering. Han
legger ved et skjermbilde av en liknende gitar som er 1 år nyere enn hans egen. Denne
koster 9387.71 NOK. I tillegg vil det koste 4195,62 NOK for levering. Klager informerer
om at denne gitaren ikke lenger finnes på markedet i Norge og at man derfor må ta med
kostnadene for levering i beregningen. Totalt vil derfor denne gitaren koste 13 583,33
NOK. 

Klager har også fått skriftlig bekreftelse på at det lønner seg å heller kjøpe en ny gitar
enn å reparere den, da en reparasjon  vil overgå prisen av en tilsvarende ny gitar.
Kontaktpersonen har også i e-post skrevet at gitarhalsen er knukket på et slikt vis at det
ikke kan garanteres at en reparasjon vil holde den på plass.

Tjenesteyterne har i det vesentlige anført
Lufthansa har ikke inngitt tilsvar til Transportklagenemnda.

I korrespondanse med klager har flyselskapet tilbudt klager å utbetale kompensasjon på
150EUR uten å ta stilling til det rettslige i saken. Klager har avvist dette og fastholdt det
opprinnelige kravet. Lufthansa har etter dette ikke lenger svart klager.

Nemnda bemerker

Lufthansa har tross oppfordring ikke avgitt uttalelse til nemnda.

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3

I henhold til luftfartsloven § 10-18 første ledd er fraktfører ansvarlig for skader på
reisegods «såfremt den hendelse som har forårsaket skaden, er inntruffet om bord
på luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset».

I dette tilfellet rapporterte klager om skaden på gitar og omslaget umiddelbart, og det
ble opprettet en PIR-rapport på flyplassen. Det fremgår av pir-rapporten at skaden
gjelder "broken guitar neck/ cover torn".

Nemnda viser til PIR-rapporten og fremlagte bilder, og mener at Lufthansa er ansvarlig
for skadene på gitaren og kofferten. 

Klager har opplyst at gitaren kostet  24 190 NOK. Det må imidlertid gjøres fradrag
for slit og elde. Nemnda fastsetter erstatningen til 13 583  NOK som tilsvarer
gjenanskaffelsesverdien for gitaren. Gitarkofferten kostet 2159 NOK og ble kjøpt
06.11.2020. Nemnda mener at klager har rett på erstatning for gitarkassen med fradrag
for slit og elde. Samlet gir dette erstatning på 15 526. Beløpet er under den maksimale
grensen etter luftfartsloven § 10-22 og § 10-24, samt og forskrift om fraktførers ansvar
for skade ved lufttransport av passasjerer, reisegods og gods § 1 tredje ledd.

Vedtak

Transportklagenemnda anbefaler at Lufthansa utbetaler erstatning til klager for ødelagt
gitar og gitarkasse med 15 526.