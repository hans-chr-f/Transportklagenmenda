Vedtak i Transportklagenemnda - Fly

Sammendrag

Krav om erstatning av utgifter som følge av forsinkelse.

Dato
20.11.2010

Saksnummer
19/10F

Tjenesteyter
Air France

Krav om erstatning av utgifter som følge av forsinkelse.

Klager har i det vesentlige anført:

Klagers fly fra Montpellier til Paris ankom Paris til oppsatt tid. Air France hadde satt av 45
minutter til klagers videreforbindelse til Oslo. Dette var for kort tid da det var busstransfer
til terminalen, langt å gå og det tok tid gjennom sikkerhetskontrollen. Da klager kom frem til
gaten 15 minutter før avgang var den stengt.

Klager har i ettertid funnet ut at 60 minutter transfertid er anbefalt på denne flyplassen.

Klager ble omrutet til neste avgang kl 19.00. Han rakk da ikke sitt fly fra Oslo til Evenes. Klager
mener at det hadde vært mulig for Air France å ha omrutet ham med et tidligere SAS fly slik at
han hadde rukket sin videreforbindelse til Evenes.

Klager måtte overnatte på hotell i Oslo og kjøpe ny flybillett til neste dag for å komme til
Evenes. Utgiftene kreves erstattet av Air France.

Air France har i det vesentlige anført:

Klagers fly fra Montpellier ankom Paris Charles de Gaulle to minutter etter oppsatt tidsplan.
Klager hadde da 43 minutter til neste flyvning. I de fleste tilfelle vil 45 minutter være
tilstrekkelig til en komfortabel transitt.

Klager har opplyst at han ble forsinket pga kø i sikkerhetskontrollen. Dette er utenfor Air
France kontroll. Selskapet ikke ansvarlig for hva som skjer på selve flyplassen.

Klager mistet sin videreforbindelse og ble omrutet til Oslo. Air France har tilbudt seg å dekke
utgifter klager har hatt til mat m.v. i ventetiden.

I henhold til billetten (kontrakten) er det Air France forpliktelse å transportere klager til hans
endelige bestemmelsessted, Oslo lufthavn, Gardermoen. Air France aksepterer ikke ansvar for
følgeskader.

Air France avviser klagers krav.

Nemnda bemerker:

I henhold til klagers reiseplan skulle klager ankomme Oslo den 11. desember  kl 14.50. Klager
kom frem til Oslo ca 6 ½ time forsinket.

I henhold til luftfartsloven § 10-20 jf Montreal konvensjonen artikkel 19 er Air France
ansvarlig for tap som følge av forsinkelse med mindre selskapet godtgjør at det har tatt alle
forholdsregler som med rimelighet kan kreves for å unngå tapet, eller at dette ikke har vært
mulig for dem.

Air France kan ikke begrense sitt ansvar etter ovennevnte bestemmelser. Air France kan
følgelig ikke generelt fraskrive seg ansvaret for følgeskader.

Klagers fly fra Montpellier til Paris ankom Paris to minutter etter ruteplanen. Det var
satt av 45 minutter til videreforbindelsen til Oslo. I henhold til www.easycdg.som/pages/
conneting_flights_at_paris-cdgpag er minimum transfertid satt til 60 minutter.

Nemnda har ved vurderingen av denne saken delt seg i et flertall og et mindretall.

Nemndas flertall, lederen og flyselskapenes representanter, er av den oppfatning at Air
France ikke kan lastes for at klager ikke rakk videreforbindelsen til Oslo.

Det var i dette tilfellet satt av 45 minutter mellom ankomst og avgang.

I henhold til flyselskapenes bestillingssystem, Amadeus, er dette tilstrekkelig da minimum
tid mellom ankomst og avgang er satt til 45 minutter. Ved minimumstiden har en tatt i
betraktning normal tid til å forflytte seg, gjennomgang i sikkerhetskontroll m.v. ved den
aktuelle transfer. Dette i motsetning til flyplassens generelle anbefaling om transfertid.

Flertalt er etter dette av den oppfatning at klager selv må bære ansvaret for at han ikke rakk
videreforbindelsen.

Nemndas mindretall, forbrukernes representanter, mener Air France ikke har godtgjort
at de ved denne flygningen hadde beregnet god nok tid for å nå den korresponderende
avgangen. Feilen påførte klager ekstra kostnader til hotell og fly fra Gardermoen til
Evenes. Mindretallet mener selskapet må bære det økonomiske tapet klager har hatt
som følge av dette.

På bakgrunn av flertallets vurdering traff nemnda slikt

Vedtak:

Flyklagenemnda finner ikke å kunne anbefale at klager gis medhold.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Olav Grøttland, SAS Norge AS

Janne G. Soløy, Widerøes Flyveselskap ASA