Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
26.06.2016

Saksnummer
0960/15F

Tjenesteyter
Swiss Int Air Lines

Klager har i det vesentlige anført:

Klager skulle reise fra Oslo til Venezia via Zürich den 16. februar 2015 kl. 09:45. LX1211 fra
Oslo til Zürich ble forsinket slik at klager mistet sin videreforbindelse. Hun ble booket om via
Frankfurt og ankom Venezia nesten fire timer forsinket.

Klager krever standarderstatning 400 euro i henhold til EU-forordning 261/2004.

Det vises for øvrig til klagers brev.

Swiss Int. Air Lines har i det vesentlige anført:

LX1211 ble forsinket som følge av uforutsett teknisk feil. Hendelsen er ikke
kompensasjonsberettiget da årsaken var ekstraordinære omstendigheter utenfor Swiss Int.
Air Lines kontroll.

Swiss Int. Air Lines kan ikke imøtekomme klagers krav.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket slik at klager ankom Venezia om lag fire timer forsinket.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Swiss Air har opplyst at forsinkelsen skyldtes teknisk feil. Teknisk feil er ikke en ekstraordinær
omstendighet i forordningens forstand, jf. EU-domstolens avgjørelse av 17. September 2015,
Corina van der Lans - KLM (C-257/14). Teknisk feil fritar således ikke fra plikten til å betale
erstatning.

Nemnda anbefaler at Swiss Int. Air Lines utbetaler en standarderstatning på 400 euro.

Vedtak:

Transportklagenemnda-fly anbefaler at Swiss Int. Air Lines betaler en standarderstatning på
400 euro.

Vedtaket var enstemmig.