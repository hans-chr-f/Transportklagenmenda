Vedtak i Transportklagenemnda - Fly

Sammendrag

Krav om refusjon av billett grunnet kansellering som følge av Covid-19 pandemien.

Dato
14.01.2021

Saksnummer
2020-01653

Tjenesteytere
British Airways

Klager har i det vesentlige anført

Klager hadde bestilt en reise t/r Oslo - Austin Texas via London for reise 17. - 27. april
2020. Den 19. mars fikk klager beskjed om at BA761 fra Oslo til London den 17. april var
kansellert. Klager ringte flyselskapet flere ganger uten å komme gjennom. Han gikk på
hjemmesiden deres og valgte refusjon, men fikk til svar at han ikke kunne motta refusjon
da han allerede hadde valgt voucher. Dette stemmer ikke, klager har hele tiden vært
sikker på at han valgte refusjon. 

Klager krever billetten refundert i form av penger, kroner 9 074.

Tjenesteyterne har i det vesentlige anført
Den 27. mars 2020 ble BA761 med avgang 17. april kansellert som følge av Covid-19
pandemien. Via British Airways nettsider fikk klager mulighet av å velge ombooking eller
refusjon i form av voucher. Dersom klager ikke ønsket ombooking eller voucher fikk han
beskjed om å ta kontakt med British Airways. Klager tok ikke kontakt med British Airways,
men han valgte refusjon i form av voucher. 

Da klager allerede har valgt voucher kan British Airways ikke gjøre om denne til kontant
utbetaling.

British Airways kan ikke imøtekomme klagers krav.

Det vises for øvrig til British Airways brev.

Nemnda bemerker

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5, eller med mindre
flyselskapet har informert om endringen minst to uker før planlagt avgangstid, jf. EU-
forordning 261/2004 artikkel 5, jf. artikkel 7. 

Flyselskapet informerte klager om kanselleringen den 27. mars som er mer enn 14 dager
før avreise. Kanselleringen gir etter dette ikke rett til standarderstatning. Dette er heller
ikke krevet. 

Etter forordningen artikkel 8 gir kansellering passasjeren rett til refusjon av billettprisen
eller omruting under sammenlignbare betingelser ved første anledning, eller på et
senere tidspunkt etter passasjerens valg. Dersom passasjeren har valgt refusjon av
billettene så skal dette skje innen 7 dager. Refusjon i form av vouchere er akseptabelt
dersom passasjeren har valgt dette.

Det er uklart for nemnda om klager valgte refusjon i form av vouchers eller ikke. Nemnda
mener uansett at det ikke spiller noen rolle fordi klager uansett fortsatt vil ha krav på
refusjon av billettene. 

Nemnda viser til EU-kommisjonens veileder om covid-19 der det i den danske
oversettelsen uttales følgende om vouchers: 

«KOMMISSIONENS HENSTILLING (EU) 2020/648 af 13. maj 2020 om vouchers, som
passagerer og rejsende får som alternativ til tilbagebetaling af aflyste rejse- og
transporttjenester i forbindelse med covid-19-pandemien, punkt 4: 

Hvis vouchere har en gyldighedsperiode, der er længere end 12 måneder, bør
passagerer og rejsende senest have ret til at anmode om at få pengebeløbet
tilbagebetalt 12 måneder efter udstedelsen af den pågældende voucher. De bør til
enhver tid derefter have samme ret, for så vidt andet ikke er bestemt i gældende
lovbestemmelser om tidsbegrænsning. Operatører og arrangører kunne overveje at
gøre det muligt at få tilbagebetalt værdien af vouchere på et tidligere tidspunkt end 12
måneder efter udstedelsen, hvis den pågældende passager eller rejsende anmoder
herom.»

På bakgrunn av dette vil nemnda anbefale at British Airways refunderer klagers billetter
med 9074 kroner.

Vedtak

Transportklagenemnda Fly anbefaler at British Airways refunderer klagers billetter med
9074 kroner.