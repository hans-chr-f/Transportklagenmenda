Vedtak i Transportklagenemnda - Fly

Sammendrag

Krav om refusjon av billetter og ikke voucher ved kansellering.

Dato
15.06.2021

Saksnummer
2020-02944

Tjenesteytere
SAS

Klager har i det vesentlige anført

Klager hadde reise for to fra Trondheim via Oslo til Alicante med SAS t/r den 13. - 29. april
2020. Klager har mottatt voucher da reisen ble kansellert av SAS, noe han ikke har bedt
om. Han har heller ikke mottatt disse voucherne eller akseptert de. Klager har gitt både
sin private samt jobb e-post, men ikke mottatt vouchere.
Voucherne hadde en gyldighet til november 2020 og klager har ventet på et valg om
refundering. 

Klager krever refundert kr. 4996 for to personer for reisen den 13. april 2020.

Tjenesteyterne har i det vesentlige anført
SAS anfører at klager med reisefølge kansellerte reisen på SAS sin nettside og fikk
bekreftelse på dette. På det tidspunktet billettene ble avbestilt var ikke noen av
flyvningene i bookingen offisielt innstilt. Flyvningene fra Trondheim til Oslo opererte som
normalt, men Oslo til Alicante ble innstilt henholdsvis 2. og 20. april 2020.

Det vises til at klager kjøpte en ikke-refunderbar billett, og SAS bestrider kravet med
henvisning til selskapets generelle befordringsvilkår og billettregler artikkel 4.1.3 og 4.1.4
(a), som klager aksepterte ved billettkjøpet.

SAS har av goodwill tilbudt passasjerer som ikke ønsket å reise å endre sine billetter
gebyrfritt, eventuelt motta reisevoucher som kunne benyttes ved senere reiser. Det ble
sendt voucher til klager den 24. april 2020 og igjen ved senere anledning til annen e-post
adresse. 

SAS vil fremheve at det i tilfeller hvor passasjeren har kansellert sin billett ikke lenger
foreligger en avtale eller gyldig billett som passasjeren kan påberope seg mot SAS, heller
ikke om SAS kansellerer en flyvning i ettertid av passasjerens kansellering.

SAS kan ikke imøtekomme klagers krav.

Nemnda bemerker

Det fremkommer av blant annet  PNR-historie fra SAS, at klagers flyvninger t/r Trondheim
- Alicante via Oslo ble kansellert av klager den 16. mars 2020. Videre kommer det
frem at SAS kansellerte flyvningene t/r Oslo - Alicante henholdsvis den 2. - og den 20.
april. Nemnda legger derfor til grunn at klager kansellerte reisen før SAS kansellerte
flyvningene. Fra det tidspunktet klager selv kansellerte reisen forelå det ikke lenger noen
bekreftet reservasjon på de aktuelle flyvningene. EU-forordning 261/2004 ikke kommer til
anvendelse, jf. artikkel 3 nummer 2 bokstav a. 

Nemnda har forståelse for at klager finner det urettferdig å ikke motta refusjon for en
reise ikke lot seg gjennomføre på grunn av covid-19. Men heller ikke flyselskapet har
ansvar eller kontroll over det som har inntruffet. I Kommisjonens veiledning pkt. 2.2 om
Covid 19 fremgår at flyforordningen ikke regulerer situasjonen der den reisende selv
avlyser reisen, og at det i disse tilfellene er de alminnelige billettvilkår og avtalelovens
regler som gjelder. En ikke-refunderbar billett gir derfor ikke grunnlag for refusjon i disse
tilfellene uansett om passasjeren har god grunn til å avlyse reisen. Dette gjelder også i de
tilfeller flyselskapene senere kansellerer reisen. 

Klagers billetter var ikke refunderbare. Billettvilkårene gir derfor ikke grunnlag for
refusjon i dette tilfellet.

Klager har krav på refusjon av refunderbare skatter og avgifter, og nemnda anbefaler at
SAS utbetaler dette dersom det ikke er gjort. 

Nemnda anbefaler at klager ikke gis medhold.

Vedtak

Transportklagenemnda anbefaler at klager ikke gis medhold.