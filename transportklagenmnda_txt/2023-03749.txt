Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
24.06.2024

Saksnummer
2023-03976

Tjenesteytere
Norwegian Air Shuttle

Klager har i det vesentlige anført

Klager, to personer, skulle reise med DY1792 fra Oslo til Alicante den 30. oktober 2023
kl. 15:30, med retur den 16. november 2023. Den 30. oktober mottok klager en e-
post fra flyselskapet om endring i reiseruten.  Reisen startet først med en forsinkelse
hvor flymaskinen ikke kom seg fra gaten og klager ble sittende i flyet i fire timer. Etter
hvert kom flyet seg fra gaten, men da ble det opplyst over høytaleranlegget at det var
motorproblemer. Det ble enda en time venting i flyet hvor det til slutt ble informert om
at flyvningen var kansellert. 

Klager ble omrutet kostnadsfritt til dagen etter. De reiste den 3. november.

Klager krever standarderstatning i henhold til EU-forordning 261/2004.

Tjenesteyterne har i det vesentlige anført
Norwegian har anført at DY1792 den 30. oktober 2023 ble kansellert da flyet ble blokkert
av et annet fly (DY1308). Dette flyet satt fast mellom gaten og taxebanen grunnet det
glatte underlaget med mye snø. Disse to flyene hadde samme planlagte avgangstid fra
Oslo. 

Norwegian har lagt med flere dokumentasjoner i saken, som:
- Bevegelseslogg
- E-poster om uregelmessigheter fra OCC
- SMS sendt til passasjerene
- METAR og dekodet Metar
- Dokumentasjon vedrørende værforholdene

Passasjerene ble ombooket gratis neste morgen, men bestemte seg for å endre den
til en annen flyvning D85321 den 3. november 2023. I henhold til avgjørelsen fra EU-
domstolen i sak C-402/07 (Sturgeon) skal passasjerene som er berørt av en forsinkelse
kompenseres i henhold til vilkårene fastsatt i artikkel 7 i EU-forordning 261/2004 når de
når den endelige destinasjonen tre timer eller mer etter opprinnelig planlagt ankomsttid.
Artikkel 5 nr. 3 fritar for plikten til å utbetale erstatning under forutsetning av at den
aktuelle kanselleringen «er forårsaket» av ekstraordinære omstendigheter, som ikke
kunne vært unngått selv om alle rimelige tiltak var iverksatt. Ugunstige værforhold som
i dette tilfellet skal anses å falle utenfor flyselskapets kontroll. Ingen andre rimelige tiltak
kunne iverksettes (som f.eks. å kjøpe billetter med andre flyselskaper eller ombooke
klager til en ny flyvning) da værforholdene påvirket alle flyselskaper.

Norwegian viser også til avgjørelsen av EU-domstolen i sak C-315/15 (Pešková). Ifølge
denne kan en hendelse på en flygning som inngår i en serie av sekvensielle flyginger
kvalifisere som en ekstraordinær hendelse i forhold til forsinkelser av de påfølgende
flygingene, ettersom målsettingen om å sikre et høyt beskyttelsesnivå for flypassasjerer
etterfulgt av EU-forordning 261/2004, som spesifisert i punkt 1 i denne, betyr at
luftfartsselskaper ikke må oppmuntres til å avstå fra å iverksette de nødvendige tiltakene
ved en slik hendelse ved å prioritere opprettholdelsen og punktligheten til deres
flyvninger fremfor målet om sikkerhet.

Omstendigheter som er utenfor luftfartsselskapets kontroll, er hendelser som ikke er
forårsaket av en handling eller unnlatelse fra luftfartsselskapet. Norwegian anser derfor
at denne uregelmessigheten, som var forårsaket av ugunstige værforhold, ligger utenfor
deres kontroll.

Norwegian kan ikke imøtekomme klagers krav om standarderstatning.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at kanselleringen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det
er flyselskapet som må godtgjøre at det foreligger et slikt spesielt tilfelle. Flyselskapet
må videre godtgjøre at de har truffet alle rimelige tiltak for å unngå forsinkelsen. I tråd
med EU-domstolens avgjørelse C-74/19 kan en hendelse på en forutgående flyvning
kvalifisere som en ekstraordinær omstendighet der hendelsen forårsaker forsinkelser for
de etterfølgende flyvningene. Forutsetningen er at det er en direkte årsakssammenheng
mellom den ekstraordinære omstendigheten og forsinkelsen av påfølgende flyvning. 

Nemnda oppfatter det som at det var kaos på Oslo Lufthavn grunnet utfordrende
værforhold i form av snø og glatt underlag. Dette påvirket både lokalisering av ansatte
og håndtering av ulike tjenester som er nødvendig for flyavgangene. Det var også en
flymaskin som hadde sklidd og satt fast mellom gaten og taxebanen. Denne flymaskinen
blokkerte for andre fly. I tillegg til dette oppsto det tekniske problemer med flyets APU.
Reserveutstyret som skulle benyttes (mobil bakketjeneste) hadde problemer med å
komme frem til flyet pga det glatte underlaget. Nemnda mener at flyselskapet har
godtgjort at de dominerende årsakene til kanselleringen må anses som ekstraordinære
omstendigheter som ikke kunne vært unngått selv om alle rimelige tiltak var truffet.
Værforholdene påvirket alle flyselskaper, og Norwegian forsøkte å minimere ulempene
for klager ved å ombooke flyet til neste morgen. Klager valgte å reise den 3. november.
Denne endringen ble gjort kostnadsfritt. 

Nemnda har med dette kommet frem til at klager ikke har rett på standarderstatning
grunnet uregelmessigheten.

Vedtak

Transportklagenemnda anbefaler ikke at klager gis medhold.