Vedtak i Transportklagenemnda - Fly

Sammendrag

Krav om dekning av mellomlegg til nye flybilletter grunnet kansellering.

Dato
27.06.2023

Saksnummer
2022-02908

Tjenesteytere
SAS

Klager har i det vesentlige anført

Personen klagen gjelder (1 person) skulle reise med SAS fra Oslo til Alicante via
Stockholm den 11. juli 2022 (SK1571). Planlagt retur var den 28. juli. Utreiseflyvningen ble
kansellert grunnet streiken. SAS har refundert billetten og utbetalt standarderstatning
etter EU-reglement. Flyselskapet nekter imidlertid å refundere mellomlegget til ny billett.
Flyselskapet har uttalt at siden klager kjøpte ny flybillett før SAS kansellerte, har han ikke
krav på å få dekket mellomlegget. 

Klager bemerker at den nye billetten ble kjøpt etter at streiken var i gang og kun fordi
SAS hadde varslet om at avgangen hans ville bli rammet av streik (noe den også ble). Da
avgangen ble kansellert fikk klager beskjed av SAS om at flyselskapet ikke kunne hjelpe
til med ny flybillett. SAS forventet med dette at klager skulle sitte passiv og se på at ferien
ble ødelagt.

Ny flybillett fra Norge til Spania kostet 3344 NOK. SAS har refundert opprinnelig billett
pålydende 1476 NOK (Returreisen med SAS ble benyttet. Klager avbestilte returen på de
nye billettene (Flex-billetter)).  Det er fremsatt krav om at SAS dekker de resterende 1868
NOK i merkostnad for ny utreisebillett.

Tjenesteyterne har i det vesentlige anført
SAS har ikke fremmet tilsvar til Transportklagenemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. SAS har ikke
fremmet tilsvar i saken.

Basert på sakens dokumentasjon legger nemnda til grunn at klagers utreise den 11. juli
2022 ble kansellert, og at formell beskjed om dette kom pr. e-post den 10. juli 2022. 

Kansellering gir passasjeren rett til standarderstatning med mindre flyselskapet
godtgjør at innstillingen skyldtes ekstraordinære omstendigheter som ikke kunne
vært unngått selv om alle rimelige tiltak var truffet, jf EU-forordning 261/2004
artiklene 5 og 7. Nemnda finner det overveiende sannsynlig at kanselleringen
skyldtes pilotstreiken. Nemnda har i tidligere praksis konkludert med at denne ikke
er å anse som en ekstraordinær omstendighet som fritar for ansvar til å utbetale
standarderstatning. Basert på avstanden mellom Oslo og Alicante har klager rett på 400
EUR for kanselleringen, jf. EU-forordning 261/2004 artikkel 7 punkt 1 bokstav b). Klager
har opplyst at SAS har utbetalt standarderstatning. Dersom det er 400 EUR per person
SAS har utbetalt, er dette kravet oppgjort.

Spørsmålet for nemnda er om klager kan kreve dekket sine merutgifter til egen omruting
fra Norge til Spania.

Ved kansellering har passasjeren valget mellom omruting eller refusjon av flybillettene, jf.
EU-forordning 261/2004 artikkel 8. 

Det følger av fast nemndpraksis og av EU-kommisjonens tolkningsveileder til
forordningen at passasjeren kan kreve refusjon av utgifter til omruting gjort på
egenhånd dersom selskapets tilbud og assistanse ikke kan regnes som tilstrekkelig etter
forordningen. Klager ble ikke tilbudt omruting.   

Nemnda mener at flyselskapet i henhold til EU-forordning 261/2004 skal ha en rimelig
sjanse til å omrute passasjeren før passasjeren eventuelt ordner omruting på egenhånd
og krever dette dekket av selskapet. I denne saken er det imidlertid tydelig at SAS ikke
klarte å tilby omruting. Det vises til e-post sendt til klager den 10. juli hvor det sto:
"Unfortunately, we are unable to find a suitable alternative for you. During the summer
season there are limited seats available on the market. This means that we are not able
to find a new seat within the same time frame as your current booking". 

Det følger av dette at klager har rett på dekning av egne omrutingsutgifter. Nemnda
anbefaler derfor at SAS utbetaler 1868 NOK til klager. 

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at SAS utbetaler 1868 NOK til klager.