Vedtak i Transportklagenemnda - Fly

Sammendrag

Krav om refusjon av PCR-test og ulempeerstatning som
følge av feil informasjon på flyselskapets nettsider.

Dato
03.01.2023

Saksnummer
2022-01425

Tjenesteytere
Qatar Airways

Klager har i det vesentlige anført

Klager hadde billett med Qatar Airways for å reise fra Oslo til Kuala Lumpur via Doha den
18. mai 2022. Klager anfører at hun hadde en hurtigtest (RAT) som hun fremviste, men
at hun fikk informasjon om at denne ikke var godtatt og at hun måtte ta en PCR-test på
flyplassen, slik at hun kunne få bli med flyet.

Klager anfører at det var oppgitt både på Qatar Airways' nettsider og på malaysiske
helsemyndigheters nettsider at hurtigtester var godtatt for delvis vaksinerte og ikke-
vaksinerte passasjerer fra og med 1. mai 2022. Klager anfører at det ikke var henvist til
Timatic noe sted på selskapets nettsider.

Klager krever refusjon av PCR-testen på 2500 kroner og ulempeerstatning for
feilinformasjonen fra Qatar Airways.

Tjenesteyterne har i det vesentlige anført
Qatar Airways har anført at uvaksinerte og delvis vaksinerte malaysiske statsborgere i
henhold til Timatic og CDMS måtte ha PCR-test. Selskapet har anført at RAT-tester ikke
var akseptert på tidspunktet for klagers reise.

Nemnda bemerker

På bakgrunn av sakens opplysninger legger nemnda til grunn at klager hadde en RAT-
test, men at hun fikk forklart at hun ikke fikk bli med Qatars flyvning med mindre hun
kunne fremvise en PCR-test, som hun da måtte ta på flyplassen.

Ettersom klager fikk reise med flyvningen, men hun pådro seg ekstra utgifter som
følge av anført feilinformasjon fra selskapet, behandler nemnda saken som et krav om
refusjon av utgifter på erstatningsrettslig grunnlag.

Vilkårene for erstatning er:
a) ansvarsgrunnlag 
b) et økonomisk tap
c) adekvat årsakssammenheng

Klager har anført at det fremgikk både av Qatar Airways' nettsider og malaysiske
helsemyndigheters nettsider at hurtigtester var godtatt som dokumentasjon før klagers
reise den 18. mai 2022. Qatar Airways har anført at det var oppgitt i systemene de
bruker på flyplassen at passasjeren måtte ha en PCR-test. Selskapet har ikke imøtegått
klagers anførsler om at det var informert på selskapets nettsider at også hurtigtester
var godtatt. Nemnda mener at Qatar Airways har opptrådt uaktsomt ved å ikke sørge
for at informasjonen på nettsidene deres stemte overens med informasjonen i Timatic.
Klager har fremlagt dokumentasjon på at informasjonen var tilgjengelig på nettsidene
til selskapet før klagers reise. Klager har lidt et økonomisk tap pålydende 2500 kroner.
Det er adekvat årsakssammenheng mellom Qatar Airways' informasjon og klagers
økonomiske tap.

Nemnda mener etter dette at Qatar Airways må refundere klagers utgifter til PCR-test på
2500 kroner.

Det neste spørsmålet er om klager har rett på ulempeerstatning for stresset ved å måtte
skynde seg og ta en PCR-test på flyplassen.

Nemnda mener at det ikke finnes noen hjemmel for det tapet som klager krever dekning
for, og mener derfor at klager ikke har krav på erstatning ut over utgifter til PCR-test.

Vedtak

Transportklagenemnda anbefaler at selskapet dekker klagers utgifter til PCR-test på 2500
kroner, og for øvrig at klager ikke gis medhold.