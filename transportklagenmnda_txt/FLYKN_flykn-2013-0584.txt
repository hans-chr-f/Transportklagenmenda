Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
13.01.2014

Saksnummer
584/13F

Tjenesteyter
Norwegian Air Shuttle ASA

Krav om standarderstatning grunnet forsinkelse.

Klager har i det vesentlige anført:

Klager skulle reise fra Tromsø til Oslo den 1. mai 2013 kl. 16:40 med DY377. Like før avgang
mottok klager en sms om at avgangen var forsinket til ca. kl. 19:10.

På grunn av den lange forsinkelsen bestilte klager nye billetter med et annet selskap.

Klager mener en teknisk svikt ikke kan anses å være utenfor flyselskapets kontroll, så fremt
flyselskapet ikke kan bevise dette.

Klager krever standarderstatning i henhold til EU-forordning 261/2004. Videre krever klager
refusjon av nye billetter med SAS, kroner 5 118.

Norwegian har i det vesentlige anført:

DY377 ble forsinket 2 t 10 min grunnet uforutsett teknisk problem, det vises til fremlagt
teknisk rapport. Hendelsen var ekstraordinær og utenfor Norwegians kontroll.

Dom C-549/07, Wallentin-Hermann v Alitalia, prøver å definere ekstraordinære
omstendigheter, og i henhold til dommen kan tekniske problemer som oppdages under
vedlikehold ikke defineres som ekstraordinære omstendigheter. I dette tilfellet ble feilen
oppdaget under drift. Videre fremkommer det at man ikke kan utelukke at tekniske feil
utgjør ekstraordinære omstendigheter dersom den stammer fra hendelser som er utenfor
flyselskapets normale virksomhet og ligger utenfor deres faktiske kontroll. Hendelser som ikke
er en del av Norwegians normale virksomhet er hendelser som ikke forekommer gjentagende
ved drift av flymaskinen.

Norwegian kan bekrefte at flyselskapet følger alle vedlikeholdsprogram pålagt av
myndighetene og flyprodusenten, og at det tekniske problemet oppstod under drift og
utenfor planlagt vedlikehold.

I henhold til Montrealkonvensjonen artikkel 19 og Luftfartsloven § 10-20, er fraktføreren
ansvarlig for tap som følge av forsinkelse ved lufttransport av passasjerer, reisegods og
gods, med mindre han godtgjør at han selv og hans folk har tatt alle forholdsregler som med
rimelighet kan kreves for å unngå tapet, eller at dette ikke har vært mulig for dem.

Ved forsinkelser booker Norwegian om sine passasjerer til neste ledige avgang. På grunn av
denne forsinkelsens varighet, ble det ikke tilbudt ombooking.

På grunnlag av ovennevnte kan Norwegian ikke imøtekomme klagers krav om
standarderstatning eller utgifter til nye billetter.

Nemnda bemerker:

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU- domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Forsinkelsen var på under tre timer. En slik forsinkelse gir ikke rett til erstatning etter EU-
forordningen. En slik forsinkelse gir heller ikke rett til omruting, jf. forordningen artikkel 1
bokstav c iii). (Rett til omruting forutsetter en forsinkelse på minst fem timer.)

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.