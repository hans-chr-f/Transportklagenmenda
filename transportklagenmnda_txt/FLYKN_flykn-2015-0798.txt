Vedtak i Transportklagenemnda - Fly

Sammendrag

Krav om refusjon av utgifter grunnet kansellering.

Dato
10.05.2016

Saksnummer
0798/15F

Tjenesteyter
Norwegian Air Shuttle ASA

Klager har i det vesentlige anført:

Klager skulle reise fra Alta til Bergen via Oslo den 8. april 2015 kl. 11:50. DY321 fra Alta til Oslo
ble kansellert grunnet værforhold, klager ble booket om til dagen etter.

Klager krever refusjon av utgifter til hotell, mat og drosje. Videre krever han refusjon av tapt
arbeidsinntekt samt refusjon av parkeringsutgifter.

Det vises for øvrig til klagers brev.

Norwegian har i det vesentlige anført:

DY321 ble kansellert grunnet værforholdene i Alta, det vises til fremlagt dokumentasjon.
Klager ble booket om til dagen etter. Hendelsen var ekstraordinær og utenfor Norwegians
kontroll.

I de tilfeller hvor en uregelmessighet er forårsaket av en ekstraordinær omstendighet, er
flyselskapet unntatt fra forpliktelse til å utbetale kompensasjon. I henhold til EU-forordning
261/2004 artikkel 5(3) skal et transporterende flyselskap ikke være pålagt å betale erstatning
i samsvar med artikkel 7, dersom det kan godtgjøre at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Omstendigheter som er utenfor flyselskapets kontroll er hendelser som ikke er forårsaket av
en handling eller unnlatelse av flyselskapet.

I henhold til Montrealkonvensjonen artikkel 19 og Luftfartsloven § 10-20, er fraktføreren
ansvarlig for tap som følge av forsinkelse ved lufttransport av passasjerer, reisegods og
gods, med mindre han godtgjør at han selv og hans folk har tatt alle forholdsregler som med
rimelighet kan kreves for å unngå tapet, eller at dette ikke har vært mulig for dem.

Norwegian har refundert klagers utgifter til mat, hotell og drosje, men kan ikke imøtekomme
hans krav utover dette.

Det vises for øvrig til Norwegians brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda legger på bakgrunn av de foreliggende opplysninger til grunn at kanselleringen
skyldtes værforholdene i Oslo. Nemnda viser til den fremlagte dokumentasjon herunder
værrapporten. Nemnda er av den oppfatning at dette er å anse som en ekstraordinær
omstendighet i forordningens forstand. Nemnda finner videre godtgjort at kanselleringen ikke
kunne vært unngått selv om alle rimelige tiltak var truffet. Kanselleringen gir etter dette ikke
rett til standarderstatning etter forordningen.

Anvendelse av EU-forordningen berører ikke en passasjers rett til erstatning på annet
grunnlag.

Klager kom frem til forsinket frem til Bergen. Han har opplyst at han ble påført tap i form
av tapt arbeidsfortjeneste og parkering. Norwegian er i henhold til luftfartsloven § 10-20
ansvarlig for tap som følge av forsinkelse, med mindre selskapet godtgjør at det har tatt alle
forholdsregler som med rimelighet kan kreves for å unngå tapet, eller dette ikke har vært
mulig for dem.

Nemndas er av den oppfatning at Norwegian i dette tilfellet ikke hadde mulighet til å unngå
kanselleringen og den påfølgende forsinkelsen til Bergen. Forsinkelsen gir således ikke rett til
erstatning etter luftfartsloven.

Nemnda traff etter dette slikt

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.