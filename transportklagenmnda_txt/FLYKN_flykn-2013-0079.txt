Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
04.09.2013

Saksnummer
079/13F

Tjenesteyter
Norwegian Air Shuttle ASA

Krav om standarderstatning grunnet forsinkelse.

Klager har i det vesentlige anført:

Klager skulle reise fra Ålesund til Gran Canaria den 27. desember 2012 med DY2861. Flyet ble
forsinket over fem timer.

Klager krever standarderstatning.

Klager fikk 75 kroner per person i matpenger. Klager reiser spørsmål om dette er tilstrekkelig.

Norwegian har i det vesentlige anført:

DY2861 ble forsinket 5 t 40 min grunnet et uforutsett teknisk problem med nesehjulet,
det vises til rapport. Hendelsen ble forårsaket av ekstraordinære omstendigheter utenfor
Norwegians kontroll.

Dom C-549/07, Wallentin-Hermann v Alitalia, prøver å definere ekstraordinære
omstendigheter, og i henhold til dommen kan tekniske problemer som oppdages under
vedlikehold ikke defineres som ekstraordinære omstendigheter. Norwegian kan bekrefte at
flyselskapet følger alle vedlikeholdsprogram pålagt av myndighetene og flyprodusenten, og at
det tekniske problemet oppstod under drift og utenfor planlagt vedlikehold.

I henhold til EU-forordning 261/2004, er flyselskapene unntatt fra videre kompensasjon hvis
årsaken til kanselleringen er ekstraordinære omstendigheter utenfor flyselskapets kontroll
som forhindrer flyvningen.

Norwegian kan på grunnlag av ovennevnte ikke imøtekomme klagers krav.

Det vises for øvrig til Norwegians brev.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med fem timer og førti minutter.

Forsinkelse som medfører at passasjerene kommer frem til det endelige bestemmelsesstedet
tre timer eller mer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 [C-402/07] og i sak Nelson m.fl. av 23. oktober 2012 [C-581/10] .

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå forsinkelsen.

Forsinkelsen skyldtes i dette tilfellet feil ved flyets nesehjul.

Saken er forelagt Luftfartstilsynets tekniske avdeling som ikke har noen bemerkninger til
flyselskapets beskrivelse av den tekniske feilen eller den fremlagte dokumentasjonen.

Nemnda legger på bakgrunn av de foreliggende opplysninger til grunn at feilen oppsto uten
forvarsel til tross for at rutinemessig teknisk vedlikehold var gjennomført.

I den foreliggende situasjon var det etter nemndas vurdering ikke praktisk mulig å treffe tiltak
for å unngå feilen eller forsinkelsen. Forsinkelsen gir derfor ikke rett til standarderstatning
etter EU-forordningen.

Ved lengre forsinkelser plikter flyselskapet i henhold til EU-forordningen å tilby gratis måltider
og forfriskninger som står i rimelig forhold til ventetiden. Klager ble tilbudt matvoucher på
75 kroner per person. Nemnda er enig med klager i at dette er for lite ved en forsinkelse i
Ålesund på over fem timer på dagtid. Nemnda anbefaler at Norwegian erstatter rimelige og
sannsynliggjorte utgifter ut over dette.

Vedtak:

Transportklagenemnda - fly anbefaler at Norwegian erstatter eventuelle sannsynliggjorte og
rimelige utgifter til mat/drikke. For øvrig finner nemnda ikke å kunne anbefale at klager gis
medhold.

Vedtaket var enstemmig.