Vedtak i Pakkereisenemnda

Sammendrag

Krav om refusjon grunnet utflukt som ikke var inkludert.

Dato
21.08.2018

Saksnummer
2018-01555

Tjenesteytere
Amisol Travel AS

Klager har i det vesentlige anført

Klager bestilte rundreise i Egypt for tre personer i perioden 25.03.2018 - 08.04.2018.
Totalpris kr. 49.485. Reisen bestod av noen dager på cruise på Nilen og vel en uke på
hotell i Sharm el Sheikh.

Før klager bestilte reisen, ba hun om å få en bekreftelse på hva reisen kostet, hva som
var inkludert og ikke inkludert i prisen. Klager fikk svar om at utflukter underveis og
guide under hele rundreisen var inkludert. Følgelig trodde klager at alle utfluktene og
guide var inkludert i tiden de var på rundreise.

Av programmet fremgikk det at de kom til Aswan kveldstid dag fire og skulle fly til Kairo
etter frokost dag fem. Det viste seg underveis at de skulle fly til Kairo et døgn senere,
dag seks, og at det hverken var inkludert noen utflukter eller guide dag fem i Aswan.
Guiden under reisen påtok seg dette mot en betaling på USD 360. Klager valgte å delta
på dette og ønsker beløpet refundert. Dette var den eneste muligheten de hadde til å
se de stedene Amisol hadde beskrevet i reisebeskrivelsen; Phila tempel, Edfu tempel,
Elepantine-øya og Abu Simbel. Klager trodde disse stedene var lagt inn i reiseruten,
men at det var blitt en feil i selve programmet. Klager stiller spørsmål ved hvorfor
Amisol har beskrevet steder de ikke hadde tid til å besøke. Alternativet for klager hadde
vært å oppholde seg i eller i nærheten av båten hele dagen. Dette anså klager som en
bortkastet dag, så de valgte å følge guiden på tur. 

Klager fikk svar fra Amisol om at stedene var beskrevet fordi gjestene skulle vite at det
"var muligheter for et besøk". Ved avreise dag fem hadde det imidlertid vært helt umulig.
Klager hadde bedt om å få opplyst hva som ikke var inkludert, og hva de eventuelt kunne
bestille på forhånd. De ikke fikk noen tilbakemelding om dette. Videre ble det informert
om at Amisol Travel hadde opplyst at endringer i programmet kunne skje. Dette måtte
etter klagers syn dreie seg om uforutsette hendelser, noe det ikke var. Allerede i januar
2018 var returdato fra Aswan opplyst å være 30. mars, dvs. dag seks.

De mistet en dag i Sharm el Sheikh og klager kunne krevd refusjon for dette. Da hun ikke
visste hvor mye av reisens kostnader som ble betalt til hotellet, valgte de heller å kreve
utgiftene til utflukten refundert. 

Klager har følgende kommentarer til Amisols tilsvar:
1. Flytidene har ikke endret seg. Allerede 21. januar var avreisen fra Kairo oppsatt til å
være 30. mars. 

2. Programmet dag to stemmer ikke. Arrival time til Luxor var 17.50 ifølge flybilletten.
Klager kom såpass sent til båten at de kun fikk se ett tempel den kvelden. Siden det var
mørkt og det var sent, ble det en kort og ikke fullgod sightseeing. Den oppgitte lunsjen
ble det ikke noe av.

3. På kvelden dag fire fikk klager opplyst av guiden at de ikke skulle reise tilbake om
morgenen dag fem som oppgitt i programmet. Dette kom overraskende på klager, og
de var glade for at guiden påtok seg å vise dem rundt mot betaling. Alternativet var ikke
særlig forlokkende. Det fristet ikke å gå i land for å bli overfalt av masete selgere eller
tilbringe en hel dag på båten. Klager kunne heller ikke melde seg på ekstra utflukter
og stiller spørsmål om hvem dette skulle vært til. Det var ingen reiseleder der. Klagers
gruppe på tre var de eneste nordmennene på båten. Klager mener de burde vært gjort
oppmerksom på det på forhånd. Klager var sikre på at Amisol ville være fornøyd med
at de hadde løst problemet som oppsto som følge av Amisols feil, og ikke minst for
at de ble gjort oppmerksom på feilen, slik at de kunne rette opp reiseprogrammet på
internett. 

4.  Klager gikk ut fra at siden Amisol feilaktig hadde "bestemt" at klager skulle dra fra
Aswan tidlig dag fem, måtte de sløyfe nærmere beskrivelse av utfluktene denne dagen,
selv om disse i utgangspunktet var inkludert. Selve Aswan og stedene klager kunne
besøke fra Aswan var nærmere beskrevet i rosende omtale i programmet på nettet.
Klager stiller seg spørrende til vitsen med dette dersom de ikke skulle dit og heller ikke
hadde mulighet til å reise dit. Klager mener dette ville ha vært "lureri" for å få solgt
reiser. Klager hadde på forespørsel fått oppgitt at alle utflukter var inkludert, uten noe
forbehold.  

Klager fikk ikke noen informasjon om alle tidspunkter for besøk som var inkludert, slik
Amisol Travel hevder.

Klager krever et prisavslag på USD 120 per person, totalt USD 360.

Det vises for øvrig til korrespondanse fra klager.

Tjenesteyterne har i det vesentlige anført
Amisol Travel bekrefter at det ble endringer på flyreisen tilbake fra Aswan til Kairo og
videre til Sharm el Sheikh. Flytidene mellom disse to byene kan dessverre endre seg på
grunn av endringer i oppsatte innenriksflyvninger i Egypt.

Følgende utflukter er inkludert i reisen og beskrevet på deres internettsider:

"Oversikt rundreiseprogram

DAG 1
Ankomst søndag 
Møte med reiseleder& guide
Transport til hotell i Sharm el Sheikh

DAG 2
Avreise med fly til Luxor (via Kairo)
Transport til cruisebåt på Nilen
Lunsj serveres ombord
Guidet tur til Karnak og templene i Luxor
Middag på båten

DAG 3
Frokost på båten
Guidet tur til Kongenes dal og Dronning Hatshepsuts tempel
Cruise til Edfu via Esna
Overnatting i Esna

DAG 4
Frokost på båten
Guidet tur til Horus temple i Edfu
Guidet tur til templene i Komombo
Overnatting i Aswan

DAG 5
Frokost ombord
Flytur til Kairo
Besøk i det egyptiske museum
Lunsj serveres ved pyramidene
Guidet tur rundt pyramidene 
Flytur til Sharm el Sheikh

Som programmet viser, var det ikke inkludert utflukter i Aswan.

Da det ble en ekstra dag i Aswan, hadde klager muligheten til å melde seg på ekstra
utflukter. Disse er beskrevet på Amisol Travels internettsider, men som programmet
viser er de ikke inkludert i selve rundreisen.

Amisol Travel har sendt klager følgende e-post den 10.01.18:
"Pris på Ramses Rundreise med avgang 25.3.18, 2 uker
Dobbeltrom kr 30 790,-
Enkeltrom kr 18 695,-

Pris og tilgjengelighet p.t.

Prisen inkluderer:
Fly tur /retur Sharm el Sheikh/Oslo (utreise/hjemreise)

Innenriksfly i Egypt:
Sharm el Sheikh/Kairo
Kairo/Luxor
Aswan/Kairo
Kairo/Sharm el Sheikh

Cruise med helpensjon fra Luxor til Aswan.
Utflukter underveis

Kairo:
Besøk i Nasjonalmuseet
De 3 pyramidene i Giza samt Sfinksen

Guide under hele rundreisen.

Første natt på turen samt uke nr 2, på hotell i Sharm el Sheikh.
Her kan vi per i dag ikke bekrefte hvilket hotell.

Legger ved en lenke til beskrivelsen av rundreisen
https://www.amisol.no/reisemal/egypt/rundreise/"

Amisol Travel kan ikke se at det foreligger grunnlag for refusjon da utfluktene i Aswan
ikke var beskrevet som inkludert.

Det vises for øvrig til korrespondanse fra Amisol Travel AS.

Nemnda bemerker

Arrangøren kan ikke endre avtalevilkårene eller reisens spesifikasjoner til ulempe for
kunden etter avtaleinngåelse med mindre det er tatt forbehold om å endre spesielt
angitte ytelser og forbeholdet uttrykkelig fremgår av den enkelte avtale, reisebevis eller
annet avtaledokument.

De fleste reisearrangører inntar forbehold om endringer i sine vilkår, slik også Amisol har
gjort.  Spørsmålet er imidlertid hvor langt et slikt forbehold rekker.

Arrangøren plikter å underrette kunden skriftlig så snart som mulig dersom han ønsker
å endre betingelser eller innhold.  Arrangøren plikter også å underrette kunden om at
kjøpet under visse omstendigheter kan heves eller at det kan kreves prisavslag.  Alle
forbehold må leses innskrenkende mot arrangøren med blikk for det overordnede
synspunkt at det som leveres skal være forenlig med det produktet som er bestilt og
betalt før avreise.

I dette tilfellet ble reisen endret slik at klageren fikk en dags kortere hotellopphold fordi
flyreisen fra Aswan til Kairo ble utsatt med et døgn.  Slik nemnda ser det, er dette ikke en
endring som kan foretas under dekke av at det er tatt forbehold om endringer i avtalen.

Det fremgår av vedleggene at den elektroniske billetten som oppgir flytider og datoer
er utstedt 21. januar.  I denne billetten oppgis avreise fra Aswan til 30. mars, og ikke 29.
mars som opprinnelig avtalt.  Flybilletten er utstedt mer enn to måneder før avreisen
fra Norge.  Etter nemndas syn plikter arrangøren i et slikt tilfelle å gjøre kundene
oppmerksom på endringen.  Hadde det vært gjort kunne kundene ha planlagt hvordan
dagen skulle benyttes.  Ett døgns hotellopphold med helpensjon kunne også ha vært
avbestilt.  Slik det nå ble hadde de kun to valg, enten å bli ombord i båten og mer eller
mindre kaste bort dagen eller å betale det guiden forlangte for en guidet tur. 

Etter nemndas syn var det som ble levert beheftet med mangler slik det fremgår
av beskrivelsen ovenfor.  Nemnda anbefaler etter en samlet vurdering av det gis et
prisavslag, som passende kan settes til kr. 1.000 pr. reisende, totalt kr. 3.000.

Vedtak

Pakkereisenemnda anbefaler at det blir gitt et prisavslag på kr. 1.000 pr. reisende, totalt
kr. 3.000.