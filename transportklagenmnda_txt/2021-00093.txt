Vedtak i Transportklagenemnda - Fly

Sammendrag

Krav om full refusjon av billetter grunnet
kansellering som følge av covid-19 pandemien.

Dato
24.08.2021

Saksnummer
2021-00093

Tjenesteytere
Norwegian Air Shuttle

Klager har i det vesentlige anført

Klager (to personer) hadde bestilt flybilletter t/r Oslo - Krakow for reise 23. desember
2020 - 2. januar 2021, pris kroner 2 952. Den 11. november kl. 17.00 mottok klager en e-
post fra Norwegian om at hennes flyvning var kansellert. Klager fikk i e-posten kun tilbud
om refusjon i form av CashPoints. Det vises til fremlagt dokumentasjon. 

Klager sendte umiddelbart en e-post til Norwegian hvor hun krevde full refusjon i form
av penger. Kl. 17.10 samme dag mottok klager et automatisk svar fra Norwegian om at
de hadde mottatt hennes henvendelse. 

Norwegian hevder klager har kansellert reisen på eget initiativ før Norwegian kansellerte
flyvningene. Dette stemmer ikke. 

Klager krever full refusjon av billetten i form av penger, kroner 2 952.

Tjenesteyterne har i det vesentlige anført
Norwegian har ikke avgitt uttalelse til nemnda. Til klager har flyselskapet i det følgende
uttalt:

Norwegian kan ikke tilby refusjon i dette tilfellet da klager på eget initiativ kansellerte
reservasjonen før Norwegian kansellerte flyvningene.

Nemnda bemerker

Tjenesteyter har ikke fremmet tilsvar i saken. Nemnda kan likevel treffe vedtak
på grunnlag av de opplysningene som er fremkommet tidligere i saken, jf.
transportklagenemndforskriften § 5-3 tredje ledd. 

Klager har opplyst at flyselskapet informerte klager om kanselleringen den 11. november
som er mer enn 14 dager før planlagt flyvning. Kanselleringen gir dermed ikke rett til
standarderstatning etter EU-forordning 261/2004, jf. forordningens jf. artikkel 5 punkt 1.
bokstav c) i). Dette er heller ikke krevet. 

Etter EU-forordningens artikkel 8 gir kansellering passasjeren rett til omruting eller
refusjon av billettprisen. 

Til klager har Norwegian hevdet at klager ikke har krav på refusjon av billettene, da hun
kansellerte sin bestilling på eget initiativ før Norwegian kansellerte flyvningene. Klager
hevder at dette ikke medfører riktighet. Klager har fremlagt e-post fra Norwegian med
teksten "We're sorry to inform you that your flight has been cancelled as a result of
Covid-19". Det fremgår av overskriften i mailen at den gjelder klagers booking. Nemnda
finner det ikke sannsynlig at Norwegian ville sendt klager denne e-posten dersom hun
allerede hadde kansellert sin bestilling. Klagers flyvning ble således kansellert mens hun
hadde gyldig billett, og hun har rett på refusjon etter EU-forordningen artikkel 8. 

Nemnda anbefaler at Norwegian refunderer klagers billetter. For nemnda ser det ut som
klager opprinnelig betalte billettene med CashPoints. Norwegian har da etter nemndas
syn anledning til å gjøre den aktuelle refusjonen i CashPoints, som innebærer refusjon av
den fulle billettprisen.

Vedtak

Transportklagenemnda anbefaler at Norwegian refunderer klagers billetter.