Vedtak i Pakkereisenemnda

Sammendrag

Krav om prisavslag da bagasjen ble forsinket en uke grunnet tekniske
problemer med bagasjebåndet på Oslo Lufthavn Gardermoen.

Dato
14.11.2016

Saksnummer
2016-00036

Tjenesteytere
TUI Norge AS

Klager har i det vesentlige anført

Klager bestilte en 2 ukers reise for 3 personer med innkvartering på Family Life Baia De
Conte, Porto Conte, Sardinia i perioden 13.07.2016 – 27.07.2016.

Klager fikk først sin bagasje en uke etter ankomst. En uke uten de personlige eiendelene
som skal gi en god ferie mener klager er en vesentlig mangel på reisen. 

Det gikk 3 dager av en badeferie til shopping, og klager bestilte ingen shoppingferie.
Nettopp derfor bestilte klager innkvartering i Porto Conte, et sted ute på landet. Tre
dager ble fullstendig ødelagt, i tillegg til påkjenningen dette ga familien denne uken. Hele
uken ble ødelagt av venting på bagasje, mangel på informasjon og aggresjoner rundt
dette. Hadde klager fått beskjed om at det ville ta en uke før bagasjen kom, så kunne de
innrettet seg deretter. 

Erstatningen som tilbys tilsvarer 1 dag. Klager finner dette uakseptabelt da de fikk 3
dager helt ødelagt, i tillegg til at den første ferieuken ble langt fra forventet.
Star Tour skriver " Hvis gjestene vil ha kompensasjon for det som skjedde på flyplassen
så må de gå rett på Oslo airport Gardemoen, ikke gjennom oss"
Klagers svar: «Vi har kjøpt en vare/tjeneste av Star Tour og forholder oss til de. Vi har
aldri gjort en avtale direkte med Oslo airport Gardemoen. Det er Star Tour sitt ansvar
som kunde på Gardemoen og ta reklamasjonen med de.»
Klager ble ikke informert om det var problemer med bagasjebåndet mens de befant seg
på Oslo Lufthavn Gardemoen. 
Klager skrev under på at de fikk 150 Euro på morgenen den 14.07.2016 fordi bagasjen
manglet og klager oppfattet dette som en skriftlig bekreftelse på at bagasjen manglet.
Klager spurte guidene på stedet etter bagasjen hver dag. At dette ikke er notert, vitner
om dårlige rutiner hos Star Tour. 

Klager krever et prisavslag på kr. 17.449.

Tjenesteyterne har i det vesentlige anført
Star Tour har kontaktet direktøren i Reise Utland i Virke, Sverre Mc Seveny-Åril for bistand
til å løse de kundehenvendelsene de mottok etter at bagasjebåndet på Oslo Lufthavn
Gardermoen stoppet opp onsdag den 13.07.2016. 

Etter pakkereiseloven kan kunden ha krav på prisavslag selv om han ikke har hatt
et økonomisk tap. Prisavslaget skal vurderes skjønnsmessig ut fra hvor stor denne
mangelen har vært for kunden. Tidligere nemndsvedtak har konkludert med 20-25 % i
prisavslag avhengig av type bagasje, spesialbagasje, hvor mange kofferter, og hvor lenge
bagasjen ble borte. 
Klager mottok bagasjen en uke etter ankomst. Star Tour kan ikke imøtekomme et
prisavslag i den størrelsesorden klager krever, men etter en skjønnsmessig vurdering
av mangelen dette medførte for klager, har de gitt et prisavslag på totalt kr. 3.100.
Prisavslaget tilsvarer 20% av prisen for oppholdet den første uken, med fratrekk av kr.
1.400 som allerede er utbetalt. 
Når det gjelder måltidene klaget ikke gjestene på All Inclusive som de har kjøpt til
pakkereisen. Star Tour har heller ikke trukket fra prisen på denne måltidspakken, og 20%
er også gitt på All Inclusive.
Det er beklagelig at hverken handlingagenten på Oslo Lufthavn Gardermoen eller
flyselskapet TUIfly Nordic informerte klager om at mye av bagasjen stod igjen. Star Tour
beklager at klager ikke fikk god nok informasjon fra Star Tours representanter om når
de kunne forvente å motta bagasjen. Sistnevnte var en utfordring for Star Tour da det er
handlingagentene på de ulike flyplassene som er ansvarlig for alt det praktiske når det
gjelder bagasje som er forsinket. 
Star Tour har gitt klager et prisavslag på totalt kr. 3.100.
Det vises for øvrig til brev fra Star Tour.

Nemnda bemerker

En pakkereise er mangelfull når den avviker fra det som er avtalt eller forutsatt i 
avtalen, jf. pakkereiseloven § 6-1. Avtalen omfatter pakkereisen slik den fremkommer
av bestilling og bekreftelse, opplysninger inntatt i turarrangørens katalog m.v., jf.
alminnelige vilkår for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes
innen rimelig tid og uten vesentlig ulempe for de reisende, jf. pakkereiseloven § 6-2.
Turarrangøren har etter pakkereiseloven en rett til å avhjelpe mangler.

Nemnda legger til grunn at det er en del av avtalen å sørge for at de reisendes bagasje
kommer frem til feriedestinasjonen.  I dette tilfelle var det bagasjehåndteringen på Oslo
Lufthavn som ikke fungerte.  Dette er et forhold som reisearrangøren eventuelt må ta
opp med sin underleverandør. 

Klagerne var uten bagasje en uke av en to ukers ferie.  Det legges til grunn at relativt mye
tid gikk med til å handle nødvendige artikler, delvis fordi arrangøren ikke kunne opplyse
om når bagasjen ankom.  Det måtte derfor handles i flere omganger når det viste seg at
bagasjeleveringen trakk ut i tid. Nemnda legger også, etter klagers beskrivelse, til grunn
at det var mangelfull oppfølgning av bagasjeproblemet fra arrangørens side.

Etter nemndas syn er det en alvorlig mangel ved reisen å være uten sin bagasje i halve
ferien.  Nemnda finner derfor at klagerne har krav på et prisavslag, og anbefaler at
beløpet settes til 25% av reisens pris, hvilket avrundet blir kr. 11.000.

Vedtak

Pakkereisenemnda anbefaler at klagerne får et prisavslag på 25% av reisens pris,
avrundet til kr. 11.000. Det som eventuelt er utbetalt på forhånd, går til fradrag. 

Vedtaket er enstemmig.