Vedtak i Pakkereisenemnda

Sammendrag

Krav om dekning av merutgifter til forpleining
ved kansellert flyvning grunnet dårlig vær.

Dato
19.06.2017

Saksnummer
2017-00303

Tjenesteytere
Norwegian Holidays

Klager har i det vesentlige anført

Klager bestilte reise for to personer med innkvartering på Travellodge London Kings
Cross Royal Scott i London fra 26.12.2016 - 30.12.2016. Totalpris kr. 5.329,08.

Ved hjemreisen ble DY1337 kansellert London, Gatwick - Stavanger, Sola kl. 20.30. Klager
fikk beskjed om kansellering per sms den 30.12.2016 klokken 18:42.

Flyet ble kansellert uten at det ble oppgitt noen årsak. Klager anfører at de antar det var
pga. værforhold.

Klager ble gitt informasjon om sine rettigheter i forbindelse med kanselleringen.

Kl. 19:05 den 30.12.2016 fikk klager SMS om at det var vanskelig for reisearrangør å
finne ledig hotellrom i London. Norwegian Holidays bekreftet at de ville dekke kostnader
hvis klager skaffet overnatting selv. Klager fremskaffet nye flybilletter med KLM via
Amsterdam søndag 01.01.20117 og fikk bestilt hotellrom for to netter. På grunn av at
dette skjedde i nyttårshelgen var både hotellrom og flybilletter relativt dyre, så klager
ringte to ganger til Norwegian Holidays og fikk bekreftet at de ville dekke alle kostnadene
til hjemreise, hotell og måltider; frokost, lunsj og middag.

Klager fikk beskjed om at første mulighet til å få plass på fly hjem ville bli på kveldstid
mandag 2. januar. Dvs. dag fire etter opprinnelig hjemreise. Klager fikk også beskjed om
at siden de hadde bestilt pakkereise med Norwegian Holidays, stod de fritt til å booke
hjemreise med andre selskap enn Norwegian hvis de ville gjøre det selv. 

Klager krever at Norwegian Holidays dekker utgiftene på totalt GBP 1.792,4.

Det vises for øvrig til korrespondanse fra klager.

Tjenesteyterne har i det vesentlige anført
Norwegian har tilbudt seg å refundere klagers ubrukte flybilletter på kr. 1.034.

Norwegian viser til at flyet ble kansellert grunnet dårlig vær og at de følgelig ikke er
ansvarlig for å dekke klagers merutgifter.

Norwegian Holidays har ikke besvart nemndas henvendelse.

Nemnda bemerker

Nemnda legger på bakgrunn av de foreliggende opplysninger til grunn at Norwegians fly
DY1337 ble innstilt. Ved kansellering (innstilling) av en flygning har passasjeren rett til en
standarderstatning på 250, 400 eller 600 euro (avhengig av lengden på flygningen) med
mindre selskapet kan godtgjøre at innstillingen skyldes ekstraordinære omstendigheter
som ikke kunne vært unngått selv om alle rimelige tiltak var truffet, jf. forordningen
artikkel 5.  Slike ekstraordinære omstendigheter foreligger ikke her.

Når en flyreise innstilles skal flyselskapet/reisearrangøren tilby refusjon eller omruting
samt måltider og forfriskninger som står i rimelig forhold til ventetiden. Flyselskapet
skal også tilby hotellinnkvartering der det er nødvendig. Nemnda viser til EU forordning
261-2004 artikkel 5 jf. artikkel 8 og 9.

Klageren kontaktet Norwegian Holidays, som i første omgang bekreftet at nødvendige
hotellutgifter etc. ville bli erstattet mot kvittering. Arrangøren har imidlertid i ettertid ikke
besvart klagerens henvendelse.

Nemnda legger til grunn at klagerne selv skaffet hotell og har betalt for dette. Det
samme gjelder for mat. Klagerne har rett til refusjon av rimelige og nødvendig utgifter til
hotell og mat. 

Likeledes har de rett å få returreisen til Norge erstattet da Norwegian ikke kunne tilby
retur innen rimelig tid. Kanselleringen skjedde i nyttårshelgen, og klagerne ble forsinket
med to døgn.

Klagerne har vedlagt regninger for påførte utgifter på til sammen GBP 1.792,41, hvilket
utgjør kr. 19.062,28, utregnet med basis i Norges Banks historiske valutakurser pr. 1.
januar 2017.  Kursen var da 10,6350. 

Nemnda legger til grunn at utgiftene ikke er høyere enn det man måtte forvente av
hotellutgifter i London i nyttårshelgen samt til returreise London/Stavanger.

Nemnda anbefaler etter dette at klagerne får erstattet sine utgifter med kr. 19.062,28.  I
tillegg har de krav på 250 euro per person fordi flyvningen ble kansellert.

Vedtak

Pakkereisenemnda anbefaler at klagerne får erstattet sine utgifter med kr. 19.062,28,
samt kr. 250 euro per person, til sammen 500 euro.