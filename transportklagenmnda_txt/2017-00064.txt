Vedtak i Transportklagenemnda - Fly

Sammendrag

Krav om refusjon av utgifter til flybillett ved forsinkelse.

Dato
12.10.2017

Saksnummer
2017-00064

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY624 fra Oslo (OSL) til Bergen (BGO) og
videre til London (LGW) med DY1318 24. juni 2016 kl. 17.40. Klagers flyvning til Bergen
skulle lette kl. 19.05, og klager valgte derfor å avbryte reisen, da han ikke ville rukket
videreforbindelsen fra Bergen kl. 19.10. Klager visste imidlertid ikke at flyvningen fra
Bergen til London ble forsinket med to timer og seks minutter. Klager anfører at utreise
til London på lørdag var meningsløst, da returen var allerede på søndag. 

Klager har på ovennevnte bakgrunn fremsatt krav om refusjon av flybilletten på kroner 5
386.

Tjenesteyterne har i det vesentlige anført
Norwegians flyvning DY624 ble forsinket med en time og 58 minutter, og DY1318 ble
forsinket med to timer og seks minutter. I henhold til EU-forordning 261/2004 artikkel 6
og 8, har passasjeren kun krav på refusjon i de tilfeller hvor forsinkelsen overstiger fem
timer. Da forsinkelsen ikke overstiger fem timer i dette tilfellet, avviser Norwegian klagers
refusjonskrav.

Nemnda bemerker

Klager skulle reise med Norwegians flyvning DY624 fra Oslo (OSL) til Bergen (BGO) kl.
17:40 og videre til London (LGW) med DY1318 24. juni 2016. DY624 ble forsinket med en
time og 58 minutter. Klager avbrøt sin reise, fordi han regnet med at han ikke ville rekke
sin videreforbindelse til London. Det viste seg imidlertid at også denne flyvningen ble
forsinket. Det følger av fremlagt "Movement log" at denne flyvningen ble forsinket med
to timer og seks minutter.

Klager har krevd refusjon av flybilletten. 

Det følger av EU-direktiv 261/2004 artikkel 6 nr. 1 punkt iii jf. artikkel 8 at refusjon av
flybilletten gis i de tilfeller forsinkelsen er på minst fem timer.

Nemnda legger til grunn at klager ville ha rukket sin videreforbindelse. Forsinkelsen er
altså ikke lang nok til å gi rett til refusjon av flybilletten.

Vedtak

Transportklagenemnda - fly anbefaler ikke at klager gis medhold.