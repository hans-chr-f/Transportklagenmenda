Vedtak i Pakkereisenemnda

Sammendrag

Krav om refusjon av depositumet ved avbestilling grunnet Covid-19.

Dato
17.09.2020

Saksnummer
2020-01724

Tjenesteytere
Vista Travel

Klager har i det vesentlige anført

Klagen gjelder to personer på pakkereisen Klassiske Donau Tre hovedsteder - Wien,
Bratislava og Budapest, med innkvartering i 1 De Luxe lugar på MS Crucestar fra Wien i
perioden 21.05.2020 - 28.05.2020. Totalpris 31 980 kroner.

Klager sendte en e-post til Vista Travel den 10. mars kl. 16.58 hvor han ønsket å avbestille
reisen. Klager bekreftet endelig avbestilling per e-post til Vista Travel den 12. mars kl.
10:33.

Klager har søkt forsikringsselskap om dekning/erstatning. Klager har ikke blitt tilkjent
dekning/erstatning. 

Klagers krav: Refusjon av depositumet på 5 000 kroner. 

Det vises for øvrig til korrespondanse fra klager.

Tjenesteyterne har i det vesentlige anført
Den 11.03.2020 kl. 15:44 bekreftet Vista Travel at de hadde mottatt klagers e-post
hvor han informerte om at han ønsket å kansellere reisen. Vista Travel skrev tilbake
til klager at de hadde besluttet å utsette restbetalingene for elvecruisene i mai til
35 dager før avreise for at man kunne avvente situasjonen og se om det ville bli en
forbedring nærmere sommeren. Vista Travel spurte klager om det var aktuelt å avvente
kanselleringen. 

Klager valgte å avbestille reisen per e-post den 12. mars med forståelse for at han ikke
ville få refundert depositumet på 5 000 kroner.

Vista Travel anfører at det på det tidspunktet klager kansellerte sin reise, fantes det
ikke noe reiseråd som omfattet den reisendes avreisedato. Det var derfor vanlige
avbestillingsregler som gjaldt i avbestillingsøyeblikket; tap av innbetalt depositum på 2
500 kroner per person.

Vista Travels avbestillingsregler
Avbestilling skal skje skriftlig. Manglende innbetaling av depositum gjelder ikke som
avbestilling. Ved avbestilling eller uteblivelse gjelder følgende gebyrer:
Fra 119 til 60 før avreise: Depositumsbeløpet

Vista Travel kan ikke se at det foreligger grunnlag for refusjon.

Det vises for øvrig til korrespondanse fra Vista Travel

Nemnda bemerker

Klagen gjelder to personer på pakkereisen Klassiske Donau Tre hovedsteder - Wien,
Bratislava og Budapest, med innkvartering i 1 De Luxe lugar på MS Crucestar fra Wien i
perioden 21.05.2020 - 28.05.2020. Totalpris 31 980 kroner.

Klager sendte en e-post til Vista Travel den 10. mars kl. 16.58 hvor han ønsket å avbestille
reisen. Klager bekreftet endelig avbestilling per e-post til Vista Travel den 12. mars kl.
10:33.

Pakkereisenemnda har delt seg i et flertall og et mindretall.

Flertallet, nemndsleder og reisebransjens representanter, mener at pakkereiseloven §
22 ikke kommer til anvendelse når det er mer enn 14 dager før avreise. For det første
vises det til at klager avbestiller allerede 12. mars før UDs offisielle reiseråd som kom
den 14.03.2020 Når klager kansellerer før avreise følger det av bransjepraksis og gammel
pakkereiselov at det gjelder en 14 dagers regel etter pakkereiseloven § 22. Flertallet
kan derfor ikke se at klager hadde rett til gebyrfri avbestilling etter pakkereiseloven
§ 22 på det tidspunkt han valgte å avbestille reisen. Etter flertallet sin vurdering er
det anledning til å avbestille reisen etter pakkereiseloven § 21 også etter fristene som
følger av alminnelige reisevilkår punkt 5.2. Dette innebærer at klager skal ha anledning
til å avbestille mot et rimelig avbestillingsgebyr etter pakkereiseloven § 21. Dersom
dette ikke er konkretisert, som er tilfellet i denne saken, skal det settes til arrangørens
kostnader ved å booke reisen. Dette vil i realiteten innebære at kostnadene kan settes til
arrangørens tap ved en avbestilling jf. alminnelige vilkår for pakkereiser punkt 5.2 fjerde
ledd. Flertallet anbefaler at klager ikke gis medhold i sin klage. 

Mindretallet, forbrukernes representant, mener at en 14 dagers frist forut for avreiser
ikke er lovregulert. Pakkereiseloven § 3 er ufravikelig til vern for forbruker. Det kan da
ikke legges inn ekstra vilkår utover lovens ordlyd. Dette fremgår heller ikke av alminnelige
vilkår for pakkereiser.

Mindretallet er av den klare oppfatning at klager i denne saken må få medhold i sitt krav
om gebyrfri avbestilling etter pakkereiseloven § 22. 

Vedtak blir etter dette truffet i samsvar med flertallets syn.

Vedtak

Pakkereisenemnda anbefaler at klager ikke gis medhold.

Vedtaket er fattet under dissens som fremgår ovenfor.