Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
12.05.2020

Saksnummer
2019-02195

Tjenesteytere
Lufthansa German Airlines

Klager har i det vesentlige anført

Klager skulle reise fra Oslo til Krakow via München den 14. desember 2017. 

LH2457 fra Oslo til München med planlagt avgangstid kl. 07.40 ble forsinket, med den
følge at klager mistet sin videreforbindelse til Krakow. Klager ble ombooket, og ankom
Krakow med en forsinkelse på tolv timer. 

Basert på ovenstående er det fremsatt krav om standarderstatning på 250 euro i
henhold til EU-forordning 261/2004.

Tjenesteyterne har i det vesentlige anført
LH2457 den 14. desember 2017 ble forsinket med 53 minutter grunnet værforholdene i
München. Lufthansa viser til vedlagt dokumentasjon. 

Lufthansa vil ikke imøtekomme klagers krav om standarderstatning i henhold til
EU-forordning 261/2004 i dette tilfellet, da situasjonen skyldtes ekstraordinære
omstendigheter som fritar for ansvar.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet, gir
rett til kompensasjon. Dette gjelder imidlertid ikke dersom flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått
selv om alle rimelige tiltak var truffet. Det vises til EU-forordning 261/2004 artikkel 6
jf. artikkel 7 jf. artikkel 5 nummer 3 og EU-domstolens avgjørelser i Sturgeon m.fl. mot
Condor (C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle.  

Lufthansa har anført at årsaken til forsinkelsen av LH2457 den 14. desember 2017 var
værforholdene i München, nærmere bestemt tungt regn, storm og tordenvær. Nemnda
mener dette er tilstrekkelig godtgjort og viser til fremlagt dokumentasjon. Klager ble
booket om til en ny flyvning samme dag. Forsinkelsen skyldtes etter nemndas oppfatning
ekstraordinære omstendigheter som ikke kunne vært unngått selv om alle rimelige tiltak
var truffet.

Nemnda kan ikke anbefale at klager får medhold i sitt krav om standarderstatning.

Saken er behandlet med én forbrukerrepresentant i medhold av
transportklagenemndforskriften §5-5 (5).

Vedtak

Transportklagenemnda-fly anbefaler ikke at klager gis medhold.