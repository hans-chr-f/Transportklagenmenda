Vedtak i Transportklagenemnda - Fly

Sammendrag

Krav om refusjon av kostnader grunnet utskrivning av boardingkort.

Dato
19.12.2016

Saksnummer
2016-00196

Tjenesteytere
Wizz Air

Klager har i det vesentlige anført

Klager skulle reise fra Oslo Sandefjord Torp til Skople den 15. januar 2016 med W67706.

Klager hadde skrevet ut feil boardingkort og måtte skrive ut nye på flyplassen. Det kostet
640 kroner hver vei.

Klager krever refusjon av kostnadene.

Tjenesteyterne har i det vesentlige anført
Flyvningen fra Oslo Sandefjord Torp til Skople ble forsinket med 35 minutter. Det vises til
fremlagt dokumentasjon.

Wizz Air kan ikke imøtekomme klagers krav.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3.

Klagen er forelagt Wizz Air ved nemndas e-post av 28. april 2016 med frist til 14. juni
2016 for eventuelle bemerkninger. I e-posten opplyses det bl.a. om at flyselskapet har
bevisbyrden ved påberopelse av ekstraordinære omstendigheter som kan gi grunnlag
for fritak for ansvar. Det fremgår videre at nemnda vil legge passasjerens opplysninger
til grunn dersom disse ikke imøtegås av flyselskapet. Det blir også opplyst at saken vil bli
forelagt nemnda selv om flyselskapet ikke avgir uttalelse.     

Wizz Air har avgitt uttalelse til nemnda om forsinkelse av flygningen. Selskapet har
ikke kommentert klagen. Nemndas avgjørelse treffes på bakgrunn av de foreliggende
opplysninger.

De fleste flyselskap tar ikke gebyr for utskriving av boardingkort. Noen flyselskap legger
imidlertid opp til at passasjerene skal sjekk inn via nettet, og enkelte av disse ønsker
også at passasjerene skal skrive ut boardingkortet sitt selv. For å få passasjerene til
å unngå innsjekking/utskriving av boardingkort på flyplassen, er det ikke uvanlig at
disse selskapene krever høye tilleggsgebyrer for å sjekke inn/skrive ut boardingkort på
flyplassen. Opplysninger om dette vil fremkomme på flyselskapets hjemmeside.

Nemnda har ved den videre vurdering delt seg i et flertall og et mindretall. Flertallet,
lederen og forbrukernes representanter, har undersøkt Wizz Airs hjemmeside uten
å finne opplysninger om gebyr for utskriving av boardingkort på flyplassen. Det
fremgår at det er gebyr for å sjekke inn på flyplassen, men klager hadde sjekket inn på
nettet på forhånd, slik at det kun var utskrift av boardingkort som manglet. Vilkårene/
informasjonen er laget av Wizz Air, og Wizz Air må etter flertallets vurdering bære
ansvaret for uklar informasjon. I mangel av klar opplysning om gebyr for utskriving
av boardingkort på flyplassen, er flertallet av den oppfatning at Wizz Air ikke hadde
anledning til å kreve gebyr for utskriving av boardingkort. Flertallet anbefaler at Wizz Air
refunder innbetalt beløp.

Mindretallet, representant for flyselskapene, Camilla Riise, er av den oppfatning at
det fremgår av Wizz Airs hjemmeside at man må betale gebyr for innsjekking på
flyplassen. Utskriving av boardingkort er en del av innsjekkingen, og mindretallet er av
den oppfatning at Wizz Air hadde anledning til å kreve gebyr.

På bakgrunn av flertallets vurdering, traff nemnda slikt 

Vedtak

Transportklagenemnda-fly anbefaler at Wizz Air refunderer innbetalt gebyr for utskriving
av boardingkort.

Bransjerepresentant Linda Olsen, Norwegian Air Shuttle ASA hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 fjerde ledd.