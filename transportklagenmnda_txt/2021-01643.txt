Vedtak i Transportklagenemnda
- Kollektivreiser

Sammendrag

Klage på bussjåfør - krav om innsyn i saken og erstatning for den dårlige behandlingen

Dato
08.12.2021

Saksnummer
2021-01643

Tjenesteytere
Ruter

Klager har i det vesentlige anført

Klager reiste med bussen 21. oktober 2021. Klager viser til klagen innsendt til Ruter. Det
fremgår av denne klagen at klager anfører at hun befant seg ombord på en buss på E18
på vei mot Slemmestad og at føreren nektet å la henne gå av. Klager opplevde hendelsen
som traumatiserende. Klager forklarer at hun tok bussen kl. 15:23 fra National som hun
gjør hver dag etter jobb, men denne dagen tok hun feil buss. Klager oppdaget ikke dette
før bussen var på Vækerø, hvor hun i full panikk trykker på stoppknappen og går mot
døren i det bussen skal til å stoppe for å slippe folk inn. Føreren åpner ikke døren, så
klage trykker på knappen selv slik at dørene åpner seg. Når døren åpner seg, smeller
den rett igjen før hun rekker å komme seg ut. Klager ser mot fører mens hun trykker
på døren igjen, men døren åpner seg ikke. Klager forklarer at hun roper fra døren, men
føreren er stum. 

Klager går mot fører imens hun fortsetter å spørre om han kan åpne døren. Klager
kommer frem til en fører som er spydig og kald. Bussen kjører ut av Lysaker og klager
ber om få gå av, men føreren svarer at det ikke er lov med avstigning der. Klager forklarer
at de fortsetter å krangle høylytt i bussen foran de andre passasjerene. Klager skjønner
at det er en tapt sak og setter seg ned. 

Klager bestemmer seg for å gå frem igjen og ber om å få ID-kort fordi hun ønsker å
sende inn klage, samt anmelde han. Klager anfører at bussjåføren nekter. Klager hadde
forsøkt å ringe til Ruters kundesenter, men ingenting var til hjelp. Klager forklarer at
dette var stressende for henne da hun skulle hente sønnen sin i barnehagen, men rakk
ikke dette på grunn av en fører som ikke ville slippe henne av. 

Klager forklarer at hun har full forståelse for at fører ikke er pliktig til å stoppe når
holdeplassen ikke er på ruten. I dette tilfellet tillater bussruten ikke avstigning før

Holmen, da kun påstigning hvilket bussen stoppet for. Klager erkjenner at hun tok feil
buss, men mener det handler om mye mer enn dette. Klager mener det handler om
medmenneskelighet. Klager forklarte fører situasjonen. Fører valgte å ikke stoppe, skjelle
henne ut foran en full buss, var kald og hadde en ekkel holdning. Klager mener at han
holdt henne på busen mot hennes vilje. Klager opplevde situasjonen som skremmende.
Klager mener bussjåføren ikke er egnet til denne jobben. 

Ruter vil ikke gi henne innsyn i hva de vil gjøre med saken og ikke hva de vil gjøre for å
rette opp den dårlige opplevelsen. Klager vil komme i kontakt med busselskapet som
kjører ruten for å få et svar på sakens utfall. Klager mener hun må få svar på sin klage. 

Klager krever innsyn i saken og en form for erstatning for den dårlige behandlingen.

Tjenesteyterne har i det vesentlige anført
Reaksjonsform mot ansatte er ansett som en personalsak. Ifølge loven skal ikke
tredjepart få innsyn i personalsaker. 

Ruter har oversendt saken til Vy Buss som kjører på oppdrag fra oss. Det er Vy som
følger opp sitt eget personal og Ruter kan etter forvaltningsloven § 13 ikke få innsyn i
en personalsak. Ruter har faste oppfølgingsmøter, ca. 1 gang i måneden, med alle våre
operatører hvor Ruter har oppsummeringer og gjennomgang av saker som er meldt inn. 

Det er ikke et økonomisk krav i denne saken, så Ruter avviser dette kravet.

Nemnda bemerker

Klager har rettet en klage på oppførselen til en bussjåfør, og krever innsyn i saken og en
erstatning for den dårlige behandlingen.

Nemnda finner å måtte avvise saken i medhold av forskrift om klagenemnd for
passasjertransport § 6-2 a da saken faller utenfor nemndas kompetanse etter § 1-3.

Vedtak

Saken avvises.