Vedtak i Transportklagenemnda
- Kollektivreiser

Sammendrag

Manglende gyldig billett - feil billettkategori.

Dato
18.04.2018

Saksnummer
2018-00577

Tjenesteytere
Ruter

Klager har i det vesentlige anført

Klager ble ilagt gebyr på bussen 15. februar 2018 fordi han ikke kunne vise gyldig
studentbevis og at han var for gammel til å benytte studentbillett.

Klager, som er 34 år, hadde kjøpt studentbillett fordi han var under voksenopplæring.
Han var derfor av den oppfatning at han kunne velge denne billettkategorien. Klager
viser til at han ikke var  klar over at han var for gammel til å benytte studentbillett og ber
derfor om at Ruter frafaller det ilagte gebyret. 

Klager har oversendt dokumentasjon på studentbevis for året 2016/2017.

Tjenesteyterne har i det vesentlige anført
Ruter viser til henvendelse fra klager angående gebyr han ble ilagt 15. februar 2018.

Gebyret ble ilagt fordi klager fremviste en studentbillett. Klager hadde ikke noe
studentbevis og i tillegg er han for gammel til å bruke studentbillett.

Klager opplyser at han trodde man kunne bruke studentbillett frem til man fyller 34 år. I
Oslo og Akershus så har aldersgrensen alltid vært
opp til 30 år, så hvor denne informasjonen kommer fra har ikke Ruter kjennskap til.

Det er kundens ansvar å sette seg inn i hvilke regler som gjelder. Aldersgrensene er
opplyst på Ruters nettsider.

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble ved kontroll på bussen mellom Jernbanetorget og Sjølyst den 15. februar 2018
ilagt gebyr da han ikke kunne vise studentbevis og fordi han var over 30 år.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager hadde kjøpt feil billett da studentbilletten ikke gjelder for personer over 30 år.

Vilkårene for å ilegge gebyr var dermed til stede.

Nemnda bemerker at den reisende selv har ansvar for å sette seg inn i billettsystemet og
kjøpe riktig billettkategori.

Vilkårene for bruk av studentbillett fremgår på Ruters nettsider og det går tydelig fram at
studentbillett bare gjelder for personer under 30 år. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.