Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
09.10.2018

Saksnummer
2017-02863

Tjenesteytere
KLM

Klager har i det vesentlige anført

Klager skulle reise fra Torp til Barcelona via Amsterdam den 18. mai 2017 kl 06.15. Flight
KL1212 fra Torp til Amsterdam ble forsinket slik at klager mistet sin videreforbindelse.
Hun ble booket om og ankom endelig bestemmelsessted mer enn tre timer forsinket.

Klagers representant har fremsatt krav om standardkompensasjon 400 euro.

Tjenesteyterne har i det vesentlige anført
KL1212 ble forsinket 3 timer og 40 minutter grunnet sent innkommet fly på foregående
avgang den 17. mai på flight KL1221. Dette flyet ble omdirigert til Gardermoen grunnet
lav sikt på Sandefjord lufthavn Torp. Det vises til fremlagt dokumentasjon. Klager ble
booket om til neste ledige avgang fra Amsterdam til Barcelona og ankom den 18. mai kl
17.35. 

Hendelsen er ikke kompensasjonsberettiget i henhold til EU-forordning 261/2004 da
årsaken var ekstraordinære omstendigheter utenfor KLMs kontroll. 

KLM kan ikke imøtekomme klagers krav.

Nemnda bemerker

Forsinkelse som medfører at passasjerene kommer mer enn 3 timer senere frem enn
planlagt til det endelige bestemmelsesstedet,  utløser en plikt for flyselskapet til å
utbetale standarderstatning med mindre selskapet godtgjør at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf EU-forordning 261 / 2004 artiklene 5, 6 og 7 og EU-domstolens avgjørelser
i sak Sturgeon-Condor av 19.11.2009 (C-402/07) og Nelson med flere av 23.10.2012
(C-581/10).

Værforhold som påvirker flytrafikken ved at det ikke er mulig å lande / ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Slik nemnda ser det har flyselskapet KLM godtgjort at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet:

Flyselskapet har fremlagt dokumentasjon for at det var vanskelige værforhold som
førte til at flymaskinen som skulle operere flyvningen fra Torp til Amsterdam måtte
omdirigeres til Gardermoen grunnet dårlig sikt på Torp kvelden i forveien, med den
følgen at klager og hennes reisefølge mistet sin videre forbindelse til Barcelona. Den
samme dokumentasjonen viser at forsinkelsen ikke kunne vært unngått selv om alle
rimelige tiltak var truffet. 

Forsinkelsen gir etter dette ikke rett til standarderstatning.

Vedtak

Transportklagenemnda - fly anbefaler ikke at klager gis medhold.