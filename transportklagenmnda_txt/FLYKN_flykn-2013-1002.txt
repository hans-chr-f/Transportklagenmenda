Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
27.05.2014

Saksnummer
1002/13F

Tjenesteyter
Widerøes Flyveselskap AS

Klager har i det vesentlige anført:

Klager skulle reise fra Leknes til Bergen via Bodø den 12. juli 2013 kl. 13:21 med WF809.
Avgangen ble kansellert, og klager ble booket om til neste ledige avgang tre dager senere.

Klager krever refusjon av tapt arbeidsfortjeneste, transport, hotell og bespisning. Videre
krever klager standarderstatning i henhold til EU-forordning 261/2004.

Widerøe har i det vesentlige anført:

WF809 ble kansellert som følge av værforhold, det vises til fremlagt dokumentasjon.
Kanselleringen er ikke kompensasjonsberettiget i henhold til EU-forordning 261/2004, da
årsaken til hendelsen var ekstraordinære omstendigheter utenfor Widerøes kontroll.

Ved kanselleringer kan passasjerene velge ombooking eller å avbryte reisen mot full refusjon.
Klager valgte førstnevnte.

Widerøe ønsker å refundere utgifter til overnatting og mat i ventetiden mot originale
kvitteringer, men kan dessverre ikke imøtekomme krav om leiebil eller standarderstatning.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda finner det på bakgrunn av de foreliggende opplysninger godtgjort at innstillingen var
en følge av vanskelige værforhold. Nemnda finner det videre godtgjort at innstillingen ikke
kunne unngås selv om alle rimelige tiltak var truffet.

Innstillingen gir følgelig ikke rett til standarderstatning.

Anvendelsen av EU-forordningen berører ikke en passasjers rett til erstatning på annet
grunnlag.

Flyselskapet er i henhold til luftfartsloven § 10-20 ansvarlig for tap som følge av forsinkelse,
med mindre selskapet godtgjør at det har tatt all forholdsregler som med rimelighet kan
kreves for å unngå tapet, eller dette ikke har vært mulig for dem. Med tap regnes så vel
økonomisk som ikke-økonomisk tap, jf. EU-domstolens dom av 6. mai 2010, Walz-Clickair
(C-63/09).

Nemnda er av den oppfatning at Widerøe i dette tilfellet ikke hadde mulighet til å unngå
forsinkelsen. Forsinkelsen gir således ikke rett til erstatning for tapt arbeidsfortjeneste.

Widerøe har tilbudt å betale dokumenterte utgifter til overnatting og mat i ventetiden. Det
er de forpliktet til etter EU-forordningen. De er videre pliktig til å erstatte utgifter til transport
mellom flyplass og bosted. Offentlig kommunikasjon må benyttes dersom det er tilgjengelig.

Det står påstand mot påstand om klager ble lovet refusjon av utgifter til leiebil. Det er ikke
vanlig å påta seg ansvar for slike utgifter, og nemnda finner på bakgrunn av de foreliggende
opplysninger ikke sannsynliggjort at det ble lovet i dette tilfellet.

Nemnda finner etter dette ikke å kunne anbefale at klager får erstattet utgifter til leiebil.
Nemnda anbefaler at Widerøe erstatter dokumenterte/sannsynliggjorte utgifter til
overnatting, mat og transport mellom flyplass/bosted.

Vedtak:

Transportklagenemnda - fly finner ikke å kunne anbefale at klager gis medhold i sitt krav
om standarderstatning. Transportklagenemnda - fly finner heller ikke å kunne anbefale at
klager får erstattet utgifter til leiebil. Nemnda anbefaler at Widerøe erstatter dokumenterte/
sannsynliggjorte utgifter til overnatting, mat og transport mellom flyplass/bosted.

Vedtaket var enstemmig.