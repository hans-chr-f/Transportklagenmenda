Vedtak i Pakkereisenemnda

Sammendrag

Saken gjelder forsinkelser og mangler, Costa de Almeira.

Dato
10.06.2014

Saksnummer
175/13P

Tjenesteyter
Solia AS

Sakens dokumenter ble lagt frem.

Klager: X

Turarrangør: Solia AS

Antall reisende: 2

Reisens pris: 17.610,-

Saken gjelder:

Saken gjelder forsinkelser og mangler, Costa de Almeira.

Klager anfører at da de etter store forsinkelser ankom leiligheten kl.0530 den 2. juli, var
det ikke strøm i leiligheten. Det var ingen til stede i resepsjonen, og hun ringte til Solia,
som sa at de måtte se etter et avlangt hull i veggen hvor nøkkelen skulle settes inn.
De fant ikke hullet og det var mørkt i alle rom. De fikk ikke låst opp kofferten og måtte
legge seg i det tøyet de hadde hatt på i 15 timer. Solia opplyste så at en elektriker skulle
komme kl.1000, men ingen kom. En mann fra resepsjonen kom med opp til rommet og
trykket på en knapp i sikringsskapet og da fikk de strøm.

Tre av utfluktene ble avlyst fordi det var liten interesse for turene.

Også da de skulle hjem ble det forsinkelser og de landet 2 t etter planen.

Solia har anført at årsaken til forsinkelsen på utreisen var at flyplassen stengte - noe
Solia ikke kan lastes for. Den tekniske feil som var årsaken i utgangspunktet, var
løst i god tid. Solias service på stedet kunne ha vært bedre og de tilbyr derfor kr.400,-
i prisavslag for dette. Fordi forsinkelsen ga en negativ start på ferien tilbys i tillegg
kr.500,- i prisavslag. Tilsammen er det tilbudt kr.900,- i prisavslag per person.

Nemnda bemerker:

I henhold til EU-forordning 261/2004 tilkommer flypassasjerer € 400 i kompensasjon ved
forsinkelser på mer enn 3 t på en flygning som i denne saken.

Unntatt fra dette er forsinkelser som skyldes «ekstraordinære omstendigheter som ikke
kunne ha vært unngått selv om alle rimelige tiltak var truffet».

Det er flyselskapet/turoperatør som må godtgjøre at det foreligger slike ekstraordinære
omstendigheter - og det gjelder også såkalte «tekniske feil».

Solia/flyselskapet i saken her har bare opplyst at den opprinnelige årsak til forsinkelsen var
en teknisk feil uten å dokumentere hva feilen bestod i og om den var av en slik ekstraordinær
karakter at de er fritatt for erstatningsplikten.

Forsinkelsen ut fra Oslo var på ca. 4 1/2 t, men Almeira flyplass var da stengt og flyet måtte
lande i Malaga og passasjerene fraktes med buss til Almeira.

Nemnda finner at nevnte EU-forordning får anvendelse slik at hver av de to i reisefølget har
krav på € 400 i kompensasjon. Til fradrag kommer det som allerede er utbetalt.

Vedtak:

Reklamasjonsnemnda anbefaler at det gis en kompensasjon tilsvarende € 400 per person
med fradrag av kr.900,- per person som er utbetalt.

Vedtaket var enstemmig.