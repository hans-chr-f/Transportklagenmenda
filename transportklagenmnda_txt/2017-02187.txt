Vedtak i Pakkereisenemnda

Sammendrag

Krav om prisavslag grunnet støy.

Dato
23.11.2017

Saksnummer
2017-02187

Tjenesteytere
Ving Norge AS

Klager har i det vesentlige anført

Klager bestilte reise for fem personer med innkvartering i to dobbeltrom med havutsikt
på Villa Bianca Resort, Catania, Sicilia i perioden 13.07.2017 - 23.07.2017. Totalprisen var
kr. 48.977.

Klager anfører at de ble sjenert av støy og at det ikke fremgår av hotellbeskrivelsen
at det er mye trafikkstøy rundt hotellet.  Hotellet ligger ved hovedveien og med en
parkeringsplass rett nedfor balkongen.  Rundt 50 meter unna ligger det en jernbanelinje.
Rett i ett trafikalt knutepunkt er vel den rette beskrivelsen av beliggenheten.

Klager betalte ekstra for balkong med havutsikt. Dette var totalt bortkastede penger da
det var umulig å sitte på balkongen på grunn av støyen. Biler, motorsykler og mopeder
kjørte inn og ut av parkeringsanlegget nesten døgnet rundt. De parkerte bilene hadde
tyverialarmer som ulte døgnet rundt. Var man heldig, fikk man noen få timers søvn midt
på natten hvis ikke kom ett ulende utrykningskjøretøy fra/til ett sykehus som lå like ved.
Naboboligene til hotellet hadde hunder som sto ute hele døgnet. Startet en av dem og
gjø, startet alle, også til alle døgnets tider. Det var en kakofoni av støy som plaget hele
familien og som sørget for at dette ble en mislykket ferie.

Klager krever et prisavslag på totalt kr. 25.000.

Det vises for øvrig til korrespondanse fra klager.

Tjenesteyterne har i det vesentlige anført
Klager har reist til et av Sicilias mest populære reisemål i høysesongen. Taormina består
av en bilfri sentrumskjerne og er ellers trafikkert som en hvilken som helst annen by. 

Hotellet presenteres på ving.no gjennom bilder, tekst og kart. Ving skriver at hotellet
ligger i et utkantområde med lokaltrafikk – kun 50 m. fra taubanen som fungerer som
transportmiddel til sentrum. Kartet viser at hotellet ligger inntil en større gjennomfartsvei
– Via Nazionale. Bildene forteller om en større parkering rett utenfor og viser gaten som
passerer forbi hotellet. Vings oppfatning er at tung og stillestående trafikk utenfor Villa
Bianca Resort ikke hører til det vanlige. Det forekommer selvsagt – men ikke døgnet
rundt alle dager.

I Vings generelle Reiseinformasjon beskrives hva reisende bør være forberedt på når
det gjelder forstyrrelser på reisemålene. I de fleste byer og tettsteder øker lydnivået fra
folkeliv, dags – og kveldsaktiviteter i turistsesongen. Lokaltrafikk forekommer døgnet
rundt og i mange land kan man forstyrres av utrop fra moskeer, hanegal og hundeglam.
I Sør-Europa har trafikken generelt et høyere tempo enn vi er vant til her hjemme.
Mopeder er det mange av, og flere bruker bilhornet flittig når det oppstår situasjoner og
køer.

Klager etterlyser representanter fra Ving på reisemålet, men med Ving reiser kundene
til Sicilia på egen hånd. Ving tilbyr rutefly og hotell, men ikke reiseleder på stedet.
Det fremgår under presentasjonen av reisemålet og under Reisemålsfakta på deres
nettsider. 

Ving mottok en telefonsamtale fra klager den 14.07.2017, en e-post med skriftlig klage
til Kundeservice den 17.07 og en ny telefonsamtale - hvor klager etterlyste svar på sin
skriftlige klage, den 19.07.2017. I forbindelse med den første samtalen er det notert
at klager var misfornøyd med hotellets beliggenhet i forhold til trafikkstøy. På grunn
av at klager reiste i høysesong, fantes ingen andre hoteller ledige og klager fikk derfor
forslag om å undersøke mulighet for å bytte rom og bruke ørepropper om natten. I
Vings generelle informasjon om reisemål i høy/lavsesong skriver de blant annet: "I
høysesong vil hotellene ofte være ekstra fulle med tilhørende mer folkeliv i området. I
denne perioden vil det være vanskelig å bytte rom/leilighet/hotell."

Klager så for seg at han kunne se vulkanen Etna fra hotellet. Etna er et populært
utfluktsmål og kan ses fra flere steder i byen. Å nevne vulkanen i presentasjonen syns
Ving er en viktig del av følelsen og inntrykket de vil formidle. Det er synd at klager trodde
han kunne se vulkanen fra hotellet.

Villa Bianca Resort er et godt likt hotell og dette er første gangen Ving har mottatt klage
om støy og trafikk ved dette hotellet. Ving har derfor oppfattet sin beskrivelse av hotellet
og beliggenheten som korrekt. Stillestående bilkøer og tung trafikk kan forekomme i
byer – men det er ikke alltid slik utenfor Villa Bianca Resort. Ving vil imidlertid se over sin
informasjon og eventuelt legge til at trafikken utenfor hotellet øker i høysesong.

Ettersom det ikke var mulig å finne en løsning på reisemålet har Ving forsøkt å komme til
enighet med klager etter hjemkomst. 

Ving har tilbudt klager kr. 10.000 utbetalt til konto, eller et gavekort på kr. 13.000, hvilket
tilsvarer ca. 50% av hotellkostnaden. 

Det vises for øvrig til korrespondanse fra Ving Norge AS.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. 
alminnelige vilkår for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen
rimelig tid og uten vesentlig ulempe for de reisende, jf. pakkereiseloven § 6-2.  

Arrangøren har ingen representanter på reisemålet.  Klagerne tok imidlertid kontakt
med hovedkontoret om støyproblematikken.  Saken ble forsøkt løst ved å finne et annet
hotellalternativ, men det lykkes ikke fordi øvrige hoteller var fullbooket.

Nemnda legger til grunn at det er tatt et generelt forbehold om støy i høysesongen i
arrangørens generelle vilkår, som inngår som en del av avtalen. 

Nemnda bemerker at lydnivået generelt er høyere i sydlige strøk enn vi er vant med.
Både mennesker og dyr har ofte et høyere lydnivå. Det fremgår av områdekartet at
hotellet ligger ved en taubane som fungerer som transportmiddel til sentrum, og at det
ligger inntil en større gjennomfartsvei.  En større parkeringsplass er også vist på kartet.  I
hotellbeskrivelsen beskrives beliggenheten nærmere.  Det er opplyst at hotellet ligger i et
utkantområde med lokaltrafikk og at det er ca. 50 meter til taubanestasjonen som frakter
reisende opp til Taormina.  Det opplyses videre at hotellet ligger i sentrum av Taormina
Mazarro.  Hotellets adresse er Via Nazionale 228, hvilket er betegnelsen på en statlig
gjennomfartsvei.

Nemnda har forståelse for at støyen ble opplevd som forstyrrende og at dette førte
til dårlig søvnkvalitet, hvilket gikk ut over aktivitetsnivået på dagtid. Ette nemndas syn
overgikk støyen det arrangøren kan ta et generelt forbehold om. Så vidt nemnda forstår
har arrangøren endret sin omtale av hotellet, og nevner nå støyen ved dette hotellet
spesifikt i sin hotellbeskrivelse. 

Nemnda finner at det som ble levert lider av mangler, og anbefaler etter en samlet
vurdering at det bør gis et prisavslag på 30% av reisens pris, avrundet til kr. 15.000.

Vedtak

Pakkereisenemnda anbefaler at det blir gitt et prisavslag på 30% av reisens pris, avrundet
til kr. 15.000.