Vedtak i Transportklagenemnda - Fly

Sammendrag

Krav om refusjon av utgifter grunnet kansellering.

Dato
10.02.2014

Saksnummer
497/13F

Tjenesteyter
Norwegian Air Shuttle ASA

Krav om refusjon av utgifter grunnet kansellering.

Klager har i det vesentlige anført:

Klager skulle reise fra Oslo til Nice den 11. juni 2013 kl. 10:00 med DY1404. Ved ankomst
flyplassen fikk klager beskjed om at avgangen var utsatt til kl. 22:30. Klager fikk ikke dekket
mat i ventetiden og dro derfor hjem for å spise.

Om kvelden ble klager sittende om bord i flyet en time før flyet ble kansellert.

Dagen etter stod klager lenge i kø og opplevde dårlig informasjon fra Norwegian. Hun ble
sendt frem og tilbake hele dagen, men ble til slutt satt på fly til Roma via København. Da hun
ankom Roma var siste tog til Nice gått, slik at hun måtte ta inn på hotell.

Dagen etter gikk med til togreisen, klager hadde nå mistet tre av åtte dager av sin
etterlengtede ferie.

Klager krever refundert utgifter i forbindelse med kanselleringen, til sammen kroner 5 954.

Det vises for øvrig til klagers brev.

Norwegian har i det vesentlige anført:

DY1404 ble kansellert grunnet restriksjoner i fransk luftrom som følge av streik blant
flygelederne. Hendelsen var utenfor Norwegians kontroll, og kunne ikke vært unngått selv om
rimelige tiltak var truffet.

Norwegian beklager at klager opplevde mangelfull informasjon på Gardermoen. I
streikesituasjoner har flyselskapene vanligvis svært lite informasjon om hvordan situasjonen
kommer til å utvikle seg.

I de tilfeller hvor en uregelmessighet er forårsaket av en ekstraordinær omstendighet, er
flyselskapet unntatt fra forpliktelse til å utbetale kompensasjon. I henhold til EU-forordning
261/2004 artikkel 5(3) skal et transporterende flyselskap ikke være pålagt å betale erstatning
i samsvar med artikkel 7, dersom det kan godtgjøre at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Omstendigheter som er utenfor flyselskapets kontroll er hendelser som ikke er forårsaket av
en handling eller unnlatelse av flyselskapet.

I EU forordning 261/2004, innledning punkt 14, står følgende:

«På samme måte som under Montreal-konvensjonen bør luftfartsselskapenes forpliktelser
være begrenset eller bortfalle i tilfeller der en hendelse er forårsaket av ekstraordinære
omstendigheter som ikke kunne vært unngått selv om alle rimelige tiltak var truffet. Slike
omstendigheter kan særlig inntreffe i tilfeller med politisk ustabilitet, værforhold som gjør det
umulig å gjennomføre flygingen, sikkerhetsrisiki, uforutsette mangler ved flysikkerheten og
streiker som påvirker driften til det transporterende selskap.»

Klager valgte selv å bli omrutet til Roma. Hun aksepterte samtidig at Norwegian ikke ville
dekke ekstrakostnader i forbindelse med omruting til annen destinasjon.

Norwegian har refundert klagers utgifter til transport mellom Gardermoen og hjemsted, samt
mat i København, men kan dessverre ikke imøtekomme kravet utover dette.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Kanselleringen skyldtes streik i Frankrike. Dette er å anse som en ekstraordinær
omstendighet, og kanselleringen kunne ikke unngås selv om alle rimelige tiltak var truffet. Den
gir følgelig ikke rett til standarderstatning etter EU-forordningen. Klager har heller ikke krevd
dette.

Ved en innstilling har passasjeren valget mellom omruting snarest mulig, på tilsvarende
transportvilkår, til bestemmelsesstedet, eller refusjon av billettprisen.

Omruting til bestemmelsesstedet var i dette tilfellet vanskelig/uoversiktlig pga. streiken.

Nemnda legger på bakgrunn av de foreliggende opplysninger til grunn at klager til slutt
fikk tilbud om omruting til annen destinasjon. Nemnda legger videre til grunn at klager ble
informert om at de måtte reise derfra for egen regning. Nemnda viser til klagers beskrivelse
i brev av 20. juni 2013 og til Norwegians opplysninger om hva de tilbød i den oppståtte
situasjon.

Klager aksepterte omruting til Roma. Hun må selv bære de ekstrautgifter dette medførte.

Klager kom tre dager forsinket til Nice. Hun ble påført utgifter til hotell. Norwegian er i
henhold til luftfartsloven § 10-20 ansvarlig for tap som følge av forsinkelse, med mindre
selskapet godtgjør at det har tatt alle forholdsregler som med rimelighet kan kreves for å
unngå tapet, eller dette ikke har vært mulig for dem.

Nemnda er av den oppfatning at Norwegian i dette tilfellet ikke hadde mulighet til å unngå
forsinkelsen. Forsinkelsen gir således ikke rett til erstatning etter luftfartsloven.

Nemnda bemerker avslutningsvis at en har forståelse for at det i den foreliggende situasjon
var vanskelig å ivareta alle passasjerene på en måte som fremstår som tilfredsstillende for
passasjerene. På den annen side er det begrenset i hvilken utstrekning Norwegian kan gi råd
og foreta konkrete undersøkelser for den enkelte passasjer i en slik situasjon. Dette burde
imidlertid tilsi at Norwegian på sine hjemmesider la ut generell informasjon om hvorledes
passasjerene skulle forholde seg, hvilke rettigheter / valgmuligheter de hadde osv. I følge
klager ble det ikke gjort. Nemnda kan imidlertid vanskelig se at mangelfull informasjon i seg
selv skulle gi grunnlag for erstatning i denne saken.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.