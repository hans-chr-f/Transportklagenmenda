Vedtak i Pakkereisenemnda

Sammendrag

Krav om refusjon av reisens pris da hotellrommet ikke var handicaptilpasset, samt krav
om å få erstattet skadene på en rullestol det ikke var bestilt plass til hos flyselskapet.

Dato
11.11.2016

Saksnummer
40/16P

Tjenesteyter
Expediano

Saken gjelder:

Krav om refusjon av reisens pris da hotellrommet ikke var handicaptilpasset, samt krav om å
få erstattet skadene på en rullestol det ikke var bestilt plass til hos flyselskapet.

Klager har i det vesentlige anført:

Klager bestilte en reise for 2 personer med innkvartering på ClubHotel Riu Garopa, Sal, Kapp
Verde i perioden 04.12.15 - 18.12.16.

I bestillingen til Expedia ble det spesifisert at klager hadde behov for et handicap-rom på
hotellet og assistanse på flyet. Det ble også spesifisert at klager bruker rullestol og ikke kan gå.

Reisen ble bekreftet av Expedia som i tilbakemeldingen skriver: «Vi har bekreftet
hotellbestillingen med overnattingsstedet». Det er i bekreftelsen av flybilletter og
hotellreservasjon fra Expedia presisert at klager ikke trenger å ringe Expedia for å bekrefte
bestillingen.

Siden dette var en bryllupsreise og feiring av en 40 års dag, ønsket de å være helt sikre på at
alt var i orden og at de ville få et handicaptilpasset rom. Expedia ble kontaktet flere ganger og
etter hvert fikk klager en e-postadresse til hotellet. Det ble også fra hotellets side bekreftet
at de hadde slike rom og at de ville gjøre sitt beste for at klager ville få et fint opphold. Selv
om de ikke bekrefter rommet, har de registrert bestillingen og hotellet gir ikke klager noen
signaler om at de bør avbestille reisen. Klager oppfattet det slik at hotellet ikke kunne bekrefte
det i august, men at de ville holde av et handicaptilpasset rom og ha alt på plass når klager
ankom i desember.

Da klager ankom hotellet den 5. desember, fikk de et rom hvor klager hverken kunne bruke
toalettet eller dusjen. De fikk beskjed om at det ikke var ledige handicap-rom før 5 dager
senere. Dessverre var det fullbooket på alle hotell. Klager ble henvist til å bruke toalettet i
resepsjonen og at det ikke var dusjmuligheter andre steder på hotellet.

Hotellet klarte etter 2 netter å oppdrive et rom hvor toalettet kunne brukes, men ikke dusjen.
Resten av ferien måtte klager ha hjelp for å kunne ta en dusj, selv om hun er 100% selvhjulpen
når bad er tilrettelagt. Andre fasiliteter var heller ikke tilgjengelige for henne som speil, vask
osv.

Rommet var ikke tilrettelagt. Det lå lengst borte, ca. 500 meter fra resepsjon og spisesaler.
Utsikten var til et 4 meter høyt gjerde med konstant støy fra lastebiler og anleggstrafikk. På
grunn av støy kunne de i liten grad bruke verandaen eller ha døren åpen.

Klager hadde bestilt en reise hvor de allerede ved bestilling og senere kontakt i august hadde
gjort alt for å få bekreftet at hotellet var tilrettelagt for rullestolbruker. Expedia hadde ved
bestilling bekreftet bestillingen for rullestolbruker, noe som ikke var korrekt.

Klager vil at Pakkereisenemda skal vurdere om Expedia gir villedende informasjon i
reisebekreftelsen som også fungere som billetten. Klager mener at både Expedia og
hotellet fraskriver seg ansvaret for den informasjonen de har gitt i forhold til å tilby et
handicaptilrettelagt rom. Klager mener det i vilkårene for bestilling ikke er presisert at et
handikaptilrettelagt rom inngår som del av spesielle vilkår. Klager mener også hotellet har gitt
villedende informasjon om muligheten for å få et slikt rom slik at klager kunne valgt et annet
alternativ.

Klager reagerer også negativt på klagebehandling. Dette gjelder både i forhold til å stille
spørsmål ved forhold som ikke er relevant for saksbehandlingen og manglende mulighet
for kommunikasjon med saksbehandler. Klager reagerer også på at det ikke informeres om
muligheten for å klage saken inn for Pakkereisenemda.

For klager er det viktig at dette avklares fordi manglende tilrettelegging har store
konsekvenser for rullestolbrukere. Som kunde med spesielle behov er det viktig at
informasjon og oppfølging fra reiseoperatør ikke setter denne kundegruppen i en vanskelig
situasjon.

Som dokumentasjon i saken vises til e-post korrespondanse mellom klager og Expedia.
Klager viser også til at siste kontakt er sendt fra Hotels.com uten at det framgår hvem som er
saksbehandler.

I løpet av hjemreisen ble rullestolen ødelagt. Klager regnet ikke med at dette var noe Expedia
hadde ansvar for og meldte skaden til flyselskapet TAP. Men TAP informerer om at de ikke
kan behandle skaden fordi Expedia ikke hadde forhåndsbooket plass for rullestol på flyet på
korrekt måte. Dermed har ikke flyselskapet kunnet forberedt seg tilstrekkelig før flyavgang.

Klager hadde ingen grunn til å ikke tro at når Expedia bekrefter både fly og hotell for en
rullestolbruker, at dette ikke ble korrekt utført og at det er klagers ansvar.

Expedia bekrefter at det ble bestilt flyreise for rullestolbruker, men at det var anmerkninger
fra flyselskapet på bestillingen. Dette fikk klager aldri beskjed om. De ble heller ikke informert
om hva dette ville innebære for klager. Klager kan ikke forstå hvordan de skulle kunne vite at
det var noe galt med bestillingen. Klager finner det derfor urimelig at de sitter igjen med et
udekket tap for at flyselskapet ødela rullestolen under transporten i og med at Expedia ikke
reagerte på merknaden fra flyselskapet.

Flyselskapet bekrefter at flyreisen ikke var bestilt på riktig måte gjennom Expedia, noe som
gjør at klager ikke får dekket alle kostnadene med reparasjon av rullestolen. Klager mener
at Expedia derfor bør dekke mellomlegget siden de ikke har rettet opp bestillingen eller
informert klager om dette.

TAP skriver følgende til klager: Vi kan se av den vedlagte bagasje tag at din rullestol ble sendt
med en «limited release tag», som gir et begrenset ansvar hos flyselskapet. Deres reisebyrå
har ikke forhåndsbooket plass for rullestol på flyet på en korrekt måte, og dermed har ikke
flyselskapet kunne forberede seg tilstrekkelig før flyavgang. Vi vil i denne sak anbefale dere å
søke full erstatning hos deres forsikringsselskap. TAP Portugal vil i ettertid få et regresskrav fra
forsikringsselskapet på vårt erstatningsansvar. Ifølge klager ble kostnaden for reparasjon av
rullestolen kr 29.488.

Klager skriver at problemet med rullestolen ikke er en del av klagen, men at den likevel
ettersendes. I en senere e-post skriver klager at Expedia bør dekke kostnadene til reparasjon
av rullestolen som de ikke har fått dekket hos forsikringsselskapet/flyselskapet.

Klager mener Expedia fraskriver seg alt ansvar og bortforklarer deres ansvar i forhold til det
som har skjedd og krever alle kostnader ved turen refundert.

Det vises for øvrig til klagers brev.

Expedia.no har i det vesentlige anført:

Klager bestilte selv en pakkereise på expedia.no den 23.06.2015.

Klager fylte i informasjonen under «Spesialforespørsler». Expedia mener det kommer tydelig
frem at de ikke kan garantere det som kundene fyller i under «Spesialforespørsler».

Etter at klager hadde foretatt bestillingen, kontaktet de Expedia for å få bekreftet at de ville få
et handicaptilpasset rom som de hadde skrevet under «Spesialforespørsler». Expedia forklarte
klager at dette var det bare hotellet som kunne bekrefte. Hotellet informerte Expedia om at
de ville ta direkte kontakt med klager.

I korrespondansen mellom klager og hotellet, fremgår det at hotellet ikke bekrefter at de
garanterer hans forespørsel om handicaptilpasset rom.

Som en goodwill har Expedia tilbudt klager en refusjon på kr 2.115,66 som tilsvarer 15% av
hotellkostnaden, samt en bestillingskupong på kr 800 som kan benyttes ved en senere reise
hos Expedia.

Det vises for øvrig til brev fra Expedia.no.

Når det gjelder skader på rullestolen har Expedia.no bemerket:

«This file contains the PNR information for customers flights. We cannot find any indication
that there has been any error from Expedia regarding special requests for wheelchair,
what we do see is that there are remarks from the Airline. Again we remind that we cannot
guarantee any special requests.»

Nemnda bemerker:

I medhold av Alminnelige vilkår for pakkereiser punkt 1, anses avtalen mellom partene inngått
ved bekreftet bestilling.

Nettkjøp av pakkereiser er underlagt skjerpede krav til opplysningsgrunnlag, jfr.
ehandelsloven av 23. mai 2003 nr. 35 (gjennomføring av EF-direktiv 2000/31). Nettkunder
bestemmer seg ofte for hotell og reisemål etter en gjennomgang av hotelltilbud fra forskjellig
reiseoperatører. Bilder, hotellbeskrivelse etc. er da det viktigste beslutningsgrunnlaget.

Lov om markedsføring kommer etter nemndas syn også til anvendelse i denne saken. Reglene
skal underbygge kravet til et korrekt, lojalt og fullstendig opplysningsgrunnlag for publikum,
jfr. prinsippene i markedsføringsloven § 7 og § 8. For det annet vil opplysningssvikt i forhold til
pakkereiseloven §§ 3-2 flg. gi det mest aktuelle og praktiske underlag for mangelsvurderingen
etter § 6-1.

Under begrepet opplysningssvikt kan man sammenfatte både positivt uriktige, utilstrekkelige,
misvisende eller urettmessig tilbakeholdte opplysninger om forhold som kunden rimeligvis
bør kunne sette seg inn i, enten som ledd i markedsføringen eller senest i forkant av bestilling
og avtaleinngåelse.

Klagerne ba i første kontakt med selskapet om å få et handicaptilpasset rom da den ene
deltakeren ikke kunne gå. Dette ble formidlet i rubrikken «spesialforespørsler». Etter dette fikk
klageren en tilbakemelding fra arrangøren som gikk ut på at de hadde bekreftet bestillingen
med hotellet. I bekreftelsen på flybilletter og hotellreservasjon fra Expedia var det presisert at
kunden ikke behøvde å ringe Expedia for å bekrefte bestillingen.

Nemnda er enig med klageren i at man da må gå ut fra at både hotellreservasjon og
flybilletter er bekreftet av de respektive operatører. Klageren tok til tross for ovennevnte
forsikring direkte kontakt med hotellet. Han opplyste om at hans hustru ikke kunne gå. Han
fikk til svar at hotellet hadde handicaptilpassede rom. Det ble videre opplyst: «We have taken
notice of your request and will do our best to accomodate it. Please note that this is not a
confirmation, but we will do our best so you can have a great time with us.»

Etter nemndas syn har man med dette tatt forbehold som fører til kundene ikke kan stole på
at det som blir presentert om hotellet er noenlunde i samsvar med virkeligheten. Hvis man er
ute av stand til å bevege seg uten rullestol kan man ikke bo på et vanlig rom med lite toalett,
trang dusj og smale dører. Imidlertid var det dette klageren fikk. Selv etter at de fikk bytte rom
etter to dager, var det ikke mulig å benytte dusjen uten omfattende hjelp, idet det ikke var
mulig å bruke en liten rullestol i dusjavlukket.

Når Expedia behandler bestillinger publikum med spesielle behov for tilpasning eller
tilrettelegging på den måten som er demonstrert her, bør arrangøren etter nemndas syn i
stedet opplyse på sine nettsider at publikum med krav til tilpassede rom, ikke kan bestille
reisen gjennom Expedia.

Etter nemndas syn villedet Expedia i dette tilfelle kunden. Kunden kunne i praksis ikke vite hva
som ble levert før etter ankomst på reisemålet, og hadde da ingen mulighet til å sammenligne
flere alternativer. I dette tilfellet førte det til at ferien på mange måter ble ødelagt.

Expedia har i en mail datert 11. april 2016 til Pakkereisenemnda også kommentert bestillingen
av spesialbagasje på flyreisen. Nemnda finner derfor å kunne behandle også denne delen av
klagen.

Etter nemndas syn er også flybillettene og bestilling av plass til rullestol behandlet på samme
måte som hotellbestillingen. Istedenfor å få bekreftelse på at flyet hadde satt av plass til
rullestol i bagasjerommet, har arrangøren, som ovenfor nevnt, bekreftet at man ikke behøver
å ringe Expedia om bestillingen. Når uønskede hendelser oppstår, slik som i denne saken, har
arrangøren imidlertid opplyst «that we cannot in any way guarantee that special requests can
be fullfilled».

Nemnda bemerker at også denne del av avtalen er underlagt de samme skjerpede krav til
opplysningsgrunnlag som gjennomgått innledningsvis. Hvis rullestoleieren hadde skjønt at
hun selv måtte bære omkostningene ved eventuell skade under transport, finner nemnda det
usannsynlig at reisen hadde blitt bestilt gjennom Expedia.

Flyselskapet TAP har på sin side informert om at selskapet ikke kan finne noen indikasjon på
at Expedia har forhåndsbooket plass til en rullestol på korrekt måte. Flyselskapet har derfor
ikke kunnet forberede seg tilstrekkelig før flyavgang. Rullestolen ble som en følge sendt med
en «limited relase tag» som gir et begrenset erstatningsansvar for flyselskapet. Nemnda
legger dette til grunn.

Nemnda anbefaler etter en samlet vurdering at klagerne får et prisavslag på 60% av reisens
pris, avrundet til kr 16.500 og at skadene på rullestolen erstattes med kr 29.488. Totalt beløp
utgjør etter dette kr 45.988.

Vedtak:

Pakkereisenemnda anbefaler at klagerne får et prisavslag på 60% av reisens pris avrundet til
kr 16.500, samt får erstattet skadene som ble påført en rullestol under flytransport. Samlet
prisavslag/erstatning utgjør kr 45.988.

Vedtaket er enstemmig.