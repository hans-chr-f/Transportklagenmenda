Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
16.02.2018

Saksnummer
2017-00879

Tjenesteytere
Thai Airways

Klager har i det vesentlige anført

Klager skulle reise fra Oslo til Phnom Penh via Bangkok den 12. januar 2017 kl 13.20.
TG955 fra Oslo til Bangkok ble over fem timer forsinket.

Klager mener at værforholdene Thai Airways viser til ikke kan vurderes som
ekstraordinære etter norske forhold. 

Klager krever standarderstatning 600 euro i henhold til EU-forordning 261/2004.

Tjenesteyterne har i det vesentlige anført
TG955 ble forsinket 101 minutter som følge av værforholdene på Gardermoen, våt
snø som måtte ryddes fra den lange rullebanen. Det vises til fremlagt dokumentasjon.
Flymaskinen som allerede var på rullebanen ble dirigert tilbake til gate. Her bla all
cargo off-loadet slik at flyet kunne ta av fra den korte rullebanen som var den eneste
rullebanen som var åpen på dette tidspunktet. Thai Airways har dermed gjort hva de
kunne for å begrense forsinkelsen.   

Klager mistet sin videreforbindelse i Bangkok, men ble booket om til neste ledige avgang
til Phnom Penh. 

Flysikkerheten kommer alltid først, og det var i dette tilfellet ingen tvil om at flyet ikke
kun ta av før rullebanen var ryddet. Hendelsen er ikke kompensasjonsberettiget i
henhold til EU-forordning 261/2004 da årsaken var ekstraordinære omstendigheter
utenfor Thai Airways kontroll som ikke kunne vært unngått selv om alle rimelige tiltak var
truffet. 

Thai Airways kan ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Nemnda mener at flyselskapet Thai Airways har godtgjort at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet:

Thai Airways har fremlagt dokumentasjon med forklaring som viser at TG955 fra Oslo til
Bangkok ble 101 minutter forsinket som følge av glatt rullebane og fordi store mengder
våt snø, slush, måtte ryddes fra den lange rullebanen på Gardermoen. For å kunne
benytte seg av den korte rullebanen som var i drift, ble all cargo lastet ut av flyet. Thai
Airways har med dette forkortet forsinkelsen. Klager hadde videreforbindelse til Phnom
Pehn og han ble booket om til neste avgang fra Bangkok. 

Thai Airways kunne ikke gjort noe for å forhindre værforholdene. 

Forsinkelsen gir etter dette ikke rett til standarderstatning.

Vedtak

Transportklagenemnda - fly anbefaler ikke at klageren gis medhold.