Vedtak i Pakkereisenemnda

Sammendrag

Krav om refusjon av avbestillingsgebyret grunnet Covid-19.

Dato
30.09.2021

Saksnummer
2021-00748

Tjenesteytere
Route66USA Info AS

Klager har i det vesentlige anført

Klagen gjelder en pakkereise for to personer til Sør-Afrika i perioden 15.11.2020 -
01.12.2020. Klager har betalt depositumet på 58 000 kroner.

Klager betalte reisens depositum den 28.02.2020. 

Klager ringte reisearrangøren i april 2020 og ble anbefalt å avbestille reisen grunnet
Covid-19. Klager ble informert om at reiseforsikringen ville refundere innbetalt beløp
Klager ventet med å avbestille reisen til i begynnelsen av juli 2020 etter at de hadde ringt
Route66 i juni 2020. De ble da informert om at turen ikke var avlyst, men dersom de ikke
ønsket å reise, kunne de avbestille og ta kontakt med sin reiseforsikring. 

Klager har søkt forsikringsselskapet Europeiske om dekning/erstatning. Klager har ikke
blitt tilkjent dekning/erstatning. Europeiske skriver følgende til klager: "Vi har nå mottatt
Finansklagenemndas uttalelse i en lignende sak med samme reisearrangør og legger
denne ved dette brevet. Finansklagenemnda har gitt oss medhold i at din avbestilling
ikke er omfattet av avbestillingsforsikringen og viser til at Pakkereisenemnda gir klagere
medhold i at en pandemi er en ekstraordinær omstendighet som gir rett til gebyrfri
avbestilling etter pakkereiselovens §§ 22 og 24. Det er følgelig reisearrangørens plikt å
tilbakebetale reisens pris."

Klagers krav: Tilbakebetaling av depositumet på 58 000 kroner.   

Det vises for øvrig til korrespondanse fra klager.

Tjenesteyterne har i det vesentlige anført
Tjenesteyter har gitt nemnda følgende tilsvar: 

"1) Det er feil rettssubjekt. Route 66 International AS og/eller Route 66 USA Info AS har
ikke gjennomført eller mottatt betaling for noen turer.

2) Reisearrangør og mottaker av beløp var Orgnr: 916 263 260, Route 66 Club Limited.

3) Alle innbetalinger fra kunden til reisearrangør så langt, har gått tapt for reisearrangør
og således også kunde. Dermed plikter forsikringsselskap å betale ut til kunden.

Vi ber om at saken avvises i Pakkereisenemnda, da den ikke er reist mot korrekt selskap.
Videre er det slik at saken ikke på noen som helst måte egner seg for Pakkereisenemnda,
ettersom det kreves omfattende vitneførsel og bevisførsel både fra norske vitner og fra
våre kontorer og fra våre leverandører utenlands, blant annet på Malta og USA."

Det vises for øvrig til korrespondanse fra Route66USA Info AS.

Nemnda bemerker

Klagen gjelder en pakkereise for to personer til Sør-Afrika i perioden 15.11.2020 -
01.12.2020. Klager har betalt depositumet på 58 000 kroner.

Klager betalte reisens depositum den 28.02.2020. Klagers krav er tilbakebetaling av
depositumet på 58 000 kroner.

Klager ringte reisearrangøren i april 2020 og ble anbefalt å avbestille reisen grunnet
Covid-19. Klager ble informert om at reiseforsikringen ville refundere innbetalt beløp.
Klager ventet med å avbestille reisen til i begynnelsen av juli 2020 etter at de hadde ringt
Route66 i juni 2020. De ble da informert om at turen ikke var avlyst, men dersom de
ikke ønsket å reise, kunne de avbestille og ta kontakt med sin reiseforsikring. Reisen ble
deretter bekreftet avlyst 07.07.2020. Nemnda bemerker at tjenesteyters oppfordring
til at kunden skal avbestille er sterkt villedende ovenfor kunden og nemnda vurderer
det som kritikkverdig. Kunden har med andre ord blitt villedet til å avbestille i den tro at
forsikringsselskapet ville dekke kundens tap. Det naturlige i en slik situasjon var at reisen
ble kansellert etter pakkereiseloven § 23 andre ledd og at innbetalt beløp ble refundert
kunden i medhold av pakkereiseloven § 23. Klagers krav om refusjon av innbetalt beløp
fører dermed frem.

Tjenesteyter har anført at kravet er rettet mot feil rettssubjekt. Det er vist til at Route 66
International AS og/eller Route 66 USA Info AS ikke har gjennomført eller mottatt betaling
for noen turer. Uavhengig av dette følger det av pakkereiseloven § 37 at formidleren skal
oppfylle kravene til arrangører i kapittel 5 og 8, med mindre formidleren dokumenterer
at arrangøren selv oppfyller kravene. Pakkereiseloven § 37 gjelder for formidlerens
forpliktelser særlig hvor arrangøren er etablert utenfor EØS området, altså USA.

Pakkereisenemnda anbefaler at Route 66 International betaler klager 58 000 kroner
med tillegg av forsinkelsesrenter fra 14 dager etter kanselleringstidspunktet. Nemnda
anbefaler at utbetalingen skjer innen 14 dager fra mottagelse av vedtaket.

Vedtak

Pakkereisenemnda anbefaler at klager gis medhold.