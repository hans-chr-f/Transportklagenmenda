Vedtak i Transportklagenemnda - Fly

Sammendrag

Klager krever utbetaling på EUR 250 i forhold til EU-
forordningen 261/2004 på grunn av kansellering.

Dato
24.03.2010

Saksnummer
70/09F

Tjenesteyter
Lufthansa German Airlines

Klager krever utbetaling på EUR 250 i forhold til EU-forordningen 261/2004 på grunn av
kansellering.

Klager har i det vesentlige anført:

Klager skulle reise 28. januar 2009 Stavanger - Oslo - Salzburg - Frankfurt og videre. På
returreisen på flyplassen i Salzburg ble klagers fly LH6419 innstilt på grunn av et teknisk
problem slik at klager ikke rakk sin flyvning fra Frankfurt til Stavanger.

Klager måtte overnatt i Salzburg og fikk alternativ rute neste morgen Dette førte til at klager
ankom Stavanger mandag 2. februar kl 13. 30 og ikke søndag 1. februar.

Klager mistet på grunn av forsinkelsen tapt arbeidsinntekt for mandagen 1. februar, dette kan
dokumenteres, klager jobber som lærer.

Klager har fått dekket hotell og mat på grunn av forsinkelsen av Lufthansa, men han mener å
ha krav på EUR 250 ifølge EU-forordningen når et fly innstilles.

Lufthansa har i det vesentlige anført til klager:

Lufthansa viser til at årsaken for kanselleringen, var en uforutsett teknisk svikt, forårsaket
av en feil i navigasjonssystemet, Uten dette kan ikke flyet styres. Lufthansa viser til at denne
skaden var uforutsett og fører således ikke til utbetaling av EUR 250.

Flyklagenemnda har ikke mottatt respons på saken.

Nemnda bemerker:

EU forordning 261/2004 fastsetter regler for erstatning ved bl.a. kansellering. Dersom enighet
ikke oppnås mellom passasjer og flyselskap, kan passasjeren bringe saken inn for et dertil
opprettet klageorgan. Det fremgår av forordningens artikkel 16 nr 1 at det er klageorganet i
det land flyvningen skulle ha gått fra som er rett klageorgan.

Den aktuelle tvist gjelder flygning fra Salzburg. Tvisten må således bringes inn for
klagemyndighetene i Østerrike.

Vedtak:

Saken avvises.

Nemnda hadde slik sammensetning ved behandling av saken:

Lagdommer Einar Kaspersen, leder

Elise Korsvik, Forbrukerrådet

Lars Grøndal, Forbrukerombudet

Amine Hansen, Norwegian Air Shuttle ASA

Rolf Forsdahl, Reiselivsdirektør HSH