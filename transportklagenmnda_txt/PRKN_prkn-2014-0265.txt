Vedtak i Pakkereisenemnda

Sammendrag

Krav om standarderstatning i henhold til Eu-forordning
261/2004 på grunn av forsinkelse på utreisen.

Dato
09.10.2015

Saksnummer
265/14PF

Tjenesteyter
Apollo Reiser AS

Saken gjelder:

Krav om standarderstatning i henhold til Eu-forordning 261/2004 på grunn av forsinkelse på
utreisen.

Klager har i det vesentlige anført:

Klager og hennes reisefølge bestilte en to ukes reise med opphold på Hotel Orion/Adele i
Rethymnon. Flyet med Aegean Airlines A34541 ble forsinket fra Stavanger og første feriedag
gikk med til å ta igjen den søvnen de gikk glipp av.

Flyet skulle tatt av kl. 20.00, men ble forsinket 8 timer og 25 minutter. Dette ble lange timer å
vente.

Klager vedlegger et utklipp fra en avis hvor det fremgår at man kan kreve erstatning etter
forsinkelser.

Krav om standarderstatning på 600 euro pr. person, totalt 1800 euro, i henhold til Eu-
forordning 261/2004 på grunn av forsinkelse på utreisen.

Det vises for øvrig til klagers brev.

Apollo har i det vesentlige anført:

Aegean Airlines A34541 Stavanger - Chania ble forsinket 8 timer og 10 minutter på grunn av
en uforutsett teknisk hendelse. En stuer kjørte inn i motoren på flyet, noe som forårsaket
skade på flyet som måtte repareres. Dette skjedde 31 minutter før flyet skulle ta av fra Sola
flyplass. Allerede 15 minutter etter at uhellet inntraff, tok Aegean Airline beslutningen om å
sende et nytt fly til Sola flyplass. Dette flyet landet på Sola kl. 03.28 og var klart for avgang en
time senere.

Ca. klokken 21.00 fikk passasjerene matkuponger på kr 120 per person og det ble gitt en ny
matkupong på kr 150 per person senere på kvelden.

Både Apollo og Aegean Airlines er av den oppfatning at hendelsen var uforutsett og at det
derfor ikke foreligger grunnlag for kompensasjon etter Eu-forordningen 261/2004.

Klager har fått forpleining i løpet av ventetiden. Forsinkelsen gir ikke rett til erstatning eller
refusjon av utgifter etter denne forordningen, ei heller etter Alminnelige vilkår for pakkereiser.

Det vises for øvrig til Apollos brev.

Nemnda bemerker:

Flyavgangen fra Stavanger til Kreta med Aegean Airlines rute A3 4541 ble forsinket med 8
timer og 10 minutter fordi en stuer kjørte inn i en av flyets motorer, hvilket medførte en skade
på flyet som måtte repareres

Den rett til erstatning flypassasjerer har etter Art.7 i Eu-forordning 261/2004 gjelder ikke
dersom flyselskapet/turarrangør kan godtgjøre at forsinkelsen skyldes «ekstraordinære
omstendigheter som ikke kunne ha vært unngått selv om alle rimelige tiltak var truffet» - Art.5
nr.3. Det er flyselskapet som etter dette må godtgjøre at det foreligger slike ekstraordinære
omstendigheter, og bestemmelsen tolkes strengt. Pakkereisenemnda har tidligere lagt til
grunn at også når det gjelder tekniske feil, er det flyselskapet som må godtgjøre at slike feil er
«ekstraordinære omstendigheter» i forordningens forstand. Det er flyselskapet som har størst
mulighet til å påvirke og forhindre at tekniske feil oppstår. Også preventive hensyn tilsier at
flyselskapet i utgangspunktet må bære ansvaret også ved tekniske feil.

Nemnda er av den oppfatning at skaden er forårsaket av en av flyselskapets kontraktsparter,
idet flyselskapene inngår avtale om å få nærmere avgrensede oppgaver utført av flyplassens
handlingsystem. Stuertjenesten inngår i dette systemet. Flyselskapet svarer for sine hjelpere.
Nemnda kan etter dette ikke se at forsinkelsen skyldes ekstraordinære omstendigheter,
slik dette uttrykket tolkes i praksis. Forsinkelsen gir derfor etter nemndas syn rett til
standarderstatning etter Eu-forordningens artikkel 7 nr. 1 b). Det er krevd 600 euro pr. person.
Da flyvningen foregikk innenfor EU/EØS-området, er erstatningsbeløpet begrenset til 400
euro.

Vedtak:

Pakkereisenemnda anbefaler at klagerne gis en standarderstatning på 400 euro pr. reisende,
til sammen 1200 euro.

Vedtaket er enstemmig.