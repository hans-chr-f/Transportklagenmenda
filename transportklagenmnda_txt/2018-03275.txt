Vedtak i Transportklagenemnda - Fly

Sammendrag

Krav om refusjon av utgifter til leiebil ved forsinkelse.

Dato
25.09.2019

Saksnummer
2018-03275

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY769 fra Trondheim (TRD) til Oslo lufthavn
(OSL) 9. juli 2018 kl. 17.40, og videre med D85323 til Alicante (ALC) 9. juli 2018 kl.
20.00. Flyvningen fra Trondheim ble forsinket med cirka to timer, og klager mistet sin
videreforbindelse. Hun måtte overnatte på hotell, og pådro seg utgifter til overnatting
og transport. Dette har blitt refundert av Norwegian, og klager har dessuten mottatt
standardkompensasjon på 400 euro. 

Videre medførte forsinkelsen at klager ikke fikk hentet sin forhåndsbestilte leiebil den 9.
juli. Hun måtte leie ny bil, og har fremsatt krav om refusjon av mellomlegget mellom leie
av ny bil og opprinnelig leie til 1 381,20 euro.

Tjenesteyterne har i det vesentlige anført
Norwegians flyvning DY769 fra Trondheim til Oslo 9. juli 2018 ble kansellert, og klager
mistet sin videreforbindelse til Alicante. Norwegian har imøtekommet klagers krav
om standardkompensasjon på 400 euro, og har refundert klagers utgifter til hotell og
transport til og fra flyplassen. 

Klager har videre anført at Norwegian er ansvarlig for tap av leiebilkostnad. Norwegian
har anført at en slik kostnad er urimelig å erstatte, og vil vurdere et eventuelt krav om
gebyr for for sen ankomst. Selskapet har avvist dette kravet.

Nemnda bemerker

Klager er tilkjent standarderstatning på 400 euro, samt utgifter til hotell og transport.

Nemnda legger til grunn at det også er ansvarsgrunnlag etter luftfartsloven § 10-20.
Norwegian har ikke redegjort for årsaken til forsinkelsen, og er i utgangspunktet
ansvarlig for klagers tap som følge av forsinkelsen.

Spørsmålet er om klager kan kreve sine ekstrakostnader til leiebil refundert. Opprinnelig
bestilt leiebil kostet 568,51 euro, men denne ble kansellert som følge av forsinket
ankomst. Klager måtte bestille ny leiebil til 1 949,71 euro, som altså var mye dyrere.
Prisdifferansen er 1 381,20 euro. Dette er et tap som klager har lidt som følge av
forsinkelsen, og nemnda mener at Norwegian må dekke tapet.

Etter EU-forordning 261/2004 artikkel 12 skal standarderstatning etter forordningen
trekkes fra erstatning på annet grunnlag. Det resterende beløp utgjør etter dette 981,20
euro.

Vedtak

Transportklagenemnda- fly anbefaler at Norwegian dekker klagers ekstrautgifter til leiebil
med 981,20 euro.