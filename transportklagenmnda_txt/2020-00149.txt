Vedtak i Transportklagenemnda - Fly

Sammendrag

Krav om standarderstatning og dekning av utgifter grunnet kansellering.

Dato
14.09.2020

Saksnummer
2020-00149

Tjenesteytere
Air Baltic

Klager har i det vesentlige anført

Klager med reisefølge (til sammen ti personer) skulle reise fra Oslo til Tallinn med Air
Baltic sin flyvning BT200 den 31. oktober 2019. Planlagt avgangstid for flyvningen var kl.
20.05.  Flyet kunne imidlertid ikke ta av på grunn av problemer med et system på flyet.
Flyet ble kansellert grunnet teknisk feil. Alle ble omrutet til nye, dog forskjellige flyvninger
neste dag den 1. november, med ankomst henholdsvis kl. 19.05 og 16.00. 

Klager krever standarderstatning i henhold til EU-forordning 261/2004 for seg selv og
reisefølget (250 EUR per person). Klager aksepterer ikke Air Baltic sin uttalelse om at
defekten var uforutsigbar og ekstraordinær. Det var tale om en fabrikasjonsfeil, og ikke
en skjult fabrikasjonsfeil, hvilket er påkrevd for å påberope at det var ekstraordinært. I
september 2015 så EU-domstolen på lignende problematikk i saken KLM v van der Lans.
Domstolen konkluderte med at tekniske problemer ikke var ekstraordinære, heller ikke
tidlig svikt i en flykomponent. Domstolen uttalte to typer tekniske feil som kan gå inn
under "ekstraordinært": Skjult fabrikasjonsfeil og skade på flyet grunnet sabotasje eller
terror. Klager kan basert på innsendt dokumentasjon ikke se at det vart tale om en skjult
fabrikasjonsfeil. Feilen var kjent på forhånd. I tillegg ble ikke hele flyflåten satt på bakken
(Noe som kreves for å kvalifisere som skjult fabrikasjonsfeil).

Det er i tillegg til standarderstatning fremsatt krav om at Ryanair dekker alle i reisefølget
sine måltid på Mac Donalds (Ca. 170 NOK per person). Klager mangler kvittering for
måltidene, da de ikke ble informert om sine rettigheter vedrørende dette.

Tjenesteyterne har i det vesentlige anført
Flyvningen ble kansellert av tekniske årsaker (left landing gear brake control system
fault). Det vises til vedlegg for elektronisk teknisk logg.  Defekten ble oppdaget etter
forrige flyvning fra Tallin til Oslo (BT199) og før avgang, og gjelder alle Airbus A220-300-
serie flymaskiner. Defekten er en fabrikasjonsfeil. På grunn av dette kunne ikke defekten
vært forutsett. Det kunne heller ikke foretas forebyggende tiltak.  Det er en åpenbar
fabrikasjonsfeil utenfor flyselskapet sitt ansvar. Feilen/defekten ble avverget omgående
og i henhold til produsentens prosedyrer og retningslinjer. Det er ikke tillatt å foreta
flyvninger med en slik feil, da det er direkte relatert til flysikkerhet. På grunn av dette må
defekten anses som en uventet flysikkerhetsbrist. 

Air Baltic vurderte i tillegg om de skulle benytte reservefly for å erstatte den aktuelle
flyvningen. Dessverre hadde de ikke reservefly tilgjengelig på utestasjonen som kunne
operere flyvningen uten vesentlig forsinkelse. Å tildele andre fly fra flåten i dette tilfellet
ville betydd at andre flyvninger ville blitt betydelig forsinket eller kansellert. 

Fabrikasjonsfeilen kan klart anses som uforutsigbar og ekstraordinær. Dette medførte
at en ikke kunne foreta forebyggende tiltak. I henhold til EU-domstolens avgjørelse
i C-257/17, hvor domstolen uttaler at en defekt som er bekreftet av produsent,
som påvirker annet fly i flyflåten, er det å anse som en uventet flysikkerhetsbrist og
dermed en ekstraordinær omstendighet. Air Baltic anser kanselleringen som utløst av
ekstraordinære omstendigheter. Det tekniske problemet er av  natur og opprinnelse
utenfor flyselskapets sedvanlige aktivitetsutøvelse og faktiske kontroll.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf EU-forordning 261/2004 artikkel 5 og 7.

Nemnda legger til grunn at klagers flyvning fra Oslo til Tallin med BT200 ble kansellert
som følge av teknisk feil, og at klager ankom endelig bestemmelsessted mer enn tre
timer forsinket.

Teknisk feil er som regel ikke en ekstraordinær omstendighet som fritar flyselskapet fra
plikten til å betale standarderstatning, jf EU-domstolens avgjørelse av 17.09.2015 Corina
van der Lans - KLM (C-257/14) og Kommisjonens veileder av 15.06.2016 punkt 5.2. Blant
unntakene er fabrikasjonsfeil.

Nemnda har delt seg i et flertall og et mindretall. 

Flertallet, lederen og forbrukerrepresentantene, mener at flyselskapet ikke har
dokumentert at det foreligger en fabrikasjonsfeil. 

Av den fremlagte dokumentasjonen kommer det frem at det er noen særegenheter ved
software for bremsesystemet på Airbus A220-300 serie. Dokumentasjonen fra Airbus har
til formål å gi en oversikt over særegenhetene, samt anbefale handlinger for vedlikehold
for å teste, forhindre og rette funksjoner i bremsesystemet. Airbus anbefaler videre
flyselskapene om å orientere vedlikeholdspersonell og følge retningslinjene i brevet. 

Mindretallet, bransjerepresentantene, mener det er dokumentert at det foreligger en
fabrikasjonsfeil og at kanselleringen skyldes denne. 

Nemnda anbefaler på bakgrunn av dette at Air Baltic utbetaler standardkompensasjon
på 250 euro per person.

I henhold til EU-forordning 261/2004 artikkel 5 punkt 1 bokstav b) jf. artikkel 9 nr.
1 bokstav a) skal klager ved kansellering tilbys forpleining i form av mat og drikke i
ventetiden. Klager har ikke kunnet fremlegge kvittering på disse utgiftene, da de ikke
ble opplyst om rettighetene sine Air Baltic har ikke imøtegått klagers påstand på dette
punkt, og nemnda finner det sannsynlig at klager med følge ble påført utgifter til mat i
den størrelsesorden de krever erstattet. Det anbefales med dette at Air Baltic refunderer
utgiftene til mat dersom dette ikke allerede er gjort.

Vedtaket er fattet med den dissens som fremgår over. 

Vedtak

Transportklagenemnda-fly anbefaler at Air Baltic utbetaler 250 euro per person (totalt 10
personer) i standardkompensasjon, og 170 NOK per person (totalt 10 personer) for mat i
ventetiden.