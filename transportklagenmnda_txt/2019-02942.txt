Vedtak i Transportklagenemnda - Fly

Sammendrag

Krav om standarderstatning som følge av forsinkelse.

Dato
05.05.2020

Saksnummer
2019-02942

Tjenesteytere
Norwegian Air Shuttle

Klager har i det vesentlige anført

29. juli 2018 skulle klager reise med DY1037 fra Krakow til Stavanger sammen med sine
to små barn. Flyet skulle gå fra Krakow kl. 08.50 og lande i Stavanger kl. 10.55. Flyet ble
imidlertid forsinket og gikk først kl. 16.00, slik at klager og barna ankom Stavanger kl.
18.00.

Klager mener at omstendighetene rundt forsinkelsen ikke kan klassifiseres som
ekstraordinære. Klager anfører at Norwegian har bestemt seg for å operere med svært
stramme tidsrammer for flyvningene og at det derfor er Norwegian som må bære
risikoen for forsinkelser. Klager anfører at man som passasjer kjøper en billett for en
spesifikk flyvning og ikke for et bestemt fly på en bestemt dag, slik at det for passasjeren
burde være uten betydning hvilke andre flyvninger Norwegian har rundt omkring i
verden samme dag.

Klager stiller seg videre undrende til at hun som passasjer må bære kostnaden for
at flyselskapet ikke har reservefly tilgjengelig på alle flyplasser. Klager anfører at hun
opplevde den aktuelle dagen som svært stressende.

Klager krever standarderstatning på 400 euro per passasjer i henhold til EU-forordning
261/2004 for forsinkelsen.

Tjenesteyterne har i det vesentlige anført
Forsinkelsen oppsto som følge av at flymaskinen LNDYV, som skulle utføre flyvningen
DY1037, ble stående fast i Split den 28. juli 2018 på grunn av pålegg om utsatt avgangstid
fra kontrolltårnet i forbindelse med flyvningen DY1987.

DY1987 skulle opprinnelig fly fra Split til Stavanger den 28. juli 2018, men på grunn
av nye avgangstider gikk besetningen ut på tid og måtte ha sin obligatoriske hvile.

Flyet måtte derfor mellomlande i København og vente til besetningen var klarert for
å fortsette turen til Stavanger morgenen den 29. juli 2018. Klagers flyvning ble direkte
berørt av denne hendelsen. Det vises til fremlagt dokumentasjon.

Forsinkelse som medfører at passasjerene kommer frem til endelig bestemmelsessted
mer enn tre timer etter planlagt ankomsttidspunkt, gir som utgangspunkt rett til
erstatning. Dette gjelder imidlertid ikke dersom forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7 jf. artikkel 5 nummer 3 og
EU-domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

Forhold som verken etter sin karakter eller opprinnelse er et ledd i luftfartsselskapets
alminnelige aktivitetsutøvelse, og ligger utenfor luftfartsselskapets faktiske kontroll,
anses som ekstraordinære i forordningens forstand, jf. Pešková and Peška mot Travel
Service a.s. (C-315/15), avsnitt 24. 

Norwegian har ingen mulighet til å påvirke beslutninger om lufttrafikken som treffes
av flyplassens kontrolltårn. Norwegian mener derfor at forsinkelsen i gjeldende sak
skyldtes ekstraordinære forhold i forordningens forstand. Det vises i den forbindelse
til forordningens fortalepunkt nr. 15: «Extraordinary circumstances should be deemed
to exist where the impact of an air traffic management decision in relation to a
particular aircraft on a particular day gives rise to a long delay, an overnight delay, or the
cancellation of one or more flights by that aircraft, even though all reasonable measures
had been taken by the air carrier concerned to avoid the delays or cancellations.»

Spørsmålet er om Norwegian kunne ha forhindret forsinkelsen dersom alle rimelige
tiltak var truffet. 

I vurderingen av hvilke tiltak som «med rimelighet» kan kreves, skal det tas i betraktning
hva som er teknisk og økonomisk tålelig for flyselskapet, og hvorvidt mulige tiltak er
forholdsmessige i situasjonen, jf. EU-domstolens avgjørelse i Pešková and Peška mot
Travel Service a.s. (C-315/15) avsnitt 28.

Norwegian mener at beredskapen var god nok denne dagen. Det kan ikke forventes at
et flyselskap har reservefly stående på alle flyplasser som det flyr til. Det er ingen forhold
som tilsier at flyvningen ville ha blitt forsinket dersom det ikke var for at DY1987 måtte
avvente nye avgangstider. Norwegian kunne ikke ha iverksatt tiltak for å forhindre denne
hendelsen.

Følgelig er Norwegians standpunkt at selskapet ikke kunne ha forhindret forsinkelsen
selv om alle rimelige tiltak var truffet.

Klagers krav kan på bakgrunn av dette ikke imøtekommes i dette tilfellet.

Nemnda bemerker

Saken ble først avvist av sekretariatet på bakgrunn av at forsinkelsen oppsto i Polen.
Etter gjeldende retningslinjer skulle saken henvises til det polske klageorganet. Klager
anførte imidlertid at det polske klageorganet hadde avvist klagen hennes på grunn av at
hun hadde fremsatt klagen for sent i henhold til deres klagefrist, som var strengere enn
klagefristen til det norske klageorganet. Nemndsleder besluttet at saken i dette tilfellet
likevel burde behandles av den norske nemnda.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet, gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Norwegian har oppgitt at årsaken til forsinkelsen i dette tilfellet var luftfartsrestriksjoner
i Split i forbindelse med en tidligere avgang, DY1987 den 28. juli 2018, fra Split til
Stavanger. Forsinkelsen som oppsto, førte til at besetningen gikk ut på tid, slik at flyet
måtte omdirigeres til København. Først morgenen etter kunne flyet flys til Stavanger.

Norwegian har fremlagt dokumentasjon som viser at de påfølgende flyvningene med
den aktuelle flymaskinen, DY1036 fra Stavanger til Krakow og DY1037 fra Krakow
til Stavanger, ble forsinket som følge av hendelsen. Norwegian har ingen mulighet
til å påvirke lufttrafikkrestriksjoner. Nemnda mener at Norwegian har godtgjort at
forsinkelsen i dette tilfellet skyldtes ekstraordinære forhold som ikke kunne ha vært
unngått til tross for at alle rimelige tiltak var truffet.

Vedtak

Transportklagenemnda - fly anbefaler ikke at klager gis medhold.

Forbrukerrepresentant Kristoffer Sørlie, Forbrukerrådet, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.