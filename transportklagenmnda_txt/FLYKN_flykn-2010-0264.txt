Vedtak i Transportklagenemnda - Fly

Sammendrag

Krav om erstatning pga forsinkelse.

Dato
22.02.2012

Saksnummer
264/10F

Tjenesteyter
Ryanair

Krav om erstatning pga forsinkelse.

Klager har i det vesentlige anført:

Klager skulle sammen med sitt reisefølge reise fra Rygge lufthavn, Moss, til Stansted, London
den 22. mai 2010 kl 06.50. Avgangen ble forsinket med ca. fem timer.

Flyselskapet oppga ikke hvorfor avgangen ble forsinket. Men da klagerne henvendte seg i
skranken fikk de opplyst at det var på grunn av værforholdene. Det kunne ikke klagerne forså.
Flyet sto på flyplassen, og andre fly tok av og landet. Klagerne fikk utdelt hver sin voucher
under ventetiden pålydende 5 euro, til mat.

Klager krever erstatning etter EU forordningen.

Ryanair har ikke svart på klagers henvendelse. Ryanair har heller ikke avgitt uttalelse
til nemnda.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. forskrift om klagenemnd for flypassasjerer § 5-3.

Klagen er forelagt Ryanair ved nemndas brev av 14. september 2010. Ryanair har ikke
avgitt uttalelse til nemnda. Nemndas avgjørelse treffes på bakgrunn av de foreliggende
opplysninger.

Nemnda legger på bakgrunn av de foreliggende opplysninger til grunn at flygningen ble
forsinket med ca fem timer.

Nemnda er delt i sitt syn på passasjerenes rettigheter ved lengre forsinkelser.

Nemndas flertall, lederen og forbrukernes representanter, er av den oppfatning
at forsinkelse som medfører at passasjerene kommer frem til det endelige
bestemmelsesstedet tre timer eller mer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Flertallet viser til EU forordning 261/2004 artikkel 6 jf artikkel 7, jf artikkel 5, jf EU
domstolens avgjørelse i sak Sturgeon-Condor av 19. november 2009 (62007J0402).
Flertallet er kjent med at enkelte flyselskap bestrider dommen, og at EU domstolen er
bedt om å ta stilling til spørsmålet på nytt. Dommens konklusjon er imidlertid klar, og
flertallet legger til grunn at dommen gir uttrykk for gjeldende rett.

Ryanair har i dette tilfellet ikke godtgjort at forsinkelsen skyldtes ekstraordinære
omstendigheter som ikke kunne unngås selv om alle rimelige tiltak var truffet. De plikter
derfor etter flertallets vurdering å betale en standardkompensasjon på 250 euro per person.

Nemndas mindretall, flyselskapenes representanter, er av en annen oppfatning.
EU forordning 261/2004 regulerer retten til kompensasjon i tilfelle av nektet
ombordstinging og innstillinger, men gir ingen anvisning på kompensasjon ved
forsinkelser. Selv om dom ved forsinkelser foreligger, er dommen utfordret bl.a.
via en britisk domstol, og inntil EU-domstolen har gitt tilsvar, anser mindretallet at
rekkevidden av Sturgeon-dommen per i dag er uavklart. Etter mindretallets vurdering
gir forsinkelse ikke rett til standarderstatning etter EU-forordningen.

På bakgrunn av flertallets vurdering traff nemnda slikt

Vedtak:

Flyklagenemnda anbefaler at klagerne gis er erstatning på 250 euro per person.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Linda Olsen, Norwegian Air Shuttle ASA

Edith Lundem Jakobsen, Lufthansa German Airlines