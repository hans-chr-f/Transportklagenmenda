Vedtak i Transportklagenemnda - Fly

Sammendrag

Klager krever å få hevet et dobbelt billettkjøp.

Dato
24.03.2010

Saksnummer
107/09F

Tjenesteyter
Marco Polo Travel

Klager krever å få hevet et dobbelt billettkjøp.

Klager har i det vesentlige anført:

Klager bestilte 31. januar 2009 billett på www.marcopolo.no med BA til London. Hun oppdaget
straks at hun hadde bestilt billett til september istedenfor februar. Straks sendte klager en e-
post til operatøren, og ba om kansellering av bestillingen. Etterpå bestilte klager de billettene
hun skulle ha, på korrekte datoer. Klager har hatt kontakt med både marcopolo.no og BA for
å få refundert pengene for feilbestillingen, uten at noe har skjedd. De skylder på hverandre,
ingen av dem ønsker å heve det dobbelte billettkjøpet. Klager spør også om: finnes det ikke
prinsipper for rimelig og hederlig behandling av flypassasjer som bestiller over nett?

Marco Polo Travel har i det vesentlige anført:

Marco Polo Travel har ikke svart på Flyklagenemnda henvendelse. Til klager har Marco Polo
opplyst at de tok kontakt med BA, men at BA ikke ville endre septemberbilletten. Marco Polo
opplyste klager om at man kunne søke om refusjon fra BA, men dette forutsatte at man
kansellerte bestillingen. Klager kansellerte bestillingen.

Nemnda bemerker:

Nemnda legger på bakgrunn av de foreliggende opplysninger til grunn at klager ved enn feil
bestilte billetter til september. Klager er i utgangspunktet bundet av denne bestillingen og er
henvist til flyselskapets regler om endring/avbestilling m.v.

Reglene for den billettype klager bestilte er ikke fremlagt. Nemnda legger til grunn at det var
en flybillett som etter BA's regler ikke kan endres eller avbestilles.

Klager søkte umiddelbart å rette opp feilen ved å sende mail til Marco Polo. Hun var også kort
tid etter i kontakt med BA om saken.

Nemnda har i vurderingen av saken delt seg i et flertall og et mindretall.

Nemndas flertall, lederen og flyselskapenes representanter, er av den oppfatning at
klager selv må bære ansvaret for feilen. I henhold til BA's regler kan en bestilt billett
ikke endres eller avbestilles.

Det er ikke gjort unntak for bestillinger som er foretatt ved en misforståelse eller lignende.
Marco Polo må forholde seg til BA's regler, og er ikke i posisjon til å endre eller avbestille
billetten.

Nemndas mindretall, forbrukernes representanter, er uenige med flertallet.
Mindretallet er kjent med at British Airways ikke gir adgang til å endre billetter etter
bestilling.

I denne saken dreier det seg om en feilbestilling. Mindretallet vil peke på at det er lett å gjøre
feil ved internettbestilling, selv for den oppmerksomme forbruker.

Mindretallet mener at det må være en enkel operasjon for British Airways å tilby en
kostnadsfri rettingsadgang, så lenge feilen meldes fra til selskapet eller agenten kort tid etter
bestillingen.

Det vil etter mindretallets syn være i strid med hensynet til lojalitet i kontraktsforhold når
British Airways ikke tilbyr forbrukere en mulighet til å rette klare feilbestillinger kostnadsfritt
så lenge kundene tar kontakt med selskapet eller agenten og ber om dette kort tid etter
bestilling. Slike klare feilbestillinger kan typisk være feil dato eller feil antall billetter i forhold til
hva kunden hadde tenkt å bestille.

På bakgrunn av det overnevnte mener mindretallet at det her har skjedd en klar feilbestilling
som må gi klager adgang til å rette bestillingen. Ekstrautgiftene kunden har hatt til å rette opp
feilen bør, etter mindretallets oppfatning, dekkes av British Airways.

På bakgrunn av flertallets vurdering traff nemnda slikt

Vedtak:

Flyklagenemnda finner ikke å kunne anbefale at klager gis medhold.

Nemnda hadde slik sammensetning ved behandling av saken:

Lagdommer Einar Kaspersen, leder

Anne Haugen-Flermoe, Forbrukerrådet i Oppland

Lars Grøndal, Forbrukerombudet

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines