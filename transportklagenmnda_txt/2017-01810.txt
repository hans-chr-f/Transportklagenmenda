Vedtak i Transportklagenemnda - Fly

Sammendrag

Krav om erstatning for tapt bagasje.

Dato
05.06.2018

Saksnummer
2017-01810

Tjenesteytere
SAS

Klager har i det vesentlige anført

Klager og hans familie reiste fra Zürich til Oslo via København den 29. desember 2016.
Ved ankomst Gardermoen manglet bagasjen, to kolli. 
Den ene bagasjen ankom 2. januar, klager har mottatt kroner 2 000 fra sitt
forsikringsselskap og krever ingenting fra SAS. 
Den andre bagasjen ankom først den 15. februar, 48 dager etter ankomst. Klager mener
at siden forsinkelsen av denne bagasjen var på mer enn 28 dager, kan den i henhold til
luftfartsloven anses som tapt. Innholdet i denne bagasjen hadde en verdi på kroner 46
113. Klager viser til fremlagt liste av innholdet som var klær og utstyr for to voksne og to
barn. 

Klagers forsikringsselskap har spesielle betingelser som gjør at det ikke behøver å
utbetale erstatning for denne bagasjen. Klager krever derfor summen erstattet av SAS,
alternativt 1 131 SDR (Special Drawing Right) per person, med fradrag av kroner 6 328
som allerede er utbetalt av SAS.

Klager mener SAS' tolkning av luftfartsloven ikke er holdbar. § 10-18 definerer bagasje
som tapt etter senest 21 dager, men åpner for at fraktføreren kan erklære den tapt
tidligere. SAS kan derimot ikke øke den lovdefinerte perioden på 21 dager etter eget
ønske. 

Det vises for øvrig til klagers brev.

Tjenesteyterne har i det vesentlige anført
Da klager ankom Gardermoen den 29. desember ble det rapportert inn 2 savnet bagasje
på referanse OSLSK18371. 
Den ene bagasjen ble levert den 2. januar og den andre ble levert den 15. februar. 

SAS vil presisere at klagers bagasje ble forsinket ved hjemkomst, noe som gjør at
flyselskapets ansvar er begrenset i utgangspunktet, fordi flyselskapet regner med at
passasjerene har begrenset behov for å kjøpe ting.  

Klager sendte et krav til SAS for dekning av innkjøp i forbindelse med forsinket
bagasje. Disse utgiftene er dekket i sin helhet: SAS har utbetalt kroner 6 328 og
forsikringsselskapet har utbetalt kroner 2 000. Dette er vanlig praksis mellom SAS og
forsikringsselskapet.  

Klager krever ytterligere 1 131 SDR (kroner 12 718) per passasjer i forbindelse med
bagasjen som ble levert den 15. februar. Han viser til luftfartsloven som sier at bagasjen
kan anses som tapt etter 28 dager. 

Det stemmer at forsinket bagasje anses som tapt etter 21 dager dersom flyselskapet har
avsluttet søket. SAS avsluttet ikke søket etter klagers bagasje, og den kan ikke anses som
tapt da den ble levert klager den 15. februar. 

Luftfartsloven § 10-18 sier:
"Passasjeren kan gjøre gjeldende sine rettigheter etter første og annet ledd dersom
innskrevet reisegods ikke er kommet frem senest 21 dager etter at det skulle ha kommet
frem, eller dersom fraktføreren erkjenner at innskrevet reisegods er gått tapt."

SAS kan ikke imøtekomme klagers krav utover det som allerede er utbetalt.

Nemnda bemerker

Ved ankomst Gardermoen manglet klagers bagasje, to kolli. 
Den ene bagasjen ankom 2. januar.  Klager har mottatt kroner 2 000 fra sitt
forsikringsselskap og krever ingenting fra SAS. 
Den andre bagasjen ankom den 15. februar, 48 dager etter ankomst. Klager klaget
skriftlig over forsinkelsen til SAS 22. april. Klager har mottatt kr 6 328 av SAS mens klager
mener han har krav på kr 46 113.
Det er denne bagasjen saken gjelder.

Flyselskapet er i henhold til luftfartsloven § 10-20/Montrealkonvensjonen artikkel 19
ansvarlig for tap som følge av forsinket bagasje. 

Montrealkonvensjonens artikkel 17 nr. 3 inneholder en bestemmelse om tidspunktet
for når innskrevet reisegods skal anses som tapt slik at passasjeren kan gjøre sine
rettigheter etter fraktavtalen gjeldende overfor fraktføreren. Det kan passasjeren gjøre
dersom fraktføreren erkjenner at det innskrevne reisegodset er tapt eller dersom det
innskrevne reisegodset ikke er kommet frem senest 21 dager etter at det skulle vært
fremme. Bestemmelsen er innarbeidet i luftfartsloven, jf. § 10-18 tredje ledd. 

Ved forsinkelse må mottageren klage skriftlig senest innen 21 dager fra den dag da
godset ble stilt til rådighet for mottageren, jf. luftfartsloven § 10-26 om mottakers
reklamasjon. Bagasjen kom til rette 15. februar 2017. Klagen ble først fremsatt 22. april,
det vil si mer enn 60 dager senere. Dette var for sent, og nemndas flertall - lederen og
forbrukerrepresentantene - kan derfor ikke anbefale at klager gis medhold i sitt krav. 

Mindretallet – forbrukerrepresentantene – er enig i at fristen for å klage etter
luftfartsloven § 10-26 i utgangspunktet er oversittet, men kan ikke se at det er avgjørende
for saken. Når selskapet, som i dette tilfellet, har realitetsbehandlet klagen uten å
påberope seg for sen reklamasjon, vil klager etter mindretallets syn ikke i ettertid kunne
avskjæres med at reklamasjonen er for sent fremsatt. Mindretallet mener derfor at
klager har krav på erstatning etter luftfartsloven § 10-18, men tar som mindretall ikke
stilling til utmålingsspørsmålet.

Nemnda - såvel flertallet som mindretallet - bemerker at SAS` tolkning av luftfartsloven
§ 10-18 tredje ledd etter nemndas syn ikke er korrekt. Passasjerens rett etter
bestemmelsen er ikke avhengig av om flyselskapet fortsatt leter etter bagasjen eller
anser den tapt. Det er tilstrekkelig at bagasjen ikke har kommet til rette senest 21 dager
etter at den skulle ha kommet frem. Bestemmelsen gir da passasjeren en ubetinget rett
til til å å gjøre sine krav gjeldende. Ved forsinkelse må det imidlertid klages skriftlig, og
klagen må være overlevert eller avsendt senest innen 21 dager fra den dag da godset ble
stilt til rådighet for mottakeren, jf § 10-26, annet og tredje ledd. 

Nemndas flertall - leder og bransjemedlemmene - kan ikke anbefale at klager får
medhold i sitt krav.

Vedtaket er fattet med den dissens som fremgår.

Vedtak

Transportklagenemnda - fly anbefaler ikke at klager gis medhold.