Vedtak i Transportklagenemnda
- Kollektivreiser

Sammendrag

Krav om refusjon av utgift til taxi som følge av forsinket buss.

Dato
03.04.2018

Saksnummer
2018-00051

Tjenesteytere
Brakar

Klager har i det vesentlige anført

Klager tok bussen 3. januar 2018 for å hente sin datter i barnehagen. 

Denne ettermiddagen snødde det, og det var endel brøytebiler på veien. Bussen klager
satt ombord i bestemte seg for å stoppe på Strømsø torg, fordi det var 5-6 busser som
sperret veien opp en bakke på den strekningen bussen skulle kjøre. Føreren ønsket ikke å
skape ytterligere trafikkaos. 

Klager, som skulle hente sin datter i barnehagen, ventet ombord i bussen i påvente av at
den skulle kjøre. Etter 40 minutter var det fremdeles ingen informasjon fra selskapet om
når bussen kunne kjøre, og klager valgte da å ta en taxi til barnehagen. Det var begrenset
hvor lenge hun kunne la ettåringen vente i barnehagen. 

Brakar har i sitt svar til klager vist til at årsaken til forsinkelsen var værforholdene.
Klager på sin side hevder at grunnen til at det ble forsinkelse i dette tilfelle var fordi
selskapet ikke var forberedt og at bussene kjørte uten kjetting. Videre var det dårlig
kommunikasjon mellom bussene, noe som resulterte i at når den ene bussen ikke kom
seg opp bakken fikk ikke bussene som kom bak beskjed om dette. Derfor ble så mange
busser stående i bakken. Ikke på grunn av værforholdene, men fordi de skapte kø på
veien. 

Klager krever derfor at Brakar refunderer utgiften til taxi på kroner 269.

Tjenesteyterne har i det vesentlige anført
Brakar viser til mottatt henvendelse fra klager 3. januar 2018 vedrørende krav om
refusjon av utgift til taxi.

Klager ventet på buss linje nummer 3 fra Strømsø torg til Skogerveien. Bussen har ikke
kommet og klager har tatt drosje. 

Denne dagen var det store forsinkelser og flere busser ble innstilt som følge av
værforholdene. Veiene ble ikke brøyet og bussene kunne derfor ikke kjøre. Det ble purret
på Aktiv veidrift som hadde ansvaret for fjerning av snø. Brakar viser her til vedlagt e-
post korrespondanse. 

På bakgrunn av at det var ufremkommelige forhold langs veiene, valgte busselskapet å
innstille bussavgangene resten av kvelden. 

Reisegarantien gjelder ikke under slike forhold. Brakar kan derfor ikke imøtekomme
klagers krav om refusjon av kostnad til drosje.

Nemnda bemerker

Brakar har bestemmelser om erstatning for utgifter til alternativ transport ved
forsinkelser i sin reisegaranti. 

Reisegarantien gjelder imidlertid ikke "ved hendelser som streik og liknende,
naturkatastrofer, ekstraordinære værforhold (kraftig snøfall, flom, ras osv), veiarbeid og
uforutsette trafikale forhold, store arrangementer som berører kollektivtrafikken i stor
grad."

Nemndas flertall, nemndas leder og bransjerepresentantene, legger til grunn at årsaken
til forsinkelsen og senere innstillinger av bussene var vanskelige trafikale forhold på
grunn av kraftig snøfall og mangelfull brøyting som busselskapet ikke hadde kontroll
over. Etter flertallets syn gjelder reisegarantien da ikke. 

Nemndas flertall bemerker at erstatningsansvar ut over reisegarantien må være basert
på uaktsomhet fra Brakars side. Nemnda finner ut fra de opplysninger som foreligger,
ikke sannsynliggjort i tilstrekkelig grad at Brakar kan bebreides for ikke å ha hatt kjetting
for bussene eller på annen måte vært bedre forberedt på snøproblemene, på en slik
måte at selskapet kan anses erstatningsansvarlig. 

Nemndas flertall finner ikke å kunne anbefales at det gis erstatning for utgiftene til taxi.

Mindretallet, forbrukerrepresentantene Grannes og Sørlie, er av den oppfatning at
det er Brakar som påberoper seg at unntaksvilkårene medfører at reisegarantien ikke
gjelder og som til en viss grad må sannsynliggjøre at de er oppfylt. Mindretallet forstår
unntaksvilkårene slik at forsinkelser og innstillinger som skyldes ordinære værforhold
og/eller mer forutsigbare trafikale forhold, ikke er tilstrekkelig til at unntaksvilkårene
kommer til anvendelse. Disse vurderingene må etter mindretallets syn foretas i lys av
hva som er påregnelig i den aktuelle årstiden. Snøvær i januar med tilhørende trafikale
utfordringer, er etter mindretallets syn ikke i seg selv tilstrekkelig til at unntaksvilkårene
kommer til anvendelse. Mindretallet mener at Brakar ikke i tilstrekkelig grad har
godtgjort at værforholdene den aktuelle dagen var «ekstraordinære». Mindretallet finner
heller ikke at Brakar har godtgjort at de trafikale forholdene var «uforutsette» i lys av
hva som må anses påregnelig midtvinters, selv om forholdene medførte problemer
for kollektivtrafikkavviklingen. Nemndas mindretall er etter dette av den oppfatning at
Brakar bør erstatte klagers utgifter til taxi.

Vedtak

Transportklagenemnda Kollektivtransport finner ikke å kunne anbefale at klager gis
medhold. 

Vedtaket er avsagt med dissens. .