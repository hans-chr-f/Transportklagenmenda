Vedtak i Transportklagenemnda
- Kollektivreiser

Sammendrag

Manglende gyldig billett / krav om frafall av gebyr

Dato
03.04.2020

Saksnummer
2020-00338

Tjenesteytere
Ruter

Klager har i det vesentlige anført

Klager reiste med T-banen 6. desember 2019 da hun ble ilagt gebyr. Klager anfører at
hun var på jobboppdrag denne dagen og skulle reise fra Hellerud T-banestasjon og at
hun får dekket reise av jobben, slik at hun alltid har med seg reisekort. Videre anfører
klager at da hun skulle ta banen var automaten uten av drift, slik at klager ikke klarte
å lese av kortet. Klager presiserer at hun ikke har noen grunn til å snike på kollektiv
transport og at hun sørger for å ha gyldig og aktivert billett, men at det denne dagen var
en feil ved automaten. I tillegg legger klager til at det ikke er hennes feil at automaten var
ute av drift. 

Klager krever frafall av gebyr.

Tjenesteyterne har i det vesentlige anført
Klager ble ilagt gebyr på T-banelinje 2 den 6. desember 2019 fordi hun ikke kunne
fremvise gyldig billett. Under kontrollen ble det fremvist et reisekort med reisepenger,
men ingen gyldig billett for reisen. Klager hevdet etter at gebyret var skrevet ut at det
var feil på kortleserne på Hellerud T-banestasjon. Ruter har sjekket med den tekniske
avdelingen som avkreftet at det var noen feil denne dagen. 

Ruter ser ingen grunn til frafall av dette gebyret.

Nemnda bemerker

Klager ble ilagt gebyr på T-banen 6. desember 2019 fordi hun ikke kunne fremvise gyldig
billett. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig. Ruter har fremlagt dokumentasjon
som viser at det ikke var feil på kortleseren på Hellerud T-banestasjon, og det er således
grunnlag for gebyr.

Vedtak

Transportklagenemnda for kollektivtransport finner ikke å kunne anbefale at klager gis
medhold.