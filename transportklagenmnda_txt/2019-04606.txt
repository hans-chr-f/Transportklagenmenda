Vedtak i Pakkereisenemnda

Sammendrag

Krav om prisavslag grunnet støy og høy temperatur.

Dato
09.03.2020

Saksnummer
2019-04606

Tjenesteytere
Apollo Reiser AS
Ticket

Klager har i det vesentlige anført

Klagen gjelder en pakkereise for to personer med innkvartering i en 1-romsleilighet med
markbalkong på Hotel Akoition, Agia Marina, Kreta i perioden 27.06.2019 - 11.07.2019.
Totalpris 23 556 kroner. 

Klager var ikke fornøyd med:
- Feil type rom / leilighet
- Støy

Klager bestilte fly og hotell med Apollo hos Ticket på Strømmen. Klager anfører at hun
ble lovet rolig rom grunnet medisinske årsaker, og at temperaturen var under 30 grader
disse to ukene. Klager skriver at de sa at dette lot seg gjennomføre både hos Ticket og
en hun snakket med på Apollo. Klager ville ikke ha bestilt reisen til Kreta dersom de
hadde blitt opplyst at de kunne risikere å få et rom der de ble sjenerte av støy og at
temperaturen kunne bli over 30 grader.  

Klager skriver at hun ringte til servicekontoret på Kreta, men at ingen svarte. Hun prøvde
flere ganger og fikk til slutt kontakt, men ingen hjelp med å bytte hotell. Grunnet mye
støy og varme fra 31 - 39 grader ble disse to ukene ikke en ferie for klager og hennes
datter da de måtte oppholde seg på rommet nesten hele tiden med øretelefoner og
aircondition grunnet støy og varme. Klagers datter plages med kronisk migrene og
spenningshodepine, derfor må hun ha minst mulig støy og varme som trigger migrenen/
spenningshodepinen. 

Klager ligger sjelden på stranda da de drar på ferie for å oppleve andre kulturer og dra på
utflukter. På denne ferien fikk de kun deltatt på to utflukter. 

Krav: Et høyere prisavslag enn det de har mottatt fra Apollo.

Det vises for øvrig til korrespondanse fra klager.

Tjenesteyterne har i det vesentlige anført
Klager har bestilt en reise på Hotel Akoition, Agia Marina, Kreta med opphold i en
ettroms leilighet med markbalkong. Det er lagt inn et ønskemål i bestillingen med
følgende tekst: PLS QUIET AREA. VERY IMPORTANT DUE TO MEDICAL REASON.

I beskrivelsen av hotellet er det oppgitt følgende informasjon:
"Hotellet ligger ved en vei. For å være garantert en leilighet som ikke ligger ut mot veien
må man bestille leilighet med havutsikt som tillegg."

Ønskemål er noe som aldri kan garanteres, og spesielt i høysesong kan det være
vanskelig å oppfylle disse. Har man helt spesielle behov, må man bestille et hotell eller en
leilighet/rom som kan oppfylle disse kravene. Dessverre var det ikke mulig å etterkomme
ønsket, da hotellet var fullt, og alle leiligheter med havutsikt var bestilt på forhånd. Det
var heller ikke mulig å flytte til en annen leilighet.

Klager har fått en leilighet i henhold til bestilling. Imidlertid vurderer vi at klager skulle
ha blitt anbefalt å bestille leilighet med havutsikt ved kontakt med reisebyrået, og har
derfor valgt å gi en kompensasjon på 2 500 kroner for mangelfull informasjon samt at de
opplevde at de ikke fikk god hjelp på reisemålet. 

Apollo kan ikke se at det foreligger grunnlag for ytterligere kompensasjon.

Ticket har anført at klager var i kontakt med Ticket Strømmen 22.02.2019 da hun bestilte
reisen. Ticket presiserer alltid til kunder at de kan legge inn ønskemål i bestillingen, men
at dette ikke kan garanteres. Dette har selgeren også gjort i dette tilfellet. Dette fremgår
også av klagers billett som de mottok direkte fra Apollo.

Den eneste kontakten de har hatt med klager utover booking, er at selger har sendt
klager en e-post samme dag 22.02 med link til Apollos nettsider der hun kunne se
utfluktsprogrammet på Kreta samt en link til flyselskapets side da klager ønsket mer
bagasje.

Ticket har ikke hatt noe mer kontakt med klager utover dette, det synes som om klager
har valgt å forholde seg direkte til Apollo og ikke til Ticket etter sin bestilling.
Selgeren som klager har vært i kontakt med er en erfaren selger som ikke ville opplyst en
klager om at det er 25 - 27 grader på Kreta i juli. Ticket vet ikke om rom med havutsikt var
ledig ved bestillingstidspunkt.

Det vises for øvrig til korrespondanse fra Apollo Reiser AS og Ticket.

Nemnda bemerker

Arrangøren har ansvaret for at reisetjenestene som inngår i pakkereiseavtalen, leveres i
tråd med avtalen, jfr. pakkereiseloven § 25. Bestemmelsen spesifiserer ikke hva ansvaret
omfatter ut over å vise til avtalen, men innholdet utledes også av gitte opplysninger i
dokumentasjonen i markedsføringen av den avtalte tjenesten innhold. Arrangørens
mangelsansvar omfatter avvik hos arrangøren, men også feil og forsømmelser begått av
dem arrangøren svarer for. Dersom det foreligger en mangel ved pakkereisen, kan den
reisende kreve avhjelp, alternative tjenester, prisavslag eller erstatning etter henholdsvis
§ 27, § 28, § 31 og § 32.

Klager har fremmet krav om prisavslag særlig begrunnet i støy og høy temperatur på
Kreta. Klager hadde bestilt en reise på Hotel Akoition, Agia Marina, Kreta med opphold
i en ettroms leilighet med markbalkong. Det ble i bestillingen lagt inn ønske om et stille
område på hotellet. 

Det fremgår av beskrivelsen av hotellet følgende informasjon:
"Hotellet ligger ved en vei. For å være garantert en leilighet som ikke ligger ut mot veien
må man bestille leilighet med havutsikt som tillegg."
Basert på dette er klager blitt gitt informasjon om støy på forhånd av sin bestilling. Klager
har også klagd på at temperaturen på Kreta var høyere enn forventet. Nemnda kan ikke
se at det er sannsynliggjort at klager har fått informasjon om temperaturen og at høye
temperaturer midt i sommerferien på Kreta, uansett ligger utenfor tjenesteyters risiko og
må være å anse som forventbar for klager. 

Apollo har kompensert 2 500 kroner til klager som synes som et rimelig beløp særlig
knyttet til at klager kunne fått tydeligere informasjon om bestilling med havutsikt, når
hun først la inn særlig behov for rolig plassering. Prisavslag utover dette anbefales å ikke
føre frem.

Vedtak

Pakkereisenemnda anbefaler at klager ikke gis medhold.