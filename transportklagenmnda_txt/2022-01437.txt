Vedtak i Transportklagenemnda - Fly

Sammendrag

Krav om standarderstatning samt refusjon av utgifter grunnet kansellering.

Dato
25.11.2022

Saksnummer
2022-01437

Tjenesteytere
SAS

Klager har i det vesentlige anført

Klager skulle reise fra Århus til Kristiansund via København og Oslo den 10. juli 2022.

Den 9. juli ble mottok klager e-post fra SAS om at SK1474 fra København til Oslo var
kansellert, og den 10. juli mottok han e-post om at også SK2303 fra Oslo til Kristiansund
var kansellert. Klager ble ikke tilbudt omruting og måtte kjøpe nye flybilletter med andre
selskap.   

Klager krever standarderstatning 400 euro i henhold til EU-forordning 261/2004 for hver
av kanselleringene, samt refusjon av utgifter til nye flybilletter kroner 2548.

Tjenesteyterne har i det vesentlige anført
SAS har ikke avgitt uttalelse til klager eller til nemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3.

SAS har tross oppfordring ikke avgitt uttalelse til nemnda. Nemnda legger etter dette
klagers anførsler til grunn. 

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Basert på sakens opplysninger legger nemnda til grunn at klagers flyvninger med SK1474
og SK2303 mellom København og Kristiansund ble kansellert henholdsvis den 9. og 10.
juli 2022, mindre enn 14 dager i forveien. Klager har derfor krav på standarderstatning i
henhold til EU-forordning 261/2004. Korrekt utmåling er 250 euro jf. artikkel 7 nummer 1
bokstav a).  

Klager har krevet standarderstatning for hver av kanselleringene. En passasjer kan ha
krav på standarderstatning for flere uregelmessigheter på samme reise dersom han
som følge av en kansellering blir omrutet, og den nye flyvningen også blir rammet av en
uregelmessighet, jf. avgjørelse i EU-domstolen av 12. mars 2020 i sak C-832/18. 

Nemnda legger til grunn at klager har krav på standarderstatning for begge
kanselleringene. 

Klager har videre krevet refusjon av utgifter til nye flybilletter.

Nemnda legger til grunn at SAS i dette tilfellet ikke tilbød klager omruting. 

I EU-kommisjonens veileder (2016/C 214/04) punkt 4.2 kommer det frem at omruting og
refusjon skal tilbys samtidig. Dersom flyselskapet ikke tilbyr valget mellom refusjon og
omruting, men flyselskapet alene bestemmer at det skal gis refusjon, har passasjeren
rett på dekning av mellomlegget med den nye billetten med et annet selskap.

Etter nemndas syn har klager derfor krav på dekning av nye flybilletter med kroner 2
548. Dersom opprinnelig flybillett er refundert, kommer denne til fradrag.

Vedtak

Transportklagenemnda anbefaler at SAS utbetaler 500 euro til klager, samt refunderer
hans utgifter til nye flybilletter. Dersom opprinnelig flybillett er refundert, kommer denne
til fradrag.