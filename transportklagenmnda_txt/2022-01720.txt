Vedtak i Transportklagenemnda
- Kollektivreiser

Sammendrag

Krav om refusjon av bussbillett og utgifter til alternativ
transport som følge av at bussen ikke dukket opp.

Dato
08.11.2022

Saksnummer
2022-01720

Tjenesteytere
SJ

Klager har i det vesentlige anført

Klager hadde kjøpt billett fra Elverum til Oslo og skulle ta buss for tog fra Hamar til Oslo
den 14. august 2022. Bussen dukket imidlertid ikke opp, og klager har anført at hun ble
plassert på en annen buss som skulle til Oslo Lufthavn, og derfra tok hun toget til Oslo.

Klager krever refusjon av utgiftene til toget fra Oslo Lufthavn til Oslo, pålydende 75
kroner, i tillegg til refusjon av den opprinnelige billetten med SJ fra Elverum til Oslo,
pålydende 226 kroner.

Tjenesteyterne har i det vesentlige anført
I perioden fra 9. august til 5. september ble det på grunn av planlagt sporarbeid kjørt
buss for tog på deler av strekningen. Det ble ved billettkjøp informert om at det var buss
for tog på deler av strekningen. Klager fikk derfor en billett hvor hun reiste med tog fra
Elverum til Hamar, derfra var det satt opp buss til Oslo S. Hun har altså ikke kjøpt en
bussbillett, men en togbillett.

På grunn av en misforståelse med bussføreren, dukket ikke denne bussen opp som
planlagt. Da ble klager sendt videre med en buss fra Vy til Gardermoen og et Vy-tog
videre fra Gardermoen til Oslo S. Det var denne togstrekningen klager måtte kjøpe en
billett for. Denne billetten har hun fått refundert. Så hun har fått det hun har krav på i
henhold til SJs vilkår.

Man får ikke refundert både den opprinnelige billetten og utgift for alternative transport,
for da ville man i realiteten ha reist gratis.

SJ kan på bakgrunn av dette ikke gi mer refusjon enn det som allerede er utbetalt.

Nemnda bemerker

Klager skulle reise med tog fra Elverum til Hamar og med buss for tog fra Hamar til Oslo
den 14. august 2022. Bussen dukket ikke opp i Hamar, og klager ble derfor sendt med
buss til Oslo lufthavn, hvorfra hun tok toget videre til Oslo.

På bakgrunn av sakens opplysninger legger nemnda til grunn at klager har fått refundert
utgiftene til den nye togbilletten fra Oslo lufthavn til Oslo. Klager har i tillegg fremsatt
krav om refusjon av den opprinnelige SJ-billetten.

Nemnda kan ikke se at det er grunnlag for refusjon av den opprinnelige billetten. Klager
valgte å reise og har fått dekket utgiftene til alternativ transport. Klager har ikke krav på å
reise gratis. Nemnda kan derfor ikke anbefale at klager gis medhold.

Vedtak

Transportklagenemnda kan ikke anbefale at klager gis medhold i kravet om refusjon av
den opprinnelige billetten.