Vedtak i Transportklagenemnda
- Kollektivreiser

Sammendrag

Krav om refusjon av utlegg til taxi og ny flybillett. Forsinket tog.

Dato
10.02.2020

Saksnummer
2019-04927

Tjenesteytere
Vy

Klager har i det vesentlige anført

Klager skulle reise fra Snartemo til Stavanger med tog og deretter videre med fly til
Bergen den 30.august 2019. Toget klager skulle reise med hadde avgang kl. 12:55 fra
Snartemo med ankomst i Stavanger kl. 15:05. Klager forklarer at dette ville gi henne god
tid til å ta flybussen og deretter rekke fly med avgang kl. 16:40. 

Klager anfører at toget var forsinket og at det ble opplyst om forventet ankomsttid i
Stavanger kl. 16.25. Videre forklarer klager at det under turen ble gjort justeringer på
den forventede ankomsttiden til enda senere enn kl. 16.25. Videre anfører klager at
konduktøren hadde sagt at lokaltrafikken kunne forårsake ytterligere forsinkelse i tillegg
og at raskeste vei til Sola var å ta taxi fra Sandnes. Basert på denne informasjonen valgte
klager å gå av i Sandnes og ta taxi til Sola flyplass, ett valg klager anfører at konduktøren
var enig i, samt at han hadde opplyst henne om at hun kunne søke om å få utgiftene
dekket av Vy. 

Klager rakk ikke flyavgangen kl. 16.40, men forklarer siden hun valgte å ta taxi rakk hun
siste direktefly med avgang kl. 17.40. Hun måtte derfor kjøpe ny flybillett på grunn av
forsinkelsen med toget. 

Etter å ha mottatt tilsvaret til Vy legger klager til følgende: 
Klager anfører at de reisende ble opplyst at årsaken til forsinkelsen var fordi toget ikke
hadde fått vognene på plass til rett tid på Oslo S. Klager anfører at det ikke ble opplyst
om noen problemer med signalanlegget og mener at grunnen til at forsinkelsen økte
ytterligere fra Snartemo til Sandnes var fordi toget fikk ventetid på grunn av annen
togtrafikk. 

Klager henviser til § 7B i Vy sine transportvilkår og anfører at forsinkelsen var vesentlig
og utgiftene er dokumentert. I tillegg til dette rakk klager siste direktefly til Bergen,
da senere flyavganger gikk via Oslo. Klager mener det er klart påregnelig at en del
passasjerer skal rekke videre transport. Klager anfører at utgiftene hennes er en direkte
følge av forsinkelsen. Klager mener det ikke står noen i §7B om at Vy kun hefter for
transport frem til bestemmelsesstedet. Klager mener at siden dette fremkommer
i eksempelet er det urimelige å bruke eksempelet til å innføre flere nødvendige
betingelser for at en skal få erstatning. Klager mener derfor dette er et eksempel på hva
man kan få og ikke siden det er et eksempel så er det ikke uttømmende. 

Klager snakket med konduktøren underveis og han sa at klager kunne søke om å få
dekket ekstra transportutgifter som følge av at hun mistet flyet, samt at han anbefalte
at hun fikk av i Sandnes. Klager mener at dersom Vy kategorisk ikke dekker slike
utgifter må Vy sine ansatte informeres om dette. Klager forklarer at hun ikke kjenner til
bransjestandarden som Vy viser til. 

Klager forklarer at hun har vært inne på Vy sine hjemmesider og funnet frem til at
dersom toget er forsinket, så kan man søke om erstatning. Klager mener at dersom
mulighetene er så begrenset at en sjeldent får dekket utgifter bør det opplyses om
dette. 

Klager er ikke enig i Vys fremstilling om at man må være på flyplassen 30 minutter før
avgang. Klager anfører at innsjekktidene Vy viser til ikke tar høyde for at man kan sjekke
inn via smarttelefon på toget eller bussen. 

Klager mener det er urimelige at Vy overlater utgiftene som følge av vesentlig forsinkelse
til kunden. Klager anfører at det ikke var signalfeil eller ras på linjen som var årsaken til
forsinkelsen, men at vognene ikke hadde kommet på plass i tide på Oslo som resulterte i
at forsinkelsen forplantet seg og økte underveis. 

Klager krever å få full refusjon av følgende utgifter på grunn av forsinket tog: 
Taxi til flyplass - 379 kr
Ny flybillett - 1789 kr
50% refusjon av billetten
Totalt: 2292 kr.

Tjenesteyterne har i det vesentlige anført
Klager hadde billett med Vy fra Snartemo til Stavanger, med avgang fra Snartemo 30.
august 2019 kl. 12.55 og ankomst i Stavanger kl. 15.05. Toget avgikk ca. 16 minutter
forsinket fra Oslo, og det oppstod dessverre ytterligere forsinkelser underveis som følge
av problemer med signalanlegg. Faktisk avgangstid fra Snartemo ble kl. 13.46 og faktisk
ankomsttid ble kl. 16.21. Toget ankom Stavanger 76 minutter forsinket. Vy viser til vedlagt
logg for toget. 

Det følger av § 7B i Vys transportvilkår at ved vesentlig forsinkelse kan passasjeren
fremme krav om dekning av dokumenterte påregnelige direkte utgifter, begrenset til
2/10 av Folketrygdens grunnbeløp. Vy hefter for transport frem til bestemmelsesstasjon,
som i dette tilfellet er Stavanger stasjon. Det at klager har benyttet drosje fremfor flybuss
til Stavanger lufthavn samt har hatt utlegg til ny flybillett, anses ikke som en direkte
påregnelig utgift i henhold til Vys transportvilkår, men som en følgeskade og avledede
tap/utlegg. Klagers utlegg kommer således utenfor hva Vy kan dekke. 

Skulle Vy ha lagt til grunn at det var en togforbindelse fra Stavanger stasjon til Stavanger
Lufthavn, eller at selskapet hadde noen slags korrespondansegaranti med Flytoget,
ville klager uansett ha beregnet for lite overgangstid i henhold til Vys transportvilkår.
Reisende bør planlegge vesentlig lenger tid enn det som fremkommer av vilkårene når
man setter samen en reise til flyplassen med flere transportører. 

Klager har fått refundert 50 prosent av billettprisen på togreisen, men Vy kan ikke
imøtekomme klagers krav om refusjon av ny flybillett og dekning av drosje. Dersom
klager hadde reiseforsikring, kan hun muligens få dekket utlegg der.

Nemnda bemerker

Klager krever refusjon av utlegg til taxi og ny flybillett som følge av at tog 715 med
planlagt avgang fra Snartemo kl. 12.55 og ankomst Stavanger kl. 15.05, ble 76 minutter
forsinket.  

Nemnda legger til grunn at klager har fått refundert 50% av togbillettutgiften i samsvar
med Vys transportvilkår § 7 B. 

Det følger av transportvilkårene § 7 B at passasjerer ved vesentlig forsinkelse kan
fremme krav om dekning av dokumenterte påregnelige direkte utgifter som for
eksempel utgifter til alternativ transport og kost og losji når dette er nødvendig. 

Nemnda bemerker at det fremgår at § 7 C og D at erstatning også kan være aktuelt ved
tap av flyavgang, men det forutsettes da at det er beregnet tilstrekkelig overgangstid
som for tog Kristiansand - Stavanger er satt til 60 minutter i tillegg til innsjekkingstiden til
flyselskapet. Ved innenlandsflyvninger er innsjekkingstiden vanligvis 1 time før avgang.
Dette innebærer et krav til overgangstid på 2 timer og i tillegg kommer tid til transport fra
jernbanestasjonen til Sola. Togets planlagte ankomst Stavanger var kl. 15.05 og klagers
flyavgang var kl. 16.40.  Klager hadde følgelig ikke beregnet tilstrekkelig overgangstid. 

Nemnda kan ikke se at det er grunnlag for å anbefale at klager får refundert ytterligere
beløp.

Vedtak

Transportklagenemnda Kollektivtransport finner ikke å kunne anbefale at klager gis
medhold