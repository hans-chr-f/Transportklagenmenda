Vedtak i Transportklagenemnda - Fly

Sammendrag

Krav om standarderstatning. Uenighet vedrørende beregning av beløp.

Dato
14.02.2020

Saksnummer
2019-02610

Tjenesteytere
Widerøe

Klager har i det vesentlige anført

Klager skulle fly fra Stavanger til Hammerfest via Bergen og Tromsø den 8. april 2019. 

Widerøes flyvning fra Bergen til Tromsø (WF622) ble forsinket med den følge at klager
ikke rakk sin videreforbindelse fra Tromsø til Hammerfest. Han ble booket om til en
avgang med ankomst over tre timer senere enn opprinnelig ankomsttid.

Klager har blitt kompensert 250 euro for hendelsen. Han har i ettertid gjort
undersøkelser og funnet ut at avstanden mellom Stavanger og Hammerfest overstiger
1500 km, og at korrekt kompensasjonsbeløp dermed er 400 euro. 

Klager har kontaktet Widerøe vedrørende utbetaling av 150 euro ekstra. Widerøe har
avvist klager med at det er distansen mellom Tromsø og Hammerfest som er gjeldende.

Kravet fremsatt for Transportklagenemnda er at Widerøe utbetaler 150 euro ekstra.

Tjenesteyterne har i det vesentlige anført
Widerøe står ved sin avgjørelse, og tolker regelverket slik at kompensasjonen skal
beregnes ut fra der hvor uregelmessigheten oppstår til ankomstflyplass.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir
rett til kompensasjon. Dette gjelder imidlertid ikke dersom flyselskapet godtgjør at
forsinkelsen skyldes ekstraordinære omstendigheter som ikke kunne vært unngått
selv om alle rimelige tiltak var truffet. Det vises til EU-forordning 261/2004 artikkel 6
jf. artikkel 7 jf. artikkel 5 nummer 3 og EU-domstolens avgjørelser i Sturgeon m.fl. mot
Condor (C-402/07) og Nelson m.fl. mot Lufthansa (C-581/10 og C-629/10).

Det er i denne saken ikke omtvistet at forsinkelsen gir rett til standarderstatning etter EU-
forordningen. Tvisten gjelder hvilket beløp klager har krav på. 

I henhold til forordningen artikkel 7 første ledd er erstatningen på 250 euro for alle
flygninger på høyst 1 500 kilometer og 400 euro for alle flygninger innen EU/EØS-
området på mer enn 1 500 kilometer. 

Avstanden skal beregnes på bakgrunn av det siste bestemmelsesstedet der nektet
ombordstigning eller innstilt flyging fører til at passasjerens ankomst forsinkes i
forhold til planlagt ankomsttid, jf. bestemmelsens annet ledd. Det samme gjelder
forsinkelse. Avstanden skal måles etter metoden for storsirkelrute (ortodromisk rute),
jf. bestemmelsens fjerde ledd. dvs. den korteste avstand mellom to punkter på jorden.
Nemnda viser i denne forbindelse også til EU-domstolens dom i sak C-11/11 – Folkerts.

Avstanden mellom Stavanger og Hammerfest målt etter storsirkelmetoden er mer enn 1
500 kilometer, og klager har krav på en standarderstatning på 400 euro. 

Nemnda anbefaler at klager gis medhold og at selskapet betaler mellomlegget på 150
euro.

Vedtak

Transportklagenemnda-fly anbefaler at klager gis medhold.