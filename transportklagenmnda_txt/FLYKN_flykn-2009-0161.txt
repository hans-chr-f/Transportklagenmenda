Vedtak i Transportklagenemnda - Fly

Sammendrag

Klagen gjelder opphør av WizzPlus-konto og Wizz Airs behandling av saken når
klager krever å få tilbakebetalt det resterende beløp som står på nevnte konto.

Dato
20.01.2010

Saksnummer
161/09F

Tjenesteyter
Wizz Air Hungary

Klagen gjelder opphør av WizzPlus-konto og Wizz Airs behandling av saken når klager krever å
få tilbakebetalt det resterende beløp som står på nevnte konto.

Klagen gjelder også indirekte for klagers kollega, som er i nøyaktig samme situasjon.

Klager har i det vesentlige anført:

Klager tegnet 22. mai 2008 en avtale om WizzPlus-konto på Wizz Airs hjemmeside. Der forsto
klager det slik at ved å innbetale 600 Euro fikk han godskrevet 25 %, dvs. 150 Euro, ytterligere
på kontoen sin, slik at den ble totalt 750 Euro.

Klager opprettet denne konto på grunn av sin jobbsituasjon. Han er styreformann i et firma
som har kjøpt et datterselskap i Polen, og forventet på grunn av dette en del reising t/r Polen.

Da klager opprettet denne kontoen mener han at det ikke sto noe om at pengene bare
var gyldig i 12 måneder. Dersom han hadde visst dette, hadde han selvsagt ikke gått inn i
ordningen, da hans reiseomfang i løpet av disse 12 månedene var ukjent og usikkert.

Klager mener at dette kan ikke være lovlig og vil at Flyklagenemnda skal behandle saken.
Klager ber Flyklagenemnda forby Wizz Air å markedsføre programmet på den måten det nå
gjør. Flyklagenemnda må i det minste kreve at denne viktige bestemmelsen fremkommer på
en tydeligere måte.

Klager har benyttet det vesentlige av det innbetalte beløp. Han kollega er ikke i samme
situasjon og klager ber om kollegaen gis anledning til å bruke det beløp han har satt inn.

Wizz Air har i det vesentlige anført:

Wizz Air viser til at når klager bestilte WizzPlus-konto på internett og ved å akseptere kontoen,
aksepterte han også vilkårene som sto der: «hvis ikke beløpet på kontoen er brukt opp innen
et år fra innbetalingsdato, vil pengene være tapt for kontoeier».

Wizz Air viser også til at klager har vært i kontakt med en av deres ansatte og har her
akseptert betingelsen som følger WizzPlus-konto.

Wizz Air refererer til klagers henvisning om at utløpsdatoen om at kontoen bare er gyldig et år,
er lagt til etter 22. mai 2008. Dette tilbakeviser Wizz Air, og viser til at det er forbudt ved lov å
gjøre noe slikt.

Wizz Air kan ikke etterkomme klagers krav.

Nemnda bemerker:

Nemnda legger på bakgrunn av de foreliggende opplysninger til grunn at avtalen om Wizz
account ble inngått på internett. Nemnda legger videre til grunn at klager ved inngåelsen
aksepterte vilkårene for kontoen.

Det fremgår av vilkårene pkt 6.7. at innestående beløp er tilgjengelige i 365 dager. Det er ikke
fremlagt opplysninger som skulle tilsi at dette vilkår ikke sto på avtaletidspunktet.

Nemnda er av den oppfatning at klager er bundet av vilkåret. Nemnda viser til at klager
måtte forvente at det var spesielle regler knyttet opp til et program som gir ham 25 % mer for
pengene enn det beløp han setter inn. Klager burde således ha satt seg inn i vilkårene.

Flyklagenemnda behandler klager fra passasjerer som har rettigheter i henhold til
luftfartsloven, forskrifter gitt i medhold av luftfartsloven, avtale om yting av tjenester som
faller innenfor luftfartslovgivningens virkeområde, samt andre regler og rettsprinsipper som
har betydning for forholdet mellom passasjer og tjenesteyteren. Det faller således utenfor
nemndas kompetanseområde å mene noe om markedsføringen av produktet.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, leder

Elise Korsvik, Forbrukerrådet

Sverre Åril, Forbrukerombudet

Vibeke Krogh Erikstad, Norwegian Air Shuttle ASA

Anniken Wallin, Austrian Airlines