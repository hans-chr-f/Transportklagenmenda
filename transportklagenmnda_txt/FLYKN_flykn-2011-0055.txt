Vedtak i Transportklagenemnda - Fly

Sammendrag

Krav om erstatning grunnet forsinkelse.

Dato
15.09.2011

Saksnummer
55/11F

Tjenesteyter
SAS

Krav om erstatning grunnet forsinkelse.

Klager har i det vesentlige anført:

Klager skulle fra Mallorca til Oslo og videre til Trondheim 18. september 2010. Ankomst
Gardermoen var opprinnelig kl. 14:55, og fly videre til Værnes skulle gå kl. 17:00.

Avgangen fra Mallorca ble så forsinket at klager ikke rakk flyet videre til Trondheim.

SAS på Gardermoen ba klager kjøpe ny fullpris billett på neste avgang kl. 20:00. Dette flyet var
fullt, men klager kom med til slutt.

I henhold til SAS egne bestemmelser skal 2 timer connection være nok på Gardermoen.

Klager mener derfor SAS bør dekke hans nye billettutgift på NOK 3976.

SAS har i det vesentlige anført:

Årsaken til forsinkelsen var begrensning på antall flybevegelser i luftrommet over Europa
denne dagen. Dette var utenfor SAS sin kontroll.

Klagers billett var todelt. Oslo-Palma t/r var kjøpt via Apollo, mens Trondheim-Oslo t/r var
kjøpt via Supersaver/Marco Polo Travel.

Ved to separate bestillinger har klager ingen rettighet i forhold til å bli booket om ved
forsinkelser.

Klager kan søke refusjon på skatter og avgifter på den billetten han ikke benyttet.

SAS kan ikke imøtekomme klagers krav.

Nemnda bemerker:

Klagers reise med SAS fra Mallorca til Oslo ble forsinket slik at klager ikke rakk sin
videreforbindelse med SAS til Værnes. Klagerne måtte kjøpe nye billetter Gardermoen -
Værnes. Forsinkelsen påførte således klagerne et tap.

Iht. luftfartsloven § 10-20 er flyselskapet ansvarlig for tap som følge av forsinkelse, med
mindre selskapet godtgjør at det har tatt alle forholdsregler som med rimelighet kan kreves
for å unngå tapet eller dette ikke har vært mulig for dem.

Nemnda legger på bakgrunn av den fremlagte dokumentasjon til grunn at forsinkelsen
på flygningen til Gardermoen skyldtes restriksjoner i luftrommet over Europa. Dette er et
forhold som ligger utenfor SAS' kontroll, og SAS hadde ikke mulighet til å unngå forsinkelsen.
Forsinkelsen gir da ikke rett til erstatning av tap.

Nemnda bemerker avslutningsvis at dersom klagerne hadde hatt en gjennomgående billett
fra Mallorca til Værnes via Oslo, ville flyselskapet hatt ansvaret for å bringe klagerne frem til
det endelige bestemmelsesstedet uten ekstra omkostninger. Klager hadde i dette tilfellet
ingen gjennomgående billett, men to separate billetter.

Nemnda finner etter dette ikke å kunne anbefale at klagerne gis medhold.

Vedtak:

Flyklagenemnda finner ikke å kunne anbefale at klagerne gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Linda Olsen, Norwegian Air Shuttle ASA

Edith Lundem Jakobsen, Lufthansa German Airlines