Vedtak i Transportklagenemnda - Fly

Sammendrag

Krav om refusjon grunnet kansellering.

Dato
21.03.2023

Saksnummer
2022-01819

Tjenesteytere
Kiwi.com
Nouvelair
Flyr

Klager har i det vesentlige anført

Klager (til sammen tre personer) kjøpte reise hos Kiwi.com i mai med avreise den 15. juli
2022 fra Tunis til Brussel med Nouvelair og fra Brussel til Oslo med Flyr. Flyvningen fra
Tunis til Brussel ble kansellert.

De eneste alternativene klager fikk var fullt betalende alternativer. Det vil si betale reisen
helt på nytt.
Det ble mottatt to alternativer. 1) Kjøpe helt ny reise via KIWI.com og søke om
tilbakebetaling av allerede betalt reise. 2) Kun søke om refusjon av betalte billetter.
Klager valgte alternativ to, dette da klager ikke ønsket å kjøpe en ny reise via Kiwi.com.

Nye billetter for hjemreisen ble booket med Lufthansa 15. juli 2022. 

Klager krever refusjon av billetten.

Tjenesteyterne har i det vesentlige anført
Kiwi.com har ikke inngitt tilsvar til nemnda.

Nouvelair har ikke inngitt tilsvar til nemnda.

Flyr har anført at klager har fått satt sammen to separate billetter gjennom Kiwi.com.
Flyrs del av reisen FS1645 den 15. juli 2022 fra Brussel til Oslo opererte som normalt. 

Flyr fikk en forespørsel fra Kiwi.com den 19. august 2022 om refusjon. Det ble den
23. august 2022 refundert i henhold til billettregler, som da tilser skatter og avgifter,
ettersom dette er etter avgangstidspunkt, og ingen av Flyr sine billettyper gir rett på full
refusjon på dette tidspunktet. Skatter og avgifter utgjør 1000 NOK. Dette er overført
tilbake til betalingskortet brukt til å betale reisen hos Flyr
.

Ettersom Flyrs flyvning opererte med kun en kort forsinkelse, tar Flyr ikke ytterligere
stilling til EU 261/2004 annet enn å vise til trafikkloggen for den aktuelle flygningen. Flyr
anser videre dette som en sak mellom klager og Kiwi.com samt Nouvelair.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang
til å uttale seg, kan nemnda likevel treffe vedtak på grunnlag av de opplysninger som
er fremkommet tidligere i saken, jf. transportklagenemndforskriften § 5-3, tredje ledd.
Nouvelair og Kiwi.com har tross oppfordring ikke fremmet tilsvar i saken.

Kansellering fra flyselskapet sin side kan gi rett på standarderstatning samt forpleining i
påvente av omruting, jf. EU-forordning 261/2004.  Flyvningen som ble kansellert var fra
en lufthavn i en tredjestat (Tunisia) til en lufthavn på en medlemstats territorium (Belgia),
med Nouvelair, som ikke er et EF-luftfartsselskap. Forordningen kommer derfor ikke til
anvendelse jf. EU-forordning 261/2004 artikkel 3.

Spørsmålet er om klager har rett på erstatning for sine utgifter på annet rettslig
grunnlag.

I henhold til Montrealkonvensjonen artikkel 19 er fraktføreren ansvarlig for tap som
følge av forsinkelse ved lufttransport av passasjerer, med mindre han godtgjør at
han selv og hans folk har tatt alle forholdsregler som med rimelighet kan kreves for
å unngå tapet, eller at dette ikke har vært mulig. Nemnda er av den oppfatning at
bestemmelsen også kan anvendes ved kanselleringer. Det må imidlertid foreligge
påregnelig årsakssammenheng mellom kanselleringen og tapet.

Slik nemnda ser det foreligger det påregnelig årsakssammenheng mellom Nouvelair sin
kansellering og klagers tap i form av kostnader til omruting. 

Hadde det ikke vært for kanselleringen hadde klager ikke hatt behov for omruting.
Nouvelair har ikke svart nemnda, og har således ikke godtgjort at det og dets folk har
tatt alle forholdsregler for å unngå tapet, eller at dette ikke har vært mulig. Nemnda
anbefaler med dette at Nouvelair erstatter klagers utgifter til nye billetter med Lufthansa
fra Tunisia via Frankfurt til Oslo med fratrekk for allerede utbetalte skatter og avgifter fra
Flyr.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at Nouvelair erstatter klagers utgifter til nye flybilletter
fra Tunisia via Frankfurt til Oslo med fratrekk fra allerede utbetalte skatter og avgifter.