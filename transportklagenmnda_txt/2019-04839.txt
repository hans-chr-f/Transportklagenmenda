Vedtak i Transportklagenemnda - Fly

Sammendrag

Krav om dekning av ekstrautgifter grunnet kansellering.

Dato
16.09.2020

Saksnummer
2019-04839

Tjenesteytere
Iberia Airlines
Gotogate - Marco Polo

Klager har i det vesentlige anført

Klager skulle reise fra Oslo til Santiago de Compostella via Madrid den 15. september
2019. Flyvningene var med Iberia Airlines. IB3497 fra Oslo til Madrid ble kansellert.
Klager fikk aldri hjelp til omruting fra Iberia. Det var veldig viktig for klager å komme
frem til Santiago de Compostella tidlig neste dag. Grunnet dette prøvde han hardt å
finne en måte å få det til på.  Klager klarte heldigvis å finne en flyvning neste dag på
egenhånd, fra Oslo til Brussel og Brussel til Santiago med Vueling. Klagers booking på
hotell i Santiago fra 15. september-16.september ble kansellert, men han måtte fortsatt
betale for rommet.

Klager sitt opprinnelige krav fremsatt for nemnda er standarderstatning på 400 EUR i
henhold til EU-forordning 261/2004, samt dekning av kostnaden for ubenyttet hotellrom
og nye flybilletter. 

Klager har pr. dags dato mottatt standarderstatning på 400 EUR fra Iberia Airlines. Han
har i tillegg mottatt refusjon for sin opprinnelige og ubenyttede flybillett. Kostnadene
som gjenstår er dekning av ubenyttet hotellrom i Santiago på 1417 NOK, samt kostnaden
for nye flybilletter som kostet 5665 NOK.

Tjenesteyterne har i det vesentlige anført
Saken ble sendt for tilsvar til både Iberia Airlines og Gotogate. 

Til nemnda har Iberia Airlines anført at de har utbetalt standarderstatning på 400 EUR
i henhold til EU-forordning 261/2004. Til klager er det anført at de ikke plikter å dekke
kostnader til omruting, da de forsøkte å hjelpe klager i henhold til forordningens artikkel
8, men klager gjorde det på egenhånd. Iberia kan heller ikke erstatte kostnader på
klagers destinasjon.

Gotogate har anført at de er en agent for flybilletter. De har ingen ansvar for
ruteendringer, kanselleringer, forsinkelser eller andre hendelser relatert til
gjennomføringen av flyvningen. Gotogate har refundert klagers opprinnelige billett på
1365 NOK.

Nemnda bemerker

Kansellering gir rett til standarderstatning med mindre flyselskapet kan godtgjøre at
kanselleringen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5. Klager har
mottatt standarderstatning, og nemnda går derfor ikke nærmere inn på dette.

Ved kansellering har passasjeren også valget mellom refusjon av den fulle billettprisen
eller omruting snarest mulig til bestemmelsesstedet på tilsvarende transportvilkår, jf
artikkel 8. Flyselskapets plikt til å omrute kan strekke seg utover omruting innenfor eget
selskap og samarbeidspartnere, jf. kommisjonens veiledning av 15.06.2016 punkt 4.2.
Klager ønsket omruting.

Spørsmålet for nemnda er om Iberia Airlines har oppfylt kravet til omruting «snarest
mulig» jf. EU-forordning 261/2004 art 8 nr. 1 bokstav a.

Klager har opplyst at han ikke fikk assistanse fra flyselskapet, og måtte  ordne ny
billett selv. Iberia Airlines har anført at man kontaktet passasjeren og forsøkte å tilby
omruting etter artikkel 8. Dette er imidlertid ikke nærmere dokumentert eller spesifisert
for nemnda. Nemnda mener derfor at Iberia ikke har sannsynliggjort at selskapet
har oppfylt omrutingskravet i EU-forordning 261/2004. Klager har derfor krav på å få
erstattet sine utgifter til ny billett, fratrukket allerede refundert billett på kroner 1 365. 

Når det gjelder tapt hotell i Santiago, mener nemnda at denne summen skal innberegnes
i allerede utbetalt standarderstatning jf. EU-forordning 261/2004 artikkel 12. Etter denne
bestemmelsen og lang nemndspraksis skal standarderstatning etter forordningen
trekkes fra erstatning på annet grunnlag. Det er kun der annen erstatning overstiger
standarderstatningen at det blir en utbetaling til klager. Det er ikke tilfellet her.

Vedtak

Transportklagenemnda-fly anbefaler at Iberia Airlines refunderer klager  kroner 4300 for
kostnader til omruting.