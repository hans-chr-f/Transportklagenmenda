Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
21.04.2020

Saksnummer
2019-03557

Tjenesteytere
Widerøe

Klager har i det vesentlige anført

Klager skulle reise fra Honningsvåg kl. 19:10 med ankomst kl. 20:35 i Tromsø den 22. juli
2019 med WF968 og videre fra Tromsø kl. 21:05 til Oslo med SK4437.

Flyvningen fra Honningsvåg til Tromsø ble forsinket med 1,5 time noe som gjorde at
klager ikke rakk sin videreforbindelse til Oslo. Klager måtte overnatte i Tromsø da han ble
booket om til neste dag med SK4403 med avgang kl. 06.45 og ankomst kl. 08:40. 

Hendelsen var forårsaket av strømbrudd på Hammerfest lufthavn. I tillegg fungerte
ikke nødaggregatet. Flyet måtte lande i Alta og fylle drivstoff. De ble ytterligere forsinket
da det ikke var mannskap på jobb på Alta lufthavn som hadde kompetanse til å fylle
drivstoff.

Klager krever standarderstatning på 250 euro i henhold til EU-forordning 261/2004.
Strømbrudd på flyplassen er ikke grunnlag for å avslå søknad om kompensasjon.
Strømbrudd er å regne som en teknisk feil. At det er tekniske feil på flyplassen
fritar heller ikke for plikten til å utbetale kompensasjon. Klager viser til to tidligere
eksempler/ tilfeller: Den ene hvor flyplassen var tom for avvisningsveske og flyselskapet
måtte utbetale erstatning, og det andre et tilfelle hvor det var et problem med
brenselspumpene på flyplassen i Lisboa.

Tjenesteyterne har i det vesentlige anført
WF968 sin rute var Honningsvåg - Hammerfest – Tromsø den 22. juli 2019, men kunne
ikke lande i Hammerfest på grunn av strømbrudd. Flyet ble da omdirigert til Alta for å
fylle drivstoff for så å fortsette ruten til Tromsø. Strømbruddet er loggført hos Avinor kl.
19:15 og på det tidspunktet var WF968 på vei fra Honningsvåg mot Hammerfest. 

Klager ble booket om og mottok overnatting i Tromsø.

Dette var en ekstraordinær hendelse utenfor Widerøes kontroll.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir
rett til kompensasjon. Dette gjelder imidlertid ikke dersom flyselskapet godtgjør at
forsinkelsen skyldes ekstraordinære omstendigheter som ikke kunne vært unngått
selv om alle rimelige tiltak var truffet. Det vises til EU-forordning 261/2004 artikkel 6
jf. artikkel 7 jf. artikkel 5 nummer 3 og EU-domstolens avgjørelser i Sturgeon m.fl. mot
Condor (C-402/07) og Nelson m.fl. mot Lufthansa (C-581/10 og C-629/10).

Widerøe har forklart og vedlagt dokumentasjon på at det var strømbrudd ved
Hammerfest lufthavn på tidspunktet klager sin flyvning skulle lande der. 

EU-domstolen har tidligere uttalt at to kumulative vilkår må være oppfylt for at en
hendelse skal kunne regnes som ekstraordinær i EU-forordning 261/2004 sin forstand:
1) Den må ikke på grunn av sin karakter eller opprinnelse være en del av flyselskapets
sedvanlige aktivitetsutøvelse, og
2) Den skal ligge utenfor selskapets faktiske kontroll.

Nemnda er av den oppfatning at strømbrudd på flypassen både er utenfor
flyselskapets faktiske kontroll, og i tillegg heller ikke en del av flyselskapets sedvanlige
aktivitetsutøvelse. Klager fikk omruting i henhold til EU-forordningen. Nemnda kan ikke
anbefale at klager får medhold i sitt krav om standarderstatning.

Saken er behandlet av èn forbrukerrepresentant i medhold av
transportklagenemndforskriften § 5-5 (5).

Vedtak

Transportklagenemnda-fly anbefaler ikke at klager gis medhold.