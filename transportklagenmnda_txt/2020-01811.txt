Vedtak i Transportklagenemnda - Fly

Sammendrag

Krav om full refusjon av flybilletter. Ruteendring. Klager kunne ikke reise med
flyvningene grunnet reiserestriksjonene som følge av covid-19-pandemien.

Dato
14.01.2021

Saksnummer
2020-01811

Tjenesteytere
Norwegian Air Shuttle

Klager har i det vesentlige anført

Klager hadde bestilt en tur-retur-reise mellom Oslo og Longyearbyen med Norwegian.
Utreisen var med DY396 kl. 08.55 den 27. mai 2020 og returen var med DY397 kl.
17.15 den 5. juni 2020. Den 7. april 2020 fikk klager beskjed om en endring i rutetiden.
Avgangen til DY396 var endret til kl. 13.45. Klager hadde bestilt et cruise på Svalbard
som hun på grunn av den endrede rutetiden ikke kunne nå. I tillegg var det fastsatt
reiserestriksjoner, slik at klager uansett ikke ville ha kunnet reise fra sitt bostedsland,
Spania, til Norge på det aktuelle tidspunktet. Klager sendte derfor inn en forespørsel om
full refusjon av billettene tli Norwegian den 27. april 2020.

Klager anfører at hun fikk beskjed fra Norwegian om at hun ville få refundert hele
beløpet på 234,94 euro. Hun anfører videre at personen hun skulle reise sammen med,
fikk tilbake hele beløpet fra Norwegian, mens hun selv kun har fått tilbake 47,64 euro i
skatter og avgifter.

Klager krever refusjon av de resterende 187,30 euroene fra Norwegian.

Tjenesteyterne har i det vesentlige anført
Klager hadde bestilt reise med DY396 kl. 08.55 den 27. mai 2020. Den 7. april 2020 ble
det foretatt en ruteendring, som klager ble informert om på e-post og SMS. Ny avgang
for DY396 var kl. 13.45 den 27. mai 2020.

Klager valgte å ikke reise og kansellerte bestillingen på eget initiativ den 27. april 2020.

I artikkel 6.2 i Norwegians generelle befordringsvilkår, som er publisert på Norwegians
nettsider og som alle passasjerer må akseptere ved bestilling av flyvninger, står det
følgende: «An email address and mobile phone number must be provided at the time of

Booking. This information must be correct as it is our only means of contact with you».
Det ble føgelig sendt SMS og e-post til telefonnummeret og e-postadressen som var blitt
oppgitt av klager.

Det vises også til artikkel 11.1.2 i de samme vilkårene, hvor det fremgår at «we reserve
the right to change the departure time of your flight after the Booking is made».

I henhold til artikkel 5 nummer 1 bokstav c punkt i) i EU-forordning 261/2004 har
passasjerene rett til erstatning fra fraktføreren i samsvar med artikkel 7, så fremt de ikke
er blitt informert om kanselleringen minst to uker før opprinnelig fastsatt avgangstid. Da
klager i dette tilfellet ble informert om endringen den 7. april 2020 og den 21. april 2020,
har hun ikke rett på standarderstatning.

Hva gjelder kravet om refusjon, gjøres det oppmerksom på at flyvningen ikke ble
kansellert. Klager kansellerte selv flyvningen den 27. april 2020. EU-kommisjonen har
uttrykt følgende i henhold til kanselleringer som følge av covid-19-pandemien: «The EU’s
passenger rights regulations do not address situations where passengers cannot travel
or want to cancel a trip on their own initiative. Whether or not a passenger is reimbursed
in such cases depends on the type of ticket (reimbursable, possibility to rebook) as
specified in the carrier’s terms & conditions.»

Klager hadde en LowFare-billett. I henhold til Norwegians regler for LowFare-billetter
kan disse kun refunderes fullt ut inntil fire timer etter kjøp. Etter dette refunderes ikke
billettene lenger.

Norwegian kan derfor ikke imøtekomme kravet om full refusjon. Norwegian har allerede
refundert skatter og avgifter på 47,64 euro.

Nemnda bemerker

En ruteendring innebærer kansellering av en avtalt flyvning. Kansellering gir rett til
erstatning etter EU-forordning 261/2004 artikkel 5, jf. artikkel 7, med mindre flyselskapet
har informert om endringen minst to uker før planlagt avgangstid.

Norwegian har oppgitt at de informerte klager om ruteendringen den 7. april og 21.
april 2020. Dette var mer enn to uker før avreise. Kanselleringen gir følgelig ikke rett til
standarderstatning. 

Det følger imidlertid av artikkel 5 nr. 1 at klager ved kansellering har rett på assistanse av
det utførende luftfartsselskap i samsvar med artikkel 8. 

Av artikkel 8 følger det at passasjeren ved kansellering har rett til å velge mellom
omruting eller refusjon av billettene. Nemnda legger til grunn at klager ble informert om
ruteendringen (altså kanselleringen), men at klager ikke ble tilbudt verken refusjon eller
omruting i henhold til artikkel 8.

Nemnda mener at Norwegian ikke har oppfylt sine plikter etter EU-forordningen, og at
klager har krav på full refusjon etter artikkel 5 nr. 1 jf. artikkel 8. 

Det er i den forbindelse verken relevant hva slags billettype klager hadde kjøpt, eller at
klager på et senere tidspunkt kansellerte billettene.  

Nemnda anbefaler derfor at Norwegian refunderer de resterende 187,30 euroene til
klager.

Vedtak

Transportklagenemnda - fly anbefaler at Norwegian refunderer det resterende beløpet
på 187,30 euro til klager.