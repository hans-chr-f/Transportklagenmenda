Vedtak i Pakkereisenemnda

Sammendrag

Reise til Egypt, Hurghada, Grand Plaza Hotell & Resort, 16. - 23. desember
2010. Krav om refusjon av reisens pris samt erstatning grunnet sykdom.

Dato
..

Saksnummer
80/11

Tjenesteyter
Apollo Reiser AS

Klager: X

Turarrangør: Apollo Reiser AS

Antall reisende: 4

Reisens pris: kr 22.892

Saken gjelder:

Reise til Egypt, Hurghada, Grand Plaza Hotell & Resort, 16. - 23. desember 2010. Krav om
refusjon av reisens pris samt erstatning grunnet sykdom.

Klager har i det vesentlige anført:

Klager, hennes mann og sønn ble syke etter matforgiftning på hotellet.

Familien hadde all Inclusive og spiste kun på hotellet. Klager er av den oppfatning at
sykdommen var en følge av dårlig hygiene på hotellet.

Ferien ble ødelagt, og klager krever refundert reisens pris samt erstatning.

Det vies forøvrig til klagers brev.

Apollo har i det vesentlige anført:

Apollos hotell samarbeider med eksterne bedrifter som kontinuerlig kontrollerer mat og
drikke, samt håndteringen av disse. Oppstår det mistanke om at et hotell ikke følger gjeldende
hygieneforskrifter, eller Apollo får melding om at flere gjester på et hotell blitt syke, blir dette
umiddelbart fulgt opp, og tiltak blir iverksatt.

Apollo kan ikke se at hotellet skal ha misligholdt hygieneforskriftene.

Apollo har heller ikke fått meldinger om at andre gjester ved hotellet er blitt syke i samme
periode som klagerne var der.

Apollo finner ikke grunnlag for kompensasjon.

Nemnda bemerker:

Det er ikke uvanlig at reisende blir syke under oppholdet på reisemålet.

Med mindre årsaken til sykdommen kan føres tilbake til forholdene ved hotellet, manglende
oppfølging fra turarrangør, eller lignende, vil sykdom ikke gi rett til prisavslag eller erstatning
fra turarrangør.

Nemnda er etter en samlet vurdering av den oppfatning at det på bakgrunn av de
foreliggende opplysninger ikke er mulig å fastslå hva klagerne ble smittet av.

Nemnda finner det således ikke sannsynliggjort at årsaken til sykdommen kan føres tilbake til
forholdene ved hotellet. Nemnda viser i denne forbindelse også til Apollos opplysning om at
ingen andre var syke i denne perioden.

Apollo har for øvrig ikke hatt andre klager på dette hotellet denne sesongen.

Nemnda finner etter dette ikke å kunne anbefale at klagerne gis medhold.

Vedtak:

Reklamasjonsnemnda for pakkereiser finner ikke å kunne anbefale at klagerne gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Pål M. Andersen, Forbrukerrådet

Marianne Strømme, Solia AS

Vigdis Fiske, Amisol AS