Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
10.02.2014

Saksnummer
435/13F

Tjenesteyter
Vueling

Krav om standarderstatning grunnet forsinkelse.

Klager har i det vesentlige anført:

Klager skulle reise fra Bergen til Barcelona den 30. juni 2013 kl. 15:55 med VY8515. Flyet ble
forsinket utover kvelden, og til slutt ble ny avgang oppsatt til dagen etter kl. 08:30. Klager ble
ikke på noe tidspunkt informert om sine rettigheter.

Klager stiller seg sterkt kritisk til Vuelings uvitenhet og mangel på profesjonell
kundebehandling. Flyselskapet fraskriver seg ansvar ved at hendelsen var ekstraordinær.
Klager kjenner til årsaken til forsinkelsen som var teknisk feil, og senere crew utgått på
arbeidstid. Han mener Vueling må bevise at hendelsen var ekstraordinær før de kan fraskrive
seg erstatningsplikten.

Klager krever standarderstatning, samt refusjon av tapte utgifter.

Det vises for øvrig til klagers brev.

Vueling har ikke avgitt uttalelse til nemnda. Til klager har selskapet i det vesentlige
anført:

Forsinkelsen på VY8515 er ikke kompensasjonsberettiget da hendelsen var ekstraordinær og
som ikke kunne vært unngått selv om alle rimelige tiltak var truffet.

Ved forsinkelser på mer enn to timer kan passasjerene velge å endre billetten sin
kostnadsfritt. Ved forsinkelser på mer enn fem timer kan passasjerene velge å avbryte reisen
mot full refusjon.

Mat og drikke blir tilbudt passasjerene i ventetiden i henhold til gjeldende regler.

Vueling kan ikke imøtekomme klagers krav.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Vueling ved nemndas e-post av 22. juli 2013 med frist til 16. september
2013 for eventuelle bemerkninger. I e-posten opplyses det bl.a. om at flyselskapet har
bevisbyrden ved påberopelse av ekstraordinære omstendigheter som kan gi grunnlag for
fritak for ansvar. Det fremgår videre at nemnda vil legge passasjerens opplysninger til grunn
dersom disse ikke imøtegås av flyselskapet. Det blir også opplyst at saken vil bli forelagt
nemnda selv om flyselskapet ikke avgir uttalelse.

Vueling har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Nemnda legger på bakgrunn av de foreliggende opplysninger til grunn at flygningen ble
forsinket med om lag 16 timer.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå forsinkelsen.

Vueling har i denne saken ikke gitt noen forklaring på årsaken til forsinkelsen. Nemnda har
imidlertid mottatt to andre klager på samme forsinkelse. I sak 469/13F (FLYKN-2013-469)
har Vueling beskrevet grunnen til forsinkelsen samt dokumentert denne. Nemnda legger på
bakgrunn av disse opplysninger til grunn at forsinkelsen skyldtes feil ved flyets bremsesystem.

Saken er forelagt Luftfartstilsynet som ikke har noe å bemerke til flyselskapets beskrivelse av
den tekniske feilen eller den fremlagte dokumentasjon.

Nemnda legger på bakgrunn av de foreliggende opplysninger til grunn at feilen oppsto uten
forvarsel til tross for at rutinemessig teknisk vedlikehold var gjennomført.

I den foreliggende situasjon var det etter nemndas vurdering ikke praktisk mulig å treffe tiltak
for å unngå feilen eller forsinkelsen. Forsinkelsen gir derfor ikke rett til standarderstatning
etter EU-forordningen.

Vedtak:

Transportklagenemnda - fly finner ikke å kunne anbefale at klager gis medhold i sitt krav om
erstatning.

Vedtaket var enstemmig.