Vedtak i Pakkereisenemnda

Sammendrag

Krav om prisavslag på grunn av overbooking.

Dato
09.10.2015

Saksnummer
39/15P

Tjenesteyter
Ving Norge AS

Saken gjelder:

Krav om prisavslag på grunn av overbooking.

Klager har i det vesentlige anført:

Klager bestilte en to ukers reise til Cuba, første uken rundreise og andre uken et dobbeltrom
juniorsuite på Royalton Hicacos Resort & Spa.

Etter rundreisen fikk klager beskjed om at hotellet den andre uken var overbooket. Årsaken
til at de valgte Royalton Hicacos Resort & Spa var at de ønsket seg en ferie uten barn. I Vings
beskrivelse fremgår det at hotellet har 18 års aldersgrense.

Klager ble innkvartert på Iberostar Varadero som var det beste alternativet de hadde å tilby
da hele Varadero var overbooket på grunn av høysesong. Klager endte med å bo på et hotell
av lavere standard med barneklubb, skrik og skrål. Utover dette ble de matforgiftet og hadde
lekkasje i taket på hotellrommet.

Klager krever et prisavslag på 30% av reisens grunnbeløp.

Det vises for øvrig til klagers brev.

Ving har i det vesentlige anført:

Klager hadde booket Royalton Hicacos Resort & Spa 29/1-5/2, klassifisert med 5 vinger på
Vings hjemmeside. De ble i stedet innkvartert på Iberostar Varadero, klassifisert med 4 vinger
på Vings hjemmeside.

Den første uken var klager på en rundreise. Overbookingen de reklamerer over, skjedde den
andre uken av ferien. Ving har kompensert med 20 % av reisens pris for den berørte uken, kr
4.500. Iberostar Varadero er et dyrere hotell enn Royalton Hicacos Resort & Spa. Det finnes
derfor ingen prisforskjell som kan refunderes utover kompensasjonen.

Kompensasjonen er basert på de faktiske forskjellene mellom hotellene: Royalton Hicacos
Resort & Spa har 5 vinger, Iberostar Varadero har 4 vinger. På Royalton Hicacos Resort &

Spa er det 18 års grense, det er det ikke på Iberostar Varadero. Dobbeltrom juniorsuite som
gjestene hadde booket på Royalton Hicacos Resort & Spa, er ca. 52m2 stort. På Iberostar
Varadero fikk de et dobbeltrom, ikke familierom, som er ca. 40m2 stort.

Klager skriver i sin reklamasjon at Iberostar Varadero er et familiehotell med barneklubb, skrik
og skrål. Ving ønsker å kommentere og belyse dette utsagnet. Iberostar Varadero selges ikke
som et familiehotell av Ving. Utpregede familiehotell selges under egne familiekonsept som
f.eks. Sunwing Family Resorts, SunConnect Resorts, Family Garden osv. Cuba er for øvrig ikke
et typisk familiereisemål. Hovedmålgruppen er voksne reisende. Dette vises tydelig gjennom
et søk på Vings hjemmeside etter familiehoteller på Cuba, der man kun får opp ett hotell som
selges av Ving under et familiekonsept. Iberostar Varadero er et stort hotell med 386 rom,
et stort bassengområde med tre basseng, en buffetrestaurant og tre a la carte restauranter.
Dette tilsier at det er mulig å feriere på hotellet uten å la seg sjenere av barn.

Ving mener at kompensasjonen kunden krever ikke står i forhold til forskjellen mellom
hotellet de hadde bestilt og det hotellet de fikk. Iberostar Varadero er i likhet med Royalton
Hicacos Resort & Spa et flott hotell. Til sammenligning klassifiserer Apollo hotell Royalton
Hicacos Resort & Spa som 4+ og hotell Iberostar Varadero som 5. På Tripadvisor er hotellene
rangert som henholdsvis 4. og 5. beste hotell på Cuba.

Etter hjemkomst ble Ving informert om at rommet de fikk på Iberostar Varadero hadde
en lekkasje i taket. Dette er ikke påtalt på stedet. Ving har derfor ikke hatt muligheten til å
hjelpe eller til å inspisere rommet for å se om det faktisk foreligger en mangel. På grunn av
høysesong var alle hotell fulle, men siden hotellene har avreise og ankomst hver dag, ville det
vært mulig å arrangere et rombytte.

Først etter at de kom hjem informerte klager Ving om at de ble matforgiftet. Dette er heller
ikke kommunisert til Ving på stedet. Det er ikke uvanlig at noen får mageproblemer i sydligere
strøk. Mageproblemer skyldes ikke nødvendigvis matforgiftning og kan ha flere årsaker. Det
finnes ingenting som tilsier at kunden ble matforgiftet på hotellet. Sykdom i løpet av ferien er
en forsikringssak.

Ving har kompensert med 20 % av reisens pris for den berørte uken, kr 4.500.

Det vises for øvrig til brev fra Ving.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2.

Klagerne hadde etter en ukes rundreise på Cuba bestilt en ukes hotellopphold i juniorsuite
på et 5 stjerners hotell med 18-årsgrense. Hotellet var overbooket og de ble overflyttet til et
vanlig rom på et 4 stjerners hotell uten noen nedre aldersgrense.

Pakkreisenemnda finner etter dette at det som ble levert av arrangøren Ving lider av mangler.
Ving erkjenner også det, men har tilbudt et prisavslag som klagerne ikke kan godta.

Nemnda finner å måtte legge til grunn at det rommet klagerne fikk på erstatningshotellet var
adskillig mindre enn det de hadde betalt for. Det er opplyst at juniorsuiten er 52 kvm, mens
dobbeltrommet var på 40 kvm. Nemnda finner videre at det må legges til grunn at klagerne
ble forstyrret av barn. At en Cubareise ikke er et utpreget reisemål for norske barnefamilier
kan ikke tas til inntekt for at det er få barn som reiser med sine foreldre til Cuba. Cuba har
turister fra mange kontinenter, blant annet fra Canada.

Nemnda har videre merket seg at det var vannlekkasje på rommet og at den ene klageren
fikk mageproblemer. Eventuell matforgiftning er en forsikringssak. Bakteriefloraen er uansett
forskjellig fra det skandinaviske turister er vant med. Nemnda antar at slike problemer ikke er
uvanlige med mindre man er svært omhyggelig med det man spiser og drikker.

Pakkereisenemnda har delt seg i et flertall og et mindretall.

Etter en samlet vurdering finner nemndas flertall, lederen og de to forbrukerrepresentantene,
at klagerne bør få et prisavslag på 25% av reisens pris, avrundet til kr 11.300.

Pakkereisenemndas mindretall, reiselivsrepresentantene, finner at avslaget bør begrenses til
25% av det som er betalt for den siste uken.

Vedtaket blir truffet i samsvar med flertallets syn.

Vedtak:

Pakkereisenemnda anbefaler at det gis et prisavslag på 25% av reisens pris, avrundet til kr
11.300.

Vedtaket er truffet med den dissens som fremgår.