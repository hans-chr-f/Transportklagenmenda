Vedtak i Transportklagenemnda - Fly

Sammendrag

Krav om refusjon av billetter som følge av kansellering. Covid-19.

Dato
17.11.2021

Saksnummer
2020-03191

Tjenesteytere
Norwegian Air Shuttle

Klager har i det vesentlige anført

Klager med reisefølge (to personer) skulle reise DY1256 fra Oslo til Amsterdam da
flyvningen ble kansellert grunnet Covid-19. 

Reisen ble bestilt med to ulike bookingreferanser, hvor Norwegian tilbød refusjon i form
av cashpoints for bookingref; U4K32O og klager akseptere dette. I ettertid har klager
angret på dette valget, og ønsker derfor at Norwegian refunderer begge bookinger i form
av pengebeløp. Norwegian bestrider dette og fastholder at det ikke er noen angrerett når
man først har valgt utbetaling i form av cashpoints. 

Klager krever at Norwegian refunder billettprisen for alle tre passasjerene.

Tjenesteyterne har i det vesentlige anført
Norwegian har ikke inngitt tilsvar til nemnda.

Nemnda bemerker

Klagers skulle reise fra Oslo til Amsterdam den 1. mai 2020. 

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7. Regelen
gjelder ikke dersom passasjeren har fått informasjon om endringen minst to uker før
planlagt avgangstid. I dette tilfellet fikk klager beskjed om kanselleringen den 5. april
2020, mer enn to uker før avgang. Klager har etter dette ikke krav på standarderstatning.

Ved kansellering skal passasjeren gis valget mellom refusjon eller omruting, jf. EU-
forordning 261/2004 artikkel 8 nummer 1. Den 13. mai 2020 kom EU-kommisjonen med
en anbefaling om at verdikuponger aksepteres som et alternativ til refusjon i form av
penger under Covid-19-pandemien. Det understrekes likevel i samme anbefaling at
refusjon i form av verdikuponger kun er mulig så lenge passasjeren har gitt sitt samtykke
til dette.

I dette tilfellet har klager opplyst at de aksepterte Norwegians tilbud om cashpoints,
men at de senere har angret seg. Det er uklart for nemnda om klager ble tilbudt refusjon
samtidig som tilbud cashpoints. Norwegian har ikke kommentert dette, og nemnda
legger derfor til grunn at klager ikke fikk tilbud om refusjon. Norwegian har dermed ikke
oppfylt sine forpliktelser etter forordningen, og klager har derfor i utgangspunktet krav
på refusjon i form av penger. 

Norwegian har gjennomgått en restruktureringsprosess i Irland og i Norge etter
midlertidig lov om rekonstruksjon, og Oslo tingrett avsa 12. april 2021 kjennelse om
stadfestelse av rekonstruksjon med tvangsakkord. Fristdagen er satt til å være 18.
november 2020. Dette innebærer at krav mot Norwegian som har oppstått før 18.
november 2020 ikke vil gjøres opp fullt ut, men behandles på lik linje med andre
uprioriterte krav. Slike usikrede kreditorer vil motta en gitt prosent av det opprinnelige
kravet de hadde. Dette omfatter også forbrukeres refusjonskrav. En slik prosentvis
utbetaling vil i kun utgjøre en liten prosentandel av forbrukerens krav, og mange
forbrukere vil derfor være bedre tjent med å beholde sine cashpoints.

Transportklagenemnda anbefaler at klager gis valget mellom refusjon eller å beholde
cashpoints.

Vedtak

Transportklagenemnda anbefaler at klager gis valget mellom refusjon eller å beholde
cashpoints.