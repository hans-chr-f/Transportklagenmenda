Vedtak i Transportklagenemnda - Fly

Sammendrag

Krav om erstatning av ødelagte klær ved forsinket bagasje.

Dato
21.11.2017

Saksnummer
2017-00126

Tjenesteytere
Norwegian

Klager har i det vesentlige anført

Klager reiste med Norwegians flyvning D85325 fra Oslo lufthavn (OSL) til Alicante (ALC)
17. desember 2016. Ankomst var 18. desember kl. 00.15. 

Klager anfører at bagasjen ble forsinket og ikke kom frem før 20. desember kl. 10.30.
Klager hadde hatt frossen julemat i kofferten, da han skulle feire jul med sine foreldre i
Spania. Da han mottok bagasjen var den medbragte fisken opptint, og alle klær, julegaver
og koffert luktet fisk. Klager forsøkte å vaske klærne, men fiskelukten forsvant ikke. Han
kastet til slutt alle klær, koffert og all mat. 

Klager har på ovennevnte bakgrunn fremsatt krav om erstatning for de ødelagte klærne
og varene til totalt kroner 8 503.

Tjenesteyterne har i det vesentlige anført
Klager reiste med Norwegians flyvning D85325 fra Oslo til Alicante 17. desember 2016
med innsjekket bagasje. Bagasjen ble forsinket og levert til passasjerens adresse i
Alicante tre dager senere.

Det følger av Norwegians reiseinformasjon at ferske matvarer ikke skal sendes med
innsjekket bagasje. Norwegian kan derfor ikke være ansvarlig for at innholdet i klagers
bagasje ble ødelagt som følge av dette. Norwegian avviser klagers krav.

Nemnda bemerker

Klagers bagasje ble ødelagt som følge av forsinkelse, fordi han hadde pakket med seg
frossen fisk som smeltet.

Selv om Norwegians vilkår ikke omtaler frosne matvarer, men kun fremhever
"ferskvarer" som eksempel på reisegods man ikke kan ta med seg, kan nemnda ikke se at
dette er avgjørende. 

Norwegian er i henhold til luftfartsloven § 10-18 ansvarlig for skadet eller ødelagt bagasje
med mindre skaden skyldes reisegodsets egen beskaffenhet eller feil eller mangler
ved reisegodset. Det er ikke uvanlig at bagasje blir forsinket. Den reisende må i rimelig
utstrekning være forberedt på å bli berørt av dette. Dette tilsier at man ikke bør legge
gjenstander som ikke tåler forsinkelse i innsjekket bagasje.

Nemnda er etter en samlet vurdering av den oppfatning at skaden i dette tilfellet
skyldtes "reisegodsets beskaffenhet", og at Norwegian ikke er ansvarlig for tapet.
Nemnda finner etter dette ikke å kunne anbefale at klager gis medhold.

Vedtak

Transportklagenemnda - fly anbefaler ikke at klager gis medhold.