Vedtak i Pakkereisenemnda

Sammendrag

Saken gjelder hotellstandard, Bulgaria.

Dato
10.06.2014

Saksnummer
219/13P

Tjenesteyter
Ving Norge AS

Sakens dokumenter ble lagt frem.

Klager: X

Turarrangør: Ving Norge AS

Reisemål: Bulgaria, Golden Sands

Antall reisende: 5

Reisens pris: 38.205,-

Tidsrom: 210713 - 040813

Saken gjelder:

Saken gjelder hotellstandard, Bulgaria.

Klagerne, på vegne av tre bestillingsnummer med i alt 10 personer, anfører at Ving har
omtalt hotellet med 4*, mens hotellet selv sier 3* - noe kvalitet og standard bar preg av.
Hotellet hadde siden juni hatt problem bakterier/virus - noe Ving ikke

Opplyste om. På grunn av dette og på grunn av en lite innbydende frokost og dårlig hygiene,
spiste ikke reisefølget frokost på hotellet.

De har derfor betalt for noe de ikke spiste.

For det ene bestillingsnummer ble det etter første dag påpekt manglende vann i dusj. Dette
ble ikke ordnet. For det andre bestillingsnummer var det råtten lukt i dusjen. Renholdet var
uakseptabelt slik at de selv måtte forestå renhold på grunn av helse- og smitterisiko. Hotellet
var omtalt som et trivelig og rolig familiehotell, men det ene rommet var utsatt for musikk/
discostøy fra et nærliggende hotell.

Ingen av rommene var utrustet for 5 personer. Bassenget ble renset bare 1 gang per uke og
både så og luktet urent. Alle hotellets fasiliteter luktet urent og de fant oppkast flere steder.

De var i kontakt med Ving flere ganger og etter 8 dager fikk de hotellbytte.

De krever full refusjon for den første uken for alle tre bestillingsnummer.

Ving har vist til at deres klassifisering ikke alltid er lik den lokale klassifisering fordi
Ving tilbyr mer enn hotellet ellers gjør med skandinavisk aktivitetsleder og barneklubb.
Ving ble i midten av juli informert om at et virus lignende NORO-viruset gikk på
reisemålet og flere andre steder. Det ble igangsatt tiltak som skulle løse problemet, og
Ving så derfor ikke på dette som et problem for nye gjester.

På hjemmesiden har Ving forklart at renhold på hotell i utlandet ofte kan være vesentlig
enklere enn hjemme. Bassenget blir sjekket hver dag av eksternt firma og det er ikke funnet
noe som indikerer at det ikke blir renset godt nok.

Når det gjelder støy fra nabohotell, er det opplyst i forhåndsomtalen at noen leiligheter har
slik forstyrrende støy.

Ving anfører at kunden først tok kontakt den 26. juli og at de den 28. juli ga uttrykk for ønske
om å flytte - noe de gjorde 29. juli. Ving har tross dette tilbudt kr.4.500,- per familie for
den første uken. I tillegg har Ving betalt for det nye hotellet med henholdsvis kr.1.600,- og
kr.2.500,- for de to familiene.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen,
jf. pakkereiseloven § 6-1. Mangler kan gi grunnlag for prisavslag med mindre de avhjelpes
innen rimelig tid. For at turarrangør skal kunne benytte sin rett til å avhjelpe mangler, er det
nødvendig at kunden melder fra så snart som mulig på stedet.

Det er uenighet mellom partene her om når kundene kontaktet Ving på stedet.

Logen fra Vings guider viser at første kontakt var 28. juli - etter ankomst 21. juli.

Klagerne hevder at første kontakt med resepsjonen var 22. juli og med Ving 23. juli. Nemnda
tar ikke stilling til denne uenighet da den forstår det slik at Ving i sitt tilbud har lagt vekt på alle
de forhold kunden har tatt opp vedrørende de første rommene.

Nemnda legger da til grunn at det var flere mangler ved de rommene kundene hadde den
første uken - spesielt med hensyn til rengjøring, hygiene, manglende vann og lukt i sluket
på det ene badet. Det forhold at hotellet i følge Vings klassifisering er 4*, mens den lokale
klassifisering er 3*, tillegger ikke nemnda vekt.

Heller ikke anses støyen fra nabohotellet som en mangel i og med at det var opplyst om dette
på forhånd.

Den kompensasjon som er tilbudt for bestnr.20938774 (5 personer i sak nr.223/13P)
anser nemnda som et passende prisavslag. Det samme gjelder for bestnr.20948927
og bestnr.20948912 (4 personer+ 1 person i sak nr.219/13P) selv om dette var to
bestillingsnummer og to rom.

Vedtak:

Reklamasjonsnemnda for pakkereiser kan ikke anbefale kompensasjon utover det som er
tilbudt

Vedtaket var enstemmig.