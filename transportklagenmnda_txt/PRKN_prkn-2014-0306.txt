Vedtak i Pakkereisenemnda

Sammendrag

Krav om prisavslag på grunn av at de måtte reise hjem
et døgn tidligere enn den opprinnelige hjemreisedatoen.

Dato
02.10.2015

Saksnummer
306/14P

Tjenesteyter
Parkhjemmene

Saken gjelder:

Krav om prisavslag på grunn av at de måtte reise hjem et døgn tidligere enn den opprinnelige
hjemreisedatoen.

Klager har i det vesentlige anført:

Klager og hans kone reiste på en opplevelsesferie hos Parkhjemmene til Alicante. Etter noen
dager fikk de se et oppslag hvor det ble meddelt at hjemreisedatoen var endret til 01.11.14
med avreise en dag tidligere enn opprinnelig bestilt. Forklaringen de fikk fra daglig leder var at
selskapet ikke hadde klart å skaffe flybilletter til den 02.11.14.

Klager krever prisavslag på kr 2014 som tilsvarer det beløpet klager betalte for et døgn av
ferien.

Parkhjemmene har i det vesentlige anført:

Parkhjemmene har ikke kommentert saken verken ovenfor klager eller Pakkereisenemnda.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2.

Parkhjemmene inngikk avtale med klagerne om opplevelsesferie i perioden 19.10.14 til
02.11.14. I avtalen inngikk blant annet avhenting på bopel, flyreise med reiseleder, opphold
for to personer i 14 dager, utflukter etc. Hjemreisen ble i strid med avtalen fremskyndet med
et døgn, angivelig fordi det ikke kunne oppdrives flybilletter.

Pakkereisenemnda finner at en slik forkorting av ferien innebærer et brudd på den inngåtte
avtalen.

Klageren har krevd at 1/14 del av reisens pris for to personer - kr 2014 - refunderes. Nemnda
finner at det er et passende prisavslag. Reisearrangøren har for øvrig ikke kommentert klagen.

Vedtak:

Pakkereisenemnda anbefaler at det blir gitt et prisavslag på kr 2014.

Vedtaket er enstemmig.