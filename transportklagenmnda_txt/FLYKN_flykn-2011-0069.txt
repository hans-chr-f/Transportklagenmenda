Vedtak i Transportklagenemnda - Fly

Sammendrag

Krav om standarderstatning grunnet kansellering/forsinkelse.

Dato
06.10.2011

Saksnummer
069/11F

Tjenesteyter
KLM

Krav om standarderstatning grunnet kansellering/forsinkelse.

Klager har i det vesentlige anført:

Klager skulle reise fra Stavanger til Amsterdam 14. juli 2010 kl. 17:15, med KL1204. Avreisedag
fikk klager beskjed om at flyet var kansellert, og at han var booket om til samme fly dagen
etter.

Klager fikk utdelt matvoucher i ventetiden.

Klager krever standard erstatning i henhold til EU forordningen, EUR 250.

KLM har i det vesentlige anført:

KL1204 ble forsinket som følge av feil på navigasjonssystemet.

Hendelsen var ekstraordinær og utenfor KLM kontroll, og på grunnlag av dette kan det i dette
tilfellet dessverre ikke gis standardkompensasjon etter EU forordningen.

Nemnda bemerker:

Klagers flygning ble innstilt, og klager ble omrutet til en avgang neste dag.

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

Innstillingen skyldtes i dette tilfellet feil ved flyets navigasjonssystem.

Nemnda legger på bakgrunn av de foreliggende opplysninger til grunn at feilen oppsto uten
forvarsel til tross for at rutinemessig teknisk vedlikehold var gjennomført.

I den foreliggende situasjon var det etter nemndas vurdering ikke praktisk mulig å treffe tiltak
for å unngå feilen eller kanselleringen. Kanselleringen gir derfor ikke rett til erstatning.

Klager kom frem til bestemmelsesstedet mer enn tre timer forsinket. Forsinkelsen gir ikke
rett til erstatning. Nemnda viser til at forsinkelsen skyldtes en ekstraordinær omstendighet
som ikke kunne vært unngått selv om alle rimelige tiltak var truffet. Det foreligger heller ikke
opplysninger som tilsier at forsinkelsen kunne blitt redusert.

Nemnda finner etter dette ikke å kunne anbefale at klager gis medhold.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Gøril Volden Berg, Widerøe's Flyveselskap AS

Olav Grøttland, SAS