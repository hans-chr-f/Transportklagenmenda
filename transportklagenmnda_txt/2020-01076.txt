Vedtak i Transportklagenemnda - Fly

Sammendrag

Krav om erstatning som følge av ødelagt bagasje.

Dato
15.12.2020

Saksnummer
2020-01076

Tjenesteytere
Wizz Air

Klager har i det vesentlige anført

Klager og fire medpassasjerer reiste med W62581 fra Riga til Bergen den 21. januar
2020. Ved ankomst i Bergen oppdaget klager at kofferten hennes var skadet, og hun fikk
opprettet en PIR-rapport. Hun fikk Morris til å vurdere skaden og fikk en erklæring på at
kofferten ikke lar seg reparere. Det er oppgitt at kofferten var ca. ett år gammel. Klage
ble sendt til Wizz Air den 31. januar 2020.

Klager krever 2299 kroner i erstatning for den ødelagte kofferten.

Tjenesteyterne har i det vesentlige anført
Wizz Air har gjennomgått fremlagt dokumentasjon, deriblant PIR-rapporten. For å kunne
gå videre med saken, har Wizz Air behov for følgende dokumentasjon:

1. Kvittering på reparasjonen av bagasjen, eller, dersom kofferten er så skadet at den
ikke lar seg reparere:
2. En skriftlig erklæring fra en reparasjonsbutikk hvor det bekreftes at kofferten ikke lar
seg reparere. Denne erklæringen må inneholde følgende informasjon:
a) koffertens merke
b) koffertmodellen
c) koffertens verdi
d) alderen på kofferten
e) underskrift og stempel fra butikken

Wizz Air kan ikke viderebehandle saken dersom denne informasjonen ikke oppgis.

Nemnda bemerker

Etter luftfartsloven § 10-18 er flyselskapet ansvarlig for skade på bagasje mens den er i
dets varetekt.

Klager har fremlagt PIR-rapport hvor skaden beskrives som «SIDE/CRUSHED», i tillegg til
en signert erklæring fra forretningen Morris på at skaden ikke lar seg reparere. Nemnda
mener at det er sannsynliggjort at kofferten ble skadet mens den var i fraktførers
varetekt, og at det ikke er mulig å reparere skaden.

Nemnda viser til at Morris har bekreftet hvilken type kofferten er, at nypris på kofferten
er 2 299 kroner og at den var ca. ett år gammel. I tråd med fast praksis gjøres det fratrekk
for slitasje og verdiforringelse ved fastsettelsen av erstatningen. Nemnda fastsetter
erstatningen skjønnsmessig til 2100 kroner.

Vedtak

Transportklagenemnda - fly anbefaler at Wizz Air utbetaler 2100 kroner til klager.

Forbrukerrepresentant Maite de Geus-Cossard, Forbruker Europa, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.