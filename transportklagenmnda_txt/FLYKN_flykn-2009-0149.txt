Vedtak i Transportklagenemnda - Fly

Sammendrag

Klager ønsker å få dekket påførte utgifter, og kompensasjon i følge EU-
forordningen 261/2004 som følge av kansellert flyavgang fra Gdansk.

Dato
24.03.2010

Saksnummer
149/09F

Tjenesteyter
Wizz Air

Klager ønsker å få dekket påførte utgifter, og kompensasjon i følge EU-forordningen 261/2004
som følge av kansellert flyavgang fra Gdansk.

Da klager sendte saken inn til Flyklagenemnda hadde hun ikke mottatt svar på sin klage fra
Wizz Air.

Klager har i det vesentlige anført:

Klager var sammen med sine døtre på rundtur Oslo-Gdansk-Oslo. Ved oppmøte  19. januar
2009 på flyplassen i Gdansk for hjemreise til Oslo, fikk de opplyst om at flyavgangen var
kansellert grunnet tekniske problemer med flyet, dette var en mandag, og neste fly Wizz Air
kunne tilby var fredag. Dette var ikke aktuelt for klagerne da de måtte tilbake til jobb.

Klagerne fikk svært begrenset informasjon fra Wizz Airs representanter. Klagerne valgte
til slutt å reise hjem på det rimeligste alternativet før fredag. De reiste via København til
Gardermoen med SAS. Billettene kostet 1729,70 TPL (3 649,09 kr) per person.

Klagerne har fått dekket utgifter til returreise av sitt forsikringsselskap med unntak
av kr 1.649,08. Dette beløpet kreves erstattet fra Wizz Air. Klagerne krever i tillegg
standarderstatning.

Det vises for øvrig til klagers brev.

Wizz Air har i det vesentlige anført:

Flyet ble kansellert pga tekniske problemer. I henhold til EU-forordningen 261/2004 har den
reisende ikke krav på kompensasjon ved kansellering av en flyavgang på grunn av tekniske
problem som oppsto plutselig og uforutsigbart.

De reisende skal bli ombooket til første mulige flyavgang og de skal  også ha forpleining (mat,
overnatting).

Klagerne har i henhold til EU forordningen fått refundert utgiftene til billetter med Wizz Air.

Klagerne kjøpte billetter med SAS. Utgifter til billetter med alternativt fly kunne ha blitt
refundert dersom klagerne hadde valgt å fly med et annet lavpris-selskap og på nøyaktig
samme rute. Klagerne valgte i stedet å fly med et tradisjonelt flyselskap med mellomlanding.
Dette utelukker muligheten til å betale for disse utgiftene.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf EU forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

Nemnda legger på bakgrunn av de foreliggende opplysninger til grunn at feilen oppsto uten
forvarsel til tross for at rutinemessig teknisk vedlikehold var gjennomført.

I den foreliggende situasjon var det etter nemndas vurdering ikke praktisk mulig å treffe
tiltak for å unngå feilen eller kanselleringen. Kanselleringen gir derfor ikke grunnlag for
standarderstatning etter EU forordningen.

Ved innstilling av en flyvning har passasjeren bl.a. rett til refusjon av utgifter til billetter
eller omruting snarest mulig til bestemmelsesstedet. Passasjeren har også rett til måltider
og forfriskninger som står i rimelig forhold til ventetiden.. Dersom omruting ikke kan
skje før neste dag plikter flyselskapet å dekke utgifter til hotell samt reise til og fra
hotellet. Flyselskapet skal videre tilby å dekke utgifter til to telefonsamtaler, teleks- eller
telefonbeskjeder, eller e-postmeldinger, jf forordningens artikkel 5 jf artikkel 8 og 9.

Flyselskapet plikter å informere passasjerene om deres rettigheter. Selskapet skal sikre at
det ved innsjekkingsskranken, godt synlig for passasjerene, finnes en tydelig melding med
følgende ordlyd:

«Dersom du nektes ombordstigning eller din flyging er innstilt eller forsinket i minst to
timer, kan du få et eksemplar av bestemmelsene om dine rettigheter, særlig med hensyn til
erstatning og assistanse, ved innsjekkingsskranken eller utgangen til flyet», jfr. artikkel 14.

Et flyselskap som innstiller en flyavgang skal gi alle berørte passasjerer en skriftlig melding
om bestemmelsene om erstatning og assistanse i henhold til EU forordningen. Passasjerene
skal også få detaljerte skriftlige opplysninger om hvordan de kan komme i kontakt med det
nasjonale organ som behandler slike saker.

På bakgrunn av de foreliggende opplysninger kan det synes som Wizz Air ikke har oppfylt sin
informasjonsplikt i dette tilfellet.

Som det vil fremgå ovenfor, hadde klagerne rett til ombooking. De ble ikke tilbudt ombooking
før fire dager senere. Dette er etter nemndas vurdering ikke tilfredsstillende i henhold til
selskapets forpliktelser etter EU forordningen.

Klagerne valgte alternativ flyging med SAS. Klagerne hevder at dette var rimeligste mulighet
dersom de skulle komme seg hjem tidligere. Wizz Air har ikke fremlagt opplysninger som
tyder på at dette ikke er riktig. Nemnda er av den oppfatning at klagerne hadde rett til å foreta
denne ombookingen og er av den oppfatning at Wizz Air bør dekke klagernes ekstra utgifter.

Klagerne har fått erstattet det vesentlige av omkostningene gjennom sine forsikringer. Det
står igjen en udekket del på kr 1649. Nemnda anbefaler at Wizz Air dekker dette beløpet. Til
fradrag går det klagerne allerede har fått refundert fra Wizz Air i form av refusjon av utgifter til
ubenyttede flybilletter.

Vedtak:

Flyklagenemnda anbefaler at Wizz Air betaler klagerne en erstatning på kr 1.649.

Til fradrag går det beløp som er utbetalt som refusjon for de ubenyttede billettene.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, leder

Elise Korsvik, Forbrukerrådet

Sverre Åril, Forbrukerombudet

Vibeke Krogh Erikstad, Norwegian Air Shuttle ASA

Rolf Forsdahl, Reiselivsdirektør, HSH