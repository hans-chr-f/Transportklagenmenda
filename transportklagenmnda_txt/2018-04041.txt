Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
28.06.2019

Saksnummer
2018-04041

Tjenesteytere
Norwegian Air Shuttle

Klager har i det vesentlige anført

Klager reiste med Norwegians flyvning D85537 fra Stavanger til Barcelona 14. oktober
2018 kl. 21.10. Flyvningen ble imidlertid forsinket med fire og en halv time, og klager har
på denne bakgrunn fremsatt krav om standardkompensasjon i henhold til EU-forordning
261/2004 på 400 euro pr. person, totalt 1 200 euro for tre passasjerer.

Tjenesteyterne har i det vesentlige anført
Norwegians flyvning D85537 fra Stavanger til Barcelona 14. oktober 2018 ble forsinket
med fire timer og 34 minutter. Forsinkelsen skyldtes restriksjoner fra flyveledertjenesten
i Barcelona som følge av vanskelige værforhold. Den tropiske stormen "Leslie" forårsaket
uregelmessigheter ved spanske flyplasser hele denne dagen, og særlig var forsinkelsene
store i Barcelona. 

Det er i denne forbindelse vist til skriv fra Eurocontrol fra 14. oktober kl. 18.45, som viser
at ankomster til Barcelona var redusert som følge av værforholdene. Klagers flyvning
mottok 23 nye tider. 

Norwegian har anført at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet har på dette grunnlag avvist klagers krav om standardkompensasjon.

Nemnda bemerker

Norwegians flyvning D85537 fra Stavanger til Barcelona 14. oktober 2018 ble forsinket
med fire timer og 34 minutter. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 
I dette tilfellet skyldtes forsinkelsen en tropisk storm som rammet Spania denne dagen,
og det vises til særlig vanskelige værforhold i Barcelona-området Det vises i denne
forbindelse til fremlagt dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningens forstand. Nemnda legger til grunn at forsinkelsen ikke
kunne vært unngått selv om alle rimelige tiltak var truffet. Forsinkelsen gir etter dette
ikke rett til standarderstatning, og nemnda anbefaler ikke at klager gis medhold i sitt
krav.

Vedtak

Transportklagenemnda - fly anbefaler ikke at klager gis medhold.