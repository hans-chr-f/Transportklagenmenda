Tjenesteyter følger ikke vedtaket i saken (16.04.2020)
Kommentar fra tjenesteyter:

Selskapet mener at nemndas avgjørelse er feil med tanke på oppgitt forhold og velger å ikke
følge avgjørelsen.

Vedtak i Transportklagenemnda - Fly

Sammendrag

Krav om refusjon av utgifter til nye flybilletter ved nektet
ombordstigning. Klager ankom én time og 20 minutter før flyvningen.

Dato
26.11.2019

Saksnummer
2018-04710

Tjenesteytere
Brussels Airlines

Klager har i det vesentlige anført

Klager reiste med Brussels Airlines fra Banjul (BJL) til Brussel (BRU) med SN204 29. januar
2018. Han skulle også reise videre med SN2283 fra Brussel til Oslo lufthavn (OSL) 30.
januar. Dagen før avreise mottok klager en e-post fra Brussels Airlines med anmodning
om å sjekke inn på internett. På boardingkortet stod det at siste mulighet for innsjekking
var kl. 19.50. 

Flyvningen fra Banjul skulle gå kl. 20.20. Klager møtte opp kl. 19.01, og han har forklart
at dørene på dette tidspunktet var stengt av vakter, én time og 20 minutter før avgang.
Han hadde sjekket inn på nett og hadde QR-kode. To dager senere mottok klager en
tekstmelding med informasjon om at han måtte møte opp mellom kl. 17 og 19 for
innsjekking. Etter at klager ankom kom ytterligere 20 passasjerer som også hadde sjekket
inn på nett. Ingen fra flyselskapet kom ut og informerte før det var 15 minutter til neste
avgang. Passasjerene fikk da beskjed om at de måtte kjøpe nye billetter og reise to dager
senere. 

Klager kjøpte nye billetter via Amsterdam til Oslo til 415 euro og kroner 3 320. Han har på
ovennevnte grunnlag fremsatt krav om refusjon av sine utgifter til nye flybilletter.

Tjenesteyterne har i det vesentlige anført
Brussels Airlines har tross oppfordring ikke inngitt tilsvar til nemnda. 

Til klager har flyselskapet svart at innsjekking for flyvningen fra Banjul til Brussel stenger
80 minutter før avgang, kl. 19.00. Denne informasjonen fremgår også av selskapets
hjemmesider. Selskapet har vist til at klager ankom flyplassen for sent, og har avvist hans
refusjonskrav.

Nemnda bemerker

Flyselskapet har tross oppfordring ikke avgitt uttalelse til nemnda. Nemnda treffer
da vedtak basert på opplysningene som er fremkommet tidligere i saken, jf.
transportklagenemndforskriften § 5-3 tredje ledd. 

Klager har opplyst at han sjekket inn online før kl. 19.00, og at han bare hadde
håndbagasje. Han var på flyplassen kl. 19.01, i god tid før flyvningen.

Nemnda legger derfor til grunn at klager hadde sjekket inn innen fristen kl. 19.00.
Årsaken til at han ikke fikk være med flyet, er uklar. Nemnda mener at flyselskapet må
dekke klagers utgifter til nye flybilletter med kroner 7 000.

Vedtak

Transportklagenemnda - fly anbefaler at Brussels Airlines erstatter klagers utgifter til nye
billetter med kroner 7 000.