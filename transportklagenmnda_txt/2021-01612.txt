Vedtak i Transportklagenemnda
- Kollektivreiser

Sammendrag

Krav om frafall av gebyr. Billett i reisekort var ikke aktivert.

Dato
13.01.2022

Saksnummer
2021-01612

Tjenesteytere
Ruter

Klager har i det vesentlige anført

Klager ble ilagt gebyr da han reiste med bussen 7. oktober 2021. Klager viser til at han
hadde forsøkt å scanne kortet, men hadde problemer med å få det til og at han ikke er
spesielt kjent med systemet. 

Klager ber om at Ruter frafaller gebyret.

Tjenesteyterne har i det vesentlige anført
Klager ble stoppet i billettkontroll om bord på busslinje 25 den 7. oktober 2021. 

Det ble fremvist et reisekort med nummer 0200300164001010. I dette kortet lå det en
30-dagersbillett kjøpt 15. september 2021. Billetten ble ikke startet opp før 9. oktober
2021, to dager etter at billettkontrollen fant sted. 

Ved avlesning av reisekort på en kortleser, vil man få et grønt lys dersom kortet
inneholder gyldig billett. Dette har ikke klager fått. Det er ingen tegn på at kortet har
vært i nærheten av en kortleser mellom kjøpstidspunkt og aktiveringstidspunkt, da
transaksjonene er i korrekt rekkefølge. 

Ruter viser til selskapets reisevilkår punkt 3, hvor det fremgår at: 
Passasjeren skal: 
a) betale for reisen i henhold til de vilkår og priser Ruter har fastsatt.
b) ha gyldig billett ved påstigning på et transportmiddel eller ved inntreden i en
kontrollsone. Dette innebærer at elektronisk billett skal være aktivert på dette tidspunkt.

Ruter ser ingen grunn til frafall av gebyret.

Nemnda bemerker

Klager ble ilagt gebyr ombord på busslinje 25 den 7. oktober 2021 fordi han ikke kunne
fremvise gyldig billett under billettkontrollen.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner. 

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager anfører at det var gjort forsøk på å validere reisekortet, men at han ikke fikk det til
og at han er ukjent med Ruters system. 

Nemnda bemerker at det er den reisendes ansvar å gjøre seg kjent med hvordan man
kjøper billett, ved å sette seg inn i billettsystemer og betalingsmåter, eventuelt be om
hjelp. 

Klager reiste uten gyldig billett og vilkårene for å ilegge gebyr var dermed til stede.

Vedtak

Transportklagenemnda anbefaler ikke at klager gis medhold.