Vedtak i Transportklagenemnda
- Kollektivreiser

Sammendrag

Krav om frafall av ilagt gebyr.

Dato
11.11.2021

Saksnummer
2021-01311

Tjenesteytere
Ruter

Klager har i det vesentlige anført

Klager reiste med trikken da hun ble ilagt gebyr. Ifølge klager løp hun om bord i trikken
og kjøpte billett mens hun gikk bort til setet. Klager opplevde hele situasjonen som
ubehagelig og fastholder det faktum at hun hadde en billett da hun ble stoppet i
kontroll. 

Klager ber om at Ruter frafaller gebyret.

Tjenesteyterne har i det vesentlige anført
Klager ble stoppet i kontroll på trikken 27. august 2021. Det ble fremvist en billett i appen
som var kjøpt for sent. Gyldig billett må kjøpes før påstigning. Klager ble observert om
bord i trikken før Stortorvet holdeplass. 

Klager ser ingen grunn til å frafalle gebyret i dette tilfellet.

Nemnda bemerker

Klager ble ilagt gebyr 27. august 2021 fordi hun ikke kunne fremvise gyldig billett.

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning. Klager har forklart at hun
kjøpte billett etter påstigning. 

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager kunne ikke fremvise gyldig billett, og vilkårene for å ilegge gebyr var således
oppfylt. 

Nemnda har forståelse for at klager oppfatter det som en streng reaksjonsform å bli ilagt
gebyr. Fra reiseforetakenes side er det imidlertid behov for en konsekvent praksis da det
er vanskelig å skille mellom årsakene til at en passasjer ikke har gyldig billett.

Vedtak

Transportklagenemnda finner ikke å kunne anbefale at klager gis medhold.