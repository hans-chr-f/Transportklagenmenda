Vedtak i Transportklagenemnda - Fly

Sammendrag

Krav om erstatning for stjålet bagasje.

Dato
10.02.2014

Saksnummer
711/13F

Tjenesteyter
SAS

Krav om erstatning for stjålet bagasje.

Klager har i det vesentlige anført:

Klager skulle reise fra München til Oslo den 25. september 2013 med SK4760, men mistet flyet
sitt. Da klager fikk utlevert sin koffert oppdaget han at den var blitt åpnet. Han antok at den
hadde vært i en rutinekontroll.

Klager reiste hjem med et annet flyselskap. Da han kom hjem oppdaget han at hans kamera
var stjålet fra kofferten.

Klager krever erstatning for stjålet kamera og kamerautstyr, til sammen kroner 5 636.

Det vises for øvrig til klagers brev.

SAS har i det vesentlige anført:

Klager møtte ikke til avgang på SK4760 den 25. september, og hans bagasje ble derfor losset
av flyet. Klager reiste hjem med et annet flyselskap.

Det er godtgjort at bagasjen er utlevert i samme stand som da den ble sjekket inn når det ikke
klages ved mottak av bagasjen. Først fire dager etter hjemkomst varslet klager SAS om at han
savnet kamera.

I henhold til SAS regler og vilkår skal man ikke sende bl.a. kamera i innsjekket bagasje.

Det er opp til klager å bevise at gjenstandene klager viser til var i bagasjen som ble sjekket inn
hos SAS, og at de ikke forsvant under reise med det andre flyselskapet.

SAS kan ikke imøtekomme klagers krav.

Det vises for øvrig til SAS brev.

Nemnda bemerker:

Blir innskrevet reisegods skadd, eller det går helt eller delvis tapt, er flyselskapet ansvarlig,
såfremt den hendelse som har forårsaket skaden, er inntruffet om bord på flyet eller mens
godset var i flyselskapets varetekt, jf. luftfartsloven § 10-18.

Mottas innskrevet reisegods uten klage fra mottakerens side, formodes godset å være utlevert
i god stand om ikke annet blir godtgjort, jf. luftfartsloven § 10-26 første ledd.

Klager mottok i dette tilfellet kofferten fra SAS uten å klage. Det følger av ovennevnte
bestemmelse at koffertene da formodes å være utlevert i god stand. Nemnda kan på
bakgrunn av de foreliggende opplysninger ikke se bort fra at gjenstandene forsvant før eller
etter de var i SAS sin varetekt, og finne ikke tilstrekkelig grunnlag til å fravike hovedregelen.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.