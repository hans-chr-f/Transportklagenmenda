Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
22.05.2015

Saksnummer
1250/14F

Tjenesteyter
Swiss Int Air Lines

Klager har i det vesentlige anført:

Klager skulle reise fra Helsinki til Zürich via Oslo den 3. desember 2014. LX1217 fra Oslo til
Zürich med avgang kl. 19:40 ble kansellert. Klager ankom dagen etter og måtte omgjøre sine
avtaler den dagen.

Klager stiller seg undrende til Swiss Int. Air Lines begrunnelse til kanselleringen:
«operasjonelle årsaker på Gardermoen», da etter det klager kunne se var LX1217 det eneste
flyet som ble kansellert fra Gardermoen den kvelden.

Klager krever standarderstatning i henhold til EU-forordning 261/2004

Det vises for øvrig til klagers brev.

Swiss Int. Air Lines har i det vesentlige anført:

LX1217 ble kansellert som følge av værforhold på Gardermoen, det vises til fremlagt
dokumentasjon. Hendelsen oppstod på LX1216 fra Zürich til Oslo tidligere på dagen. Da Swiss
Int. Air Lines ikke har base i Oslo måtte også LX1217 fra Oslo til Zürich kanselleres.

Klager ble innlosjert på hotell og booket om til dagen etter via Frankfurt med Lufthansa.

Hendelsen er ikke kompensasjonsberettiget da årsaken til uregelmessigheten ble forårsaket
av ekstraordinære omstendigheter utenfor Swiss Int. Air Lines kontroll.

Swiss Int. Air Lines kan dessverre ikke imøtekomme klagers krav.

Det vises for øvrig til Swiss Int. Air Lines brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda finner etter en samlet vurdering av de foreliggende opplysninger godtgjort at
kanselleringen skyldtes værforholdene. Nemnda viser til Swiss Int. Air Lines forklaring og
dokumentasjon. Nemnda er av den oppfatning at dette er å anse som en ekstraordinær
omstendighet i forordningens forstand, og at kanselleringen ikke kunne vært unngått selv om
alle rimelige tiltak var truffet. Kanselleringen gir etter dette ikke rett til erstatning.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.