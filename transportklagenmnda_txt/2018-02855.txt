Vedtak i Pakkereisenemnda

Sammendrag

Krav om prisavslag grunnet støy fra baren.

Dato
24.04.2019

Saksnummer
2018-02855

Tjenesteytere
Ving Norge AS

Klager har i det vesentlige anført

Klager bestilte en pakkereise for to voksne og to barn med innkvartering i dobbeltrom på
Hotel Ivana Palace, Sunny Beach, Bulgaria i perioden 19.06.2018 - 03.07.2018. Totalpris
kr. 24.410.

De lå søvnløse i fem døgn grunnet støy fra hotellbaren før de fikk byttet rommene. 

Klager var i kontakt med Ving tredje dagen, fikk tilbakemelding om at de skulle ta tak i
dette, men klager fikk ikke byttet rom før den femte dagen.  Klager mener dette tok altfor
lang tid og ødela store deler av ferien. 

Klager fikk tilbud om gratis utflukt til Burgas avreisedagen, men med to barn, så var dette
ikke aktuelt. De fikk deretter tilbud om 50 % rabatt på en annen utflukt. De takket også
nei til dette. 

Klager krever et prisavslag på kr. 9.000.

Det vises for øvrig til korrespondanse fra klager.

Tjenesteyterne har i det vesentlige anført
Ving viser til sin beskrivelse av reisemålet hvor følgende fremgår på deres nettside:
«Sunny Beach har Svartehavskystens beste uteliv. Her møtes du av et bredt og variert
underholdningstilbud, med happy hour døgnet rundt og elleville diskotek. Utvalget av
barer, puber, diskotek og klubber er enormt. Mange kommer hit utelukkende for å feste,
og de blir ikke skuffet. Et lite stykke unna hovedgaten ligger det livligste strøket. Her er
det fullt trøkk døgnet rundt, og den som vil kan feste til solen står opp.»

På bakgrunn av ovennevnte beskrivelse mener Ving at klager burde vært forberedt på at
det vil forekomme støy fra barer, diskotek og festende mennesker til langt ut på natten.

På hotellene prøver de å holde en viss orden. Det kan allikevel skje at noen gjester
opptrer til sjenanse for andre. Hvis Vings ansatte gjøres oppmerksomme på slike
hendelser vil de i første omgang kontakte hotellet som eventuelt kan senke volumet og/
eller tilsnakke de rom eller gjester som lager bråk.

Under viktig å vite på ving.no skriver Ving følgende: "Mange av våre hoteller ligger i
populære ferieområder med folkeliv og dags- og kveldsaktiviteter, barer, diskotek, etc.
Lydnivå og eventuelle uromomenter utenfor hotellet kontrolleres av lokale myndigheter.
Dersom hotellet har bar, må en regne med at enkelte rom/leiligheter kan forstyrres av
musikk og støy fra gjester."

Hotel Ivana Palace er et godt likt hotell blant Vings gjester. Hotellet består av en bygning
med fem etasjer og 225 rom. Der finnes to barer. Sommeren 2018 scoret hotellet 3,6
poeng av 5 mulige i Vings kundeundersøkelse. Ving skriver at det er internett-tilgangen
som har trukket poengene ned. 

Ving hadde kontakt med klager via SMS fra den 22.06 til og med den 24.06. Ved første
kontakt den 22.06 ble det meldt om støy, men klager ga ikke beskjed om at de ønsket
å flytte eller bytte rom. Ving fulgte opp med hotellet og bad om ny tilbakemelding fra
klager dersom problemene vedvarte. Den 23.06 fikk Ving vite at støyen fortsatte. Ving
kontaktet hotellet og de prøvde å komme i kontakt med klager uten å få svar.

Natt til den 24.06 sendte klager ny SMS hvor de ba om å få bytte rom. De fikk bytte rom
den 24.06. Støyen kom fra baren og andre gjester fra blant annet England. 

Ving mener at de har gitt tydelig informasjon om reisemålet Sunny Beach på sine
nettsider og hva en kan forvente når en velger å reise dit. Alle reisende har et eget ansvar
å sette seg inn i informasjonen om reisemålet. Ving anbefaler vanligvis ikke Sunny Beach
til barnefamilier. Av Vings ca. 30 hoteller i området er det kun ett som er markert som
barnevennlig.

Ving har tilbudt en kompensasjon på 15 % av reisens pris for treg/manglende oppfølging
den 23.06.2018, enten kr. 3.500 eller et reisegavekort på kr. 5.000.

Det vises for øvrig til korrespondanse fra Ving Norge AS.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår
for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen
rimelig tid og uten vesentlig ulempe for de reisende, jf. pakkereiseloven § 6-2.  

Turarrangøren har etter pakkereiseloven en rett til å avhjelpe mangler.  Denne rett
forutsetter at turarrangøren gjøres kjent med problemene på reisemålet. Dersom
manglene ikke tas opp på reisemålet på en måte som gir turarrangøren mulighet til å
avhjelpe manglene, vil man ikke nå frem med krav om prisavslag i ettertid.

Det fremgår av Alminnelige vilkår for pakkereiser pkt. 8.2 f) IV at forhold som den
reisende må regne med kan oppstå fra tid til annen, og som ligger utenfor arrangørens
kontroll, normalt ikke regnes som en mangel ved pakkereisen.

Som det fremgår ovenfor plikter klageren å sette seg inn i de opplysningene som
fremgår av turarrangørens katalog m.v. om reisemålets egenskaper. Det fremgår av
dette materialet at det reisemålet klageren valgte neppe er egnet for barnefamilier.
Ving har opplyst at kun ett av ca. 30 hoteller er anbefalt for barnefamilier, og det gjaldt
ikke det hotellet klageren valgte.  Reisedestinasjonen Sunny Beach er opplyst å ha
Svartehavskystens beste uteliv med underholdningstilbud, elleville diskoteker, barer og
puber.  Mange kommer til Sunny Beach kun for å feste og dette kan pågå døgnet rundt.

Klageren har fremholdt at de ble holdt våkne av støy fra barer og andre gjester som
festet på rommene.  Nemnda har ikke problemer med å se at det er en ubehagelig
situasjon, men arrangøren har etter nemndas syn tatt de forbehold som er mulig når det
gjelder bråk.  Andre gjesters problemadferd er arrangøren ikke ansvarlig for. 

Etter at klageren tok kontakt for å forsøke å bytte rom tok det to dager før dette lot
seg gjøre.  Arrangøren har påtatt seg ansvar for at det ikke var mulig å løse problemet
hurtigere, og har tilbudt et prisavslag på ca. 15 % av reisens pris, kr. 3.500, alternativt et
reisegavekort på kr. 5.000.

Nemnda finner etter en samlet vurdering at arrangørens tilbud utgjør en tilfredsstillende
økonomisk kompensasjon.

Vedtak

Pakkereisenemnda finner ikke å kunne anbefale at klageren gis medhold.