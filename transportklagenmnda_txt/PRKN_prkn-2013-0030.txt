Vedtak i Pakkereisenemnda

Sammendrag

Saken gjelder refusjon av betaling for ikke gjennomført reise, Gran Canaria.

Dato
18.09.2013

Saksnummer
30/13P

Tjenesteyter
Star Tour AS

Sakens dokumenter ble lagt frem.

Klager: X

Turarrangør: Star Tour AS

Antall reisende: 2

Reisens pris: 6.181,-

Tidsrom: 081212 - 151212

Saken gjelder:

Saken gjelder refusjon av betaling for ikke gjennomført reise, Gran Canaria.

Klager anfører at han bestilte reise på nettet med avgang 12. januar.

Han skrev ikke ut billetten da det ikke kunne gjøres så tidlig. Den 8. desember fikk han telefon
fra Star Tour med spørsmål om hvorfor han ikke hadde møtt opp ved avgang. Da han sjekket
saken, så han at han var blitt «linket vekk fra avreise 12/1 13 til avreise 8/12 12». Han fikk også
beskjed om at det som var innbetalt for ikke gjennomført reise, ikke kunne refunderes. Han
mener at Star Tour og han selv burde kunne ordne dette sammen.

Star Tour har anført at det i selve bestillingsprosessen kommer tydelig frem dato
for utreise og annen informasjon. Dato for utreise var her 8. desember, dagen etter
bestillingen. Straks etter bestillingen fikk klager en bekreftelse til den oppgitte e-post
adresse. Der fremkommer følgende: «Korrekt avreisetid fremkommer på billetten.

Ut og hjemreise må foretas i overensstemmelse med billetten.

Dersom du ikke sjekker inn og ikke er med flyet fra Norge, mister du retten til hjemreisen så
sant ikke annet er avtalt og skriftlig bekreftet av Star Tour.

Ubenyttet del av reisen refunderes ikke, og hele reisen anses som avbestilt».

Nemnda bemerker:

Etter den fremlagte dokumentasjon må nemnda legge til grunn at klageren den  7.desember
bestilte reise med avgang dagen etter slik det fremgår av billetten.

At klager ikke skrev ut billetten fordi han trodde han hadde bestilt reise til 12. januar, endrer
ikke på dette. Det fremgår også av den informasjon han mottok i forbindelse med bestillingen
at ubenyttet del av reisen ikke refunderes og hele reise anses som avbestilt. Jf. også pkt.5.2 i
Alminnelige vilkår for pakkereiser.

Skulle det være offentlige avgifter som ikke har påløpt fordi klager ikke gjennomførte reisen,
forutsetter nemnda at disse refunderes.

Vedtak:

Reklamasjonsnemnda kan ikke anbefale noen refusjon av det innbetalte beløp utover
eventuelle offentlige avgifter.

Vedtaket var enstemmig.