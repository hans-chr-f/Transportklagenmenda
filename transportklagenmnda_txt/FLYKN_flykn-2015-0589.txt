Vedtak i Transportklagenemnda - Fly

Sammendrag

Krav om refusjon av feil bestilt reise.

Dato
10.05.2016

Saksnummer
0589/15F

Tjenesteyter
Reisefeber

Klager har i det vesentlige anført:

Klager bestilte en reise på Reisefebers nettsider Momondo.no, for reise t/r Stockholm - Wien
den 7. - 12. juli 2015. Klager bekreftet og betalte reisen på de tidene han hadde valgt:

07jul15Stockholm - Wien avg. kl. 15:00 ank. kl. 19:05

12jul15Wien - Stockholm avg. kl. 19:50 ank. kl. 23:50

Men da klager mottok reiseruten var returen endret til følgende:

12jul15Wien - Stockholm avg. kl. 19:50 ank kl. 08:05 (den 13jul15).

Returen var plutselig endret til overnatting i Riga, og ankomst dagen etter. Klager stiller seg
kritisk til at systemet kan overstyre hans reisevalg på denne måten.

Klager krever å få den reisen han har bestilt.

Det vises for øvrig til klagers brev.

Reisefeber har i det vesentlige anført:

Når man bestiller en reise på internett er det viktig at man forstår det man har booket før man
betaler og bekrefter bestillingen. Det er teknisk umulig at systemet endrer bestillingen kunden
har valgt. Reisefeber eller Momondo kan ikke påvirke eller overstyre en bestilling som gjøres
på deres nettsider, alt er automatisert.

Det som skjedde er følgende: Kunden søkte om priser på Momondo og fikk opp en reise
han ville bestille. Momondo sendte kunden videre til vår kasse der vår site forsøker å bestille
billetten. Plassen på valgt reise var da ikke lenger tilgjengelig, og vi presenterte da tre forslag
for kunden som han kunne velge isteden. Kunden valgte da aktivt et av forslagene og bestilte
og betalte. Kunden fikk så opp en kontrollrute før betaling der vi viser eksakte flystrekninger
og tider.

Klagers billett er restriktiv, den kan endres mot gebyr, men klager har avslått dette.

Reisefeber kan ikke se at de har gjort noe galt, og kan ikke imøtekomme klagers krav.

Det vises for øvrig til Reisefebers brev.

Nemnda bemerker:

Før man avslutter bestilling av billetter på Momendo.no/Reisefeber.no vil man få opp
en samlet oversikt over reisen: reisestrekning, tider, pris mv. Reisen bestilles ved at man
bekrefter opplysningen og bekrefter bestillingen. På bakgrunn av de bekreftede opplysninger
vil det bli utstedt en ordrebekreftelse. Utstedelsen skjer automatisk.

Det står påstand mot påstand om det er overensstemmelse mellom bestillingen og
ordrebekreftelsen. Reisefeber har fremlagt en logg som skal underbygge at det er
overensstemmelse mellom bestilling og bekreftelse. Reisefeber har ikke gitt en nærmere
forklaring på loggen.

Nemnda har ved den videre vurdering delt seg i et flertall og et mindretall. Nemndas
flertall, lederen og bransjens representanter, er av den oppfatning at det er mest
sannsynlig at det er overensstemmelse mellom ordrebekreftelse og bestilling. Flertallet
viser til Reisefebers opplysninger om at dataene i bestillingen overføres automatisk
til ordrebekreftelsen. Flertallet viser videre til Reisefebers nærmere forklaring av
bestillingsprosessen. Etter flertallets vurdering er det en svakhet at Reisefeber ikke har
gitt en nærmere forklaring på datalogen. Flertallet anser det likevel mest sannsynlig at
klager forut for betaling/bekreftelse av bestillingen fikk oppgitt konkret hvilken reise
som ble bestilt.

Flertallet er av den oppfatning at klager må bære ansvaret for den misforståelsen som har
oppstått og finner ikke å kunne anbefale at klager gis medhold.

Nemndas mindretall, forbrukernes representanter, er av en annen oppfatning. Det står
påstand mot påstand om hva som fremgikk ved bestilling av reisen. Reisefeber har ikke
forklart logen, og det er ikke mulig for nemnda å forstå denne. Reisefeber må etter
mindretallets vurdering bære ansvaret for at saken er mangelfullt opplyst. Mindretallet
finner etter en samlet vurdering ikke godtgjort at det forholder seg slik Reisefeber
anfører og er av den oppfatning at klager bør gis medhold.

På bakgrunn av flertallets vurdering traff nemnda slikt

Vedtak:

Transportklagenemnda-fly finner ikke å kunne anbefale at klager gis medhold.