Vedtak i Transportklagenemnda
- Kollektivreiser

Sammendrag

Krav om refusjon av utgifter til drosje som følge av innstilt bussavgang.

Dato
16.06.2022

Saksnummer
2022-00426

Tjenesteytere
Nordland fylkeskommune

Klager har i det vesentlige anført

Klager skulle ta buss 762B fra Sortland til Lødingen kl. 10.20 den 4. februar 2022. Bussen
viste seg imidlertid å være innstilt, og klager tok derfor drosje for å komme seg dit han
skulle. Klager anfører at bussen ble innstilt kvelden før, men det var overhodet ikke
dårlig vær den dagen, og som reisende vurderte han derfor ikke å sjekke om bussen
skulle kanselleres på forhånd. Klager anfører at det var flere personer som ventet på
bussen som tydeligvis heller ikke hadde tenkt at bussen ville være innstilt på grunn av
værforholdene.

Klager krever refusjon av drosjeutgiftene på 1545 kroner.

Tjenesteyterne har i det vesentlige anført
Nordland Fylkeskommune viser til tidligere svar til klager. Innstilling av rute skyldtes
værforhold og var varslet i forkant av avgang gjennom trafikkmelding.

Utdrag fra regelverket for reisegaranti:
«Reisegarantien gjelder ikke dersom forsinkelsen eller innstillingen skyldes
forhold utenfor transportørens kontroll, slik som ekstraordinære værforhold eller
naturbegivenheter, uforutsette problemer med kjøreveien og andre trafikale forhold,
offentlige påbud og forbud, streik og lignende.»

Nemnda bemerker

Klager har fremsatt krav om refusjon av drosjeutgifter på 1545 kroner som følge av at
bussen han skulle ta fra Sortland til Lødingen den 4. februar 2022 ikke kom.

I henhold til informasjon om Nordland Fylkeskommunes reisegaranti på reisnordland.no
kan utgifter til alternativ transport kreves refundert på visse vilkår dersom bussen blir
minst 20 minutter forsinket. Reisegarantien gjelder imidlertid ikke ved omstendigheter
som bussoperatøren ikke kan styre, som for eksempel ekstreme værforhold, ulykker,
islagte fjorder og veistengninger som gjør at transportmiddelet ikke kommer frem.
Videre gjelder ikke reisegarantien dersom avviket er forhåndsannonsert eller passasjeren
vet eller burde vite at årsaken til forsinkelsen ikke ligger hos bussoperatøren.

I dette tilfellet har Nordland Fylkeskommune både overfor klager og nemnda
oppgitt at innstillingen av bussavgangen skyldes værforhold, uten å spesifisere dette
nærmere. Det er således vanskelig å vurdere om vilkåret er oppfylt. Imidlertid har
Nordland Fylkeskommune også oppgitt at innstillingen ble forhåndsvarslet gjennom
trafikkmelding. Nemnda mener derfor at reisegarantien på bakgrunn av dette ikke
kommer til anvendelse i dette tilfellet, slik at klager ikke har krav på refusjon av
drosjeutgiftene.

Vedtak

Transportklagenemnda kan ikke anbefale at klager gis medhold.