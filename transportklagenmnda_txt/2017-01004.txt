Vedtak i Transportklagenemnda - Fly

Sammendrag

Krav om standarderstatning ved forsinkelse.

Dato
01.02.2018

Saksnummer
2017-01004

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY620 fra Oslo lufthavn (OSL) til Bergen
(BGO) 30. mars 2017 kl. 16.20. Flyvningen ble omdirigert tilbake til Oslo. Klager kjøpte ny
flybillett med SAS til kroner 999. 

På bakgrunn av det ovennevnte har klager fremsatt krav om standardkompensasjon i
henhold til EU-forordning 261/2004 på 250 euro, samt refusjon av utgifter til ny flybillett
til kroner 999.

Tjenesteyterne har i det vesentlige anført
Norwegians flyvning DY620 fra Oslo lufthavn til Bergen 30. mars 2017 ble omdirigert
tilbake til Oslo som følge av dårlige landingsforhold i Bergen. Det var tåke og dårlig sikt.
Flyvningen ble til slutt kansellert som følge av værforholdene, herunder tåke. 

Norwegian anfører at de ovennevnte værforholdene må anses som en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav om standarderstatning. 

Selskapet har tidligere refundert klagers Norwegian-billett, samt mellomlegget mellom
ny og opprinnelig billett.

Nemnda bemerker

DY620 fra Oslo lufthavn til Bergen 30. mars 2017 ble omdirigert tilbake til Oslo, og ble til
slutt kansellert.

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken ved at det ikke er mulig å lande/ta av, kan være
en slik ekstraordinær omstendighet som medfører at den reisende ikke har krav på
erstatning. Dette må vurderes konkret. 

På bakgrunn av fremlagt dokumentasjon legger nemnda til grunn at kanselleringen i
dette tilfellet skyldtes tåke og dårlig sikt i Bergen. Nemnda mener at værforholdene i
dette tilfellet må anses som ekstraordinære omstendigheter. Nemnda mener videre at
de ekstraordinære omstendighetene ikke kunne vært unngått eller overvunnet, til tross
for at alle rimelige tiltak var truffet.

Nemnda mener på denne bakgrunn at klager ikke har krav på standarderstatning etter
forordningen.

Vedtak

Transportklagenemnda - fly anbefaler ikke at klager gis medhold.