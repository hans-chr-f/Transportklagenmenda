Vedtak i Transportklagenemnda - Fly

Sammendrag

Krav om standarderstatning grunnet kansellering/forsinkelse.

Dato
03.12.2019

Saksnummer
2018-04573

Tjenesteytere
SAS

Klager har i det vesentlige anført

Klager med reisefølge (til sammen to personer) skulle reise fra Trondheim til
Longyearbyen, via Tromsø, den 8. november 2018. SAS sin flyvning SK4556 fra Trondheim
til Tromsø kl. 09:00 måtte omdirigeres til Bodø pga tåke i Tromsø. Klager ble ombooket til
neste dag. Klager har på dette grunnlag fremsatt krav om standarderstatning i henhold
til EU-forordning 261/2004 på 400 euro pr. person, totalt 800 euro.

Tjenesteyterne har i det vesentlige anført
SK4556 den 8. november 2018 ble omdirigert grunnet værforholdene i Tromsø. Den
aktuelle flyvningen er en såkalt transittflyvning, noe som betyr at flyet foretar en
mellomlanding i Bodø for å sette av og få om bord nye passasjerer før det fortsetter
til Tromsø. Flyet gikk fra Trondheim ni minutter før oppsatt rutetid og landet i Bodø 21
minutter før oppsatt rutetid. Problemet oppstod følgelig på segmentet mellom Bodø og
Tromsø.  I Tromsø var det tåke, og dårlig sikt, noe som medførte at flyet måtte returnere
til Bodø. Fra den daglige operasjonelle rapporten fremgår det at også andre flyvninger
hadde problemer med å lande i Tromsø denne dagen.

METAR-rapporten viser at det var lavt skydekke og tåke som gjorde at sikten var dårlig
i henhold til minimumskravene. BKN001 betyr at det var tette skyer på 100 fots høyde,
noe som tilsvarer ca. 30 meter. Dette er horisontal sikt. Den vertikale sikten, som oppgis
som VV001, betyr at den var 100 meter. Sikten var med dette for dårlig til å lande.

Etter forordningen er SAS fritatt erstatningsplikten dersom årsaken til forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Slikt vær må helt klart være av en slik ekstraordinær karakter.
SAS har som kjent ingen muligheter til å påvirke været, eller gå utenfor de minimumskrav
for sikt som er fastsatt av myndigheter og flyprodusentene. 

Videre må SAS ha truffet alle rimelige vilkår for å unngå forsinkelsen. Klager skulle
videre til Longyearbyen fra Tromsø. Denne dagen var det bare én maskin som gikk til
Longyearbyen, og det var klagers maskin fra Tromsø. Dette medførte at klager ble booket
om til å fly Bodø-Tromsø-Longyearbyen dagen etter. All den tid det ikke fantes maskiner
som fløy til Longyearbyen må dette være tilfredsstillende. SAS traff alle rimelige tiltak for
å unngå forsinkelsen. 

SAS kan ikke imøtekomme klagers krav.

Nemnda bemerker

Kanselleringer og større forsinkelser (som overstiger tre timer) kan gi rett til
standarderstatning. Retten til standarderstatning faller imidlertid bort dersom
flyselskapet kan godtgjøre at innstillingen/forsinkelsen skyldtes ekstraordinære
omstendigheter som ikke kunne vært unngått selv om alle rimelige tiltak var blitt truffet,
jf EU-forordning 261/2004 artikkel 5 og 7. Det vises også til EU-forordning 261/2004
artikkel 6 jf. artikkel 7 jf. artikkel 5 nummer 3 og EU-domstolens avgjørelser i Sturgeon
m.fl. mot Condor (C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken ved at det ikke er mulig å lande / ta av, kan være en
ekstraordinær omstendighet som medfører at den reisende ikke har krav på erstatning.
Dette må vurderes konkret.  

Nemnda mener at flyselskapet SAS har godtgjort at omdirigeringen og den påfølgende
kanselleringen/forsinkelsen skyldtes ekstraordinære omstendigheter som ikke kunne
vært unngått selv om alle rimelige tiltak var truffet. Dokumentasjonen flyselskapet
har fremlagt viser at klagers flyvning ble omdirigert tilbake til Bodø grunnet dårlige
værforhold i Tromsø.  Flyselskapet har også forklart hvordan klager ble omrutet etter
beste evne. Omrutingen må anses som rimelig etter omstendighetene som forelå.

Hendelsen gir således ikke rett til standarderstatning etter EU-forordningen.

Vedtak

Transportklagenemnda – fly anbefaler ikke at klager gis medhold.