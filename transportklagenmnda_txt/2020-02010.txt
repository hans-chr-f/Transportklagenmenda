Vedtak i Transportklagenemnda - Fly

Sammendrag

Krav om standarderstatning grunnet kansellering som følge av covid-19 pandemien.

Dato
08.04.2021

Saksnummer
2020-02010

Tjenesteytere
SAS

Klager har i det vesentlige anført

Klager (seks personer) hadde bestilt billetter t/r Oslo - Longyearbyen for reise 17. - 22.
juni 2020 med SAS. Tretten dager før avreise, den 4. juni, mottok klager informasjon om
at flyvningene var kansellert. Da flyselskapet informerte om kanselleringen under fjorten
dager før avreise, har klager krav på standarderstatning i henhold til EU-forordning
261/2004.

Klager krever standarderstatning 400 euro per person.

Tjenesteyterne har i det vesentlige anført
Klagers flyvninger ble kansellert som følge av covid-19 pandemien. Hendelsen er ikke
kompensasjonsberettiget da årsaken var ekstraordinære omstendigheter utenfor SAS'
kontroll.  

SAS har refundert klagers flybilletter og anser denne saken som avsluttet.

Nemnda bemerker

Klager har fremsatt krav om standarderstatning i henhold til EU-forordning 261/2004.

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7. Regelen
gjelder ikke dersom passasjeren har fått informasjon om endringen minst to uker før
planlagt avgangstid. I dette tilfellet fikk klager beskjed om kanselleringen den 4. juni,
altså under to uker før avgang. 

SAS har uttalt at kanselleringen skyldtes covid-19 utbruddet. Flyselskapet har ikke
forklart årsakssammenhengen mellom covid-19 pandemien og kanselleringen av
klagers flyvninger eller fremlagt noen form for dokumentasjon. Flyselskapet har følgelig
ikke godtgjort at kanselleringen skyldtes ekstraordinære omstendigheter utenfor
flyselskapets kontroll. Klager har etter dette rett til standarderstatning 400 euro per
person.

Vedtak

Transportklagenemnda anbefaler at SAS utbetaler 400 euro per person.