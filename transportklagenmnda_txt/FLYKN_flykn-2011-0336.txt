Vedtak i Transportklagenemnda - Fly

Sammendrag

Krav om standarderstatning og refusjon av hotell grunnet innstilling/forsinkelse.

Dato
22.02.2012

Saksnummer
336/11F

Tjenesteyter
Wizz Air

Krav om standarderstatning og refusjon av hotell grunnet innstilling/forsinkelse.

Klager har i det vesentlige anført:

Klager skulle reise fra Torp til Praha 10. juni 2011 kl. 21:45 med W6 2744. Flyet ble kansellert
etter først å ha blitt annonsert forsinket. Klagerne fikk deretter beskjed om at det ville bli en
ny reise dagen etter 23 timer og 57 minutter senere.

I stedet for å vente til neste kveld, valgte klager å kjøpe ny billett fra Gardermoen morgenen
etter.

Klager har fått tilbud om refusjon av bussbillett til Gardermoen, refusjon av ubenyttet
flybillett, samt refusjon av differansen mellom ny og ordinær billett.

I tillegg til dette krever klager refusjon av første natt på hotell i Praha, erstattet parkerings- og
telefonutgifter, samt standarderstatning i henhold til EU forordningen, 250 euro per pers.

Wizz Air har i det vesentlige anført:

W6 2744 ble dessverre forsinket som følge av et uforutsett teknisk problem. Da klager valgte
å kansellere reisen har Wizz Air refundert hennes ubenyttede billett, kostnader til mat, drikke
og telefon i ventetiden og omruting med et annet lavprisselskap. Wizz Air har refundert i alt kr
2.198.

Wizz Air bestrider at EU forordning 261/2004 hjemler rett til standarderstatning ved
forsinkelse.

Wizz Air er et lavpris selskap, og kan ikke stå ansvarlig for utgifter klager har fått etter
at kontrakten er utgått med flyselskapet. Wizz Air kan på grunnlag av dette heller ikke
imøtekomme klagers krav om refusjon av hotell i Praha.

Nemnda bemerker:

Det er noe uklart for nemnda om flygningen ble kansellert eller forsinket. Ut fra sakens
dokumenter kan det imidlertid synes som om det var det samme fysiske flyet som fløy neste
dag med de av passasjerene fra den opprinnelige flygning som ønsket dette. Det kan videre
synes som om dette ikke var en ordinær ny ruteavgang neste dag, men en tilleggsavgang
til det vanlige rutenettet grunnet problemene dagen før. Nemnda finner det således mest
sannsynlig at flyet ble forsinket med om lag 24 timer.

Nemnda er delt i sitt syn på passasjerenes rettigheter ved lengre forsinkelser.

Nemndas flertall, samtlige medlemmer med unntak av bransjerepresentant Amine
Hansen, er av den oppfatning at forsinkelse som medfører at passasjerene kommer
frem til det endelige bestemmelsesstedet tre timer eller mer etter det planlagte
ankomsttidspunktet gir rett til erstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet. Flertallet viser til EU forordning 261/2004 artikkel
6 jf artikkel 7, jf artikkel 5, jf EU domstolens avgjørelse i sak Sturgeon-Condor av 19.
november 2009 (C-402/07). Flertallet er kjent med at enkelte flyselskap bestrider
dommen, og at EU domstolen er bedt om å ta stilling til spørsmålet på nytt. Dommens
konklusjon er imidlertid klar, og flertallet legger til grunn at dommen gir uttrykk for
gjeldende rett.

Nemndas mindretall, bransjerepresentant Amine Hansen, er av en annen oppfatning.
EC261/04 (EU forordning 261/2004) ikke gir noen anvisning på utbetaling av en
pengekompensasjon ved forsinkelse. Tilblivelse av «Sturgeon» dommen er uklar i
forhold til flere rettsprinsipper bla. ved at Generaladvokaten tok stilling til spørsmålet
om hvorvidt forsinkelse utløser rett til kompensasjon. Dette var et spørsmål som ikke
var stilt i Sturgeon saken. Generaladvokaten har også angitt en tidsgrense på at tre
timer forsinkelse utløserrett til kompensasjon, en tidsramme hvor opprinnelsen er
ukjent og som ikke samsvarer med noen andre artikler i forordningen.

At passasjerer ikke har krav på kompensasjon ved forsinkelse følger av forarbeidene til
EU261/04- (EU forordning 261/2004) det ble vurdert men avvist, og videre slått fast i dom
av ECJ Grand Chamber i «IATA». Artikkel 6 i forordningen gir klare og presise anvisninger
på rettigheter ved forsinkelse. I motsetning til innstilling som er beskrevet i artikkel 5,
og nektet ombordstigning (artikkel 4) gir ikke forsinkelse i artikkel 6 noen anvisning på
kompensasjon, med rette, da det er i strid med Montreal konvensjonens artikkel 29.

Forsinkelse gir Ikke rett til standarderstatning etter EC 261/04 (EU forordning 261/2004) slik
forordningen er utformet, tiltenkt, og støttet av «ECJ Grand Chamber», og i tilfelle Sturgeon
dommen er gyldig, er det stilt spørsmål om gyldigheten av artikkel 5-7 i forordningen. Flere
domstoler har stilt spørsmål til EU domstolen om gyldigheten av Sturgeon dommen i forhold
til artikkel 5-7. Dette gjelder bla. en britisk domstol. Inntil EU-domstolen har kommet med
tilsvar, anser mindretallet Sturgeon-dommen som uavklart. Etter mindretallets oppfatning gir
følgelig ikke forsinkelse rett til kompensasjon etter EU forordningen.

Wizz Air har i dette tilfellet ikke godtgjort at forsinkelsen skyldtes en ekstraordinær
omstendighet som ikke kunne vært unngått selv om alle rimelige tiltak var truffet. Nemndas
flertall anbefaler at klagerne gis en standarderstatning på 250 euro per person.

Nemnda har forstått det slik at Wizz Air har refundert de opprinnelige billetter og betalt
et eventuelt pristillegg for Norwegian billetter. Wizz Air har således i realiteten akseptert å
erstatte klagernes utgifter til omruting. Nemndas flertall har ingen innvendinger til dette.

Anvendelsen av EU forordningen berører ikke en passasjers rett til ytterligere erstatning på
annet grunnlag.

Forsinkelsen førte til at klagerne ikke fikk benytte forhåndsbetalt hotell i Praha. Wizz Air er
i henhold til luftfartsloven § 10-20 ansvarlig for tap som følge av forsinkelse, med mindre
selskapet godtgjør at det har tatt alle forholdsregler som med rimelighet kan kreves for å
unngå tapet, eller dette ikke har vært mulig for dem. Wizz Air har ikke godtgjort at de har tatt
alle forholdsregler som med rimelighet kan kreves for å unngå tapet eller at dette ikke har
vært mulig for dem, og en samlet nemnd er av den oppfatning at Wizz Air plikter å erstatte
klagernes hotellutgifter.

I henhold til EU forordningens artikkel 12 skal standarderstatning etter EU forordningen
trekkes fra erstatning på annet grunnlag. Passasjeren har således alltid krav på å få utbetalt
standarderstatningen dersom vilkårene er til stede for dette. Har passasjeren også rett til
erstatning på annet grunnlag, og denne erstatning overstiger standarderstatningen, kommer
standarderstatningen til fradrag. Overstiger standarderstatningen etter EU forordningen
annen erstatning, utbetales kun standarderstatningen. Det er tilfelle i denne saken.

På bakgrunn av flertallets vurdering traff nemnda slikt

Vedtak:

Flyklagenemnda anbefaler at klagerne i tillegg til tidligere utbetaling gis en erstatning på 250
euro per person.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines