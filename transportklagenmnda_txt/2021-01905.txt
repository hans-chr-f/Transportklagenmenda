Vedtak i Transportklagenemnda - Fly

Sammendrag

Krav om full refusjon av nyinnkjøpte billetter.

Dato
22.06.2022

Saksnummer
2021-01905

Tjenesteytere
SAS
Travellink
Lufthansa German Airlines

Klager har i det vesentlige anført

Klager og hennes reisefølge, totalt tre personer, skulle reise med SK3692 fra Frankfurt
til Oslo den 11. oktober 2021 med avgang kl. 10:00. Reisen ble bestilt via Travellink. Da
klager skulle sjekke inn på nett dagen før avreise,  oppdaget hun at dette ikke var mulig.
Klager hadde ikke fått beskjed om kansellering, og ringte Travellink. Der fikk hun ingen
hjelp, men ble henvist til SAS. 

SAS på sin side kunne heller ikke hjelpe, da de ikke kunne se hva som hadde skjedd.
Klager ble heller ikke rådet til å kontakte Lufthansa. (codeshare flight). Klager sjekket selv
på nett, men fant ingen informasjon om SK3692. 

Ettersom klager i tillegg hadde en separat billett fra Oslo til Kirkenes den 11. oktober
2021, valgte klager å kjøpe nye billetter fra Frankfurt til Oslo med SK4756. Det fantes kun
ledige seter med SAS Plus billetter.

Klager mottok ingen informasjon om en endring i den planlagte reisen, og krever
refusjon av de nyinnkjøpte billettene fra Frankfurt til Oslo, til sammen 17 118 kroner

Tjenesteyterne har i det vesentlige anført
SAS har inngitt følgende svar:

SAS får ikke åpnet PNR som klager har lagt ved da dette er en Lufthansa-booking. Det
fremgår av rutenummeret, SK3692, at dette er en såkalt codeshareflight, og at det er
Lufthansa som opererer flyvningen.
Etter forordningen er det det opererende flyselskap - i dette tilfellet Lufthansa - som er
ansvarssubjekt.

Verken Lufthansa eller Travellink har tross oppfordring fremmet tilsvar for nemnda

Nemnda bemerker

Verken Lufthansa eller Travellink har inngitt tilsvar til nemnda. Nemnda treffer
derfor vedtak basert på opplysningene som er fremkommet tidligere i saken, jf.
transportklagenemndforskriften § 5-3 tredje ledd.

Klager skulle reise med SK3692 fra Frankfurt til Oslo den 11. oktober 2021, da hun
dagen før avreise oppdaget ved forsøk på innsjekk at flyvningen var kansellert. SAS har
i sitt tilsvar til nemnda presisert at dette er en codeshare-flight, hvor Lufthansa er det
opererende flyselskapet. 

Nemnda legger til grunn at klagers flight ble kansellert. Kansellering gir passasjeren
rett til standarderstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artiklene 5 og 7. Lufthansa har ikke godtgjort årsak
til kansellering og nemnda legger til grunn at klager har rett til standarderstatning.

Nemnda bemerker at ved kanselleringer fra flyselskapets side har klager rett på
valget mellom omruting eller full refusjon, jf. EU-forordning 261/2004 artikkel 8. Ved
kansellering av en flyvning har det transporterende luftfartsselskap etter artikkel 14 en
plikt til å informere de berørte passasjerene skriftlig om bestemmelsene om erstatning
og assistanse. I mangel på tid og hjelp valgte klager å selv booke nye billetter med SAS
Plus til NOK 17 118. Klager krever refusjon av disse billettene. 

Det følger av EU-forordningen at det er det opererende flyselskapet som er
ansvarssubjektet, selv om reisen er bestilt via reisebyrå. Nemnda legger til grunn at
Lufthansa skal refundere klagers ubenyttede returbillett, samt refundere differansen
mellom original billett og ny billett med SAS.

Vedtak

Transportklagenemnda anbefaler at Lufthansa betaler standarderstatning til klager.
Lufthansa anbefales også å refundere klagers kansellerte billett, samt differansen
mellom original og ny billett med SAS.