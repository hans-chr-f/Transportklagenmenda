Vedtak i Transportklagenemnda - Fly

Sammendrag

Krav om erstatning for ødelagt barnevogn.

Dato
28.08.2015

Saksnummer
0126/15F

Tjenesteyter
Norwegian Air Shuttle ASA

Klager har i det vesentlige anført:

Klager reiste fra Oslo til Bergen den 14. desember 2014 med DY626. Ved ankomst oppdaget
de at barnevognen til en verdi av kroner 7 999 var skadet.

Klager har fått refundert kroner 2 500 fra sitt forsikringsselskap. Hun krever mellomlegget på
kroner 5 499 refundert fra Norwegian.

Norwegian har i det vesentlige anført:

Før man kan gjennomføre en bestilling på Norwegians nettsider må man ha krysset av
for å ha lest regler og vilkår. Her kommer det frem at Norwegian anbefaler sine kunder å
pakke barnevogner i hard emballasje, for eksempel PramPack eller Airshells. Videre kommer
det frem at passasjeren selv er ansvarlig for å pakke sin bagasje slik at den tåler normal
bagasjehåndtering.

Klagers barnevogn var kun pakket i plast. Plastikkposene som leveres ut på flyplassene er ikke
egnet for beskyttelse av vognene, kun for å beskytte annen bagasje mot søl fra hjulene.

Norwegian registrerer at Transportklagenemnda i andre vedtak mener passasjerene må
opplyses tilstrekkelig om kravet om emballasje. Flyselskapet ber nemnda komme med en
konkret tilbakemelding på hvordan de mener Norwegian på en tilfredsstillende måte kan
informere sine passasjerer om kravet til emballasje.

Klager har sendt sin barnevogn uten tilstrekkelig emballasje, Norwegian kan av den grunn ikke
imøtekomme hennes krav.

Det vises for øvrig til Norwegians brev.

Nemnda bemerker:

Nemnda legger på bakgrunn av de foreliggende opplysninger til grunn at barnevognen ble
skadet under flytransporten.

Norwegian er i henhold til luftfartsloven § 10-18 ansvarlig for skadet eller ødelagt bagasje med
mindre skaden skyldes reisegodsets egen beskaffenhet eller feil eller mangler ved reisegodset

Flyklagenemnda har behandlet flere klager mot Norwegian med krav om erstatning for skade
på barnevogn under flytransport. Nemnda har ikke mottatt tilsvarende klager mot andre
flyselskap.

Nemnda har ved vurderingen av disse sakene gjennomgående delt seg i et flertall og et
mindretall, der flertallet, lederen og forbrukernes representanter har vært av den oppfatning
at Norwegian er ansvarlig for skadene, mens mindretallet, flyselskapenes representanter, har
vært av den oppfatning at Norwegian ikke er ansvarlig med mindre vognen er pakket i hard
emballasje. Sak 245/10 F [FLYKN-2010-245] er illustrerende for uenigheten mellom flertallet og
mindretallet. Saken er vedlagt.

Nemnda har vurdert partenes anførsler i denne saken, og finner ikke grunnlag for å
avvike tidligere avgjørelser. Flertallet bemerker imidlertid at barnevognemballasje,
som PramPac, Airshells o.l., har blitt vesentlig lettere tilgjengelig og kjent enn det var
i 2010, og at det således må kunne forventes at flere tar denne type emballasje i bruk.
Slik Norwegians regler er utformet, pålegges imidlertid ikke slik emballasje benyttet,
det er kun en anbefaling. Reglene er videre, etter flertallets vurdering, fortsatt
vanskelig tilgjengelig. Nemnda mottar videre kun barnevognsaker fra Norwegian, men
flertallet ser ikke bort fra at dette kan ha sammenheng med at andre selskap ikke
anser nemndsbehandling som formålstjenlig sett hen til nemndas praksis.

Klager har mottatt en erstatning på 2 500 kroner fra sitt forsikringsselskap. Nemndas
flertall, finner ikke sannsynliggjort tap ut over dette. Flertallet bemerker at
erstatningen ved totalskade i utgangspunktet må baseres på gjenanskaffelsesverdien -
det beløp skadelidte må betale for å skaffe seg en ny ting av samme art. Skadelidte skal
på den annen side ikke tjene på skaden, og det må derfor gjøres fradrag for den slitasje
og verdiforringelse ellers som bruken av den skadede gjenstand har medført.

Nemndas mindretall, flyselskapenes representanter, er av den oppfatning at klager
ikke har rett til erstatning da vognen ikke var pakket forsvarlig.

På bakgrunn av flertallets vurdering traff nemnda slikt

Vedtak:

Transportklagenemnda-fly finner ikke å kunne anbefale erstatning ut over det klager har
mottatt fra sitt forsikringsselskap.

Nemnda hadde slik sammensetning ved behandling av saken: