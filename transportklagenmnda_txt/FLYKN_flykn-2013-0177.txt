Vedtak i Transportklagenemnda - Fly

Sammendrag

Krav om standarderstatning grunnet forsinkelse og nektet ombordstigning.

Dato
15.10.2013

Saksnummer
177/13F

Tjenesteyter
Qatar Airways

Klager har i det vesentlige anført:

Klager skulle reise fra Oslo til Mahe Seychellene via Doha den 14. desember 2012, og retur 7.
januar 2013 via Doha og Frankfurt.

QR954 fra Oslo til Doha ble 2 timer forsinket slik at klager mistet sin videreforbindelse med
QR702. Klager ble booket om til Emirates via Dubai og ankom Mahe 7 timer forsinket. Etter
mye diskusjon og frem og tilbake fikk klager vente i loungen til Qatar Airways i Dubai.

Da klager skulle sjekke inn på returen den 7. januar i Mahe, mottok de kun tre av fire
boardingkort på strekningen fra Doha til Frankfurt. I Doha fikk klager beskjed om at flyet var
overbooket. Klager ble booket om til neste fly, fikk hvile på et hotell og mottok mat og drikke.

Klager krever standarderstatning 600 euro per person i henhold til EU-forordning 261/2004
for hver av hendelsene.

Videre krever klager erstatning for en tapt feriedag, tapt arbeidsdag for to personer, samt
refusjon av transport mellom flyplassen og hotell.

Det vises for øvrig til klagers brev.

Qatar Airways har i det vesentlige anført:

QR954 ble forsinket som følge av ekstraordinære omstendigheter, det vises til fremlagt
politirapport. Klager mistet sin videreforbindelse, og ble booket om til neste ledige avgang til
Mahe via Dubai.

Qatar Airways beklager hendelsen på returen den 7. januar, og ønsker å kompensere klager
med et gavekort på 250 USD per person.

Qatar Airways beklager hendelsene men kan ikke imøtekomme klagers krav utover det som
allerede er tilbudt.

Nemnda bemerker:

EU-forordning 261/2004 fastsetter felles regler for erstatning og assistanse til passasjerer ved
nektet ombordstigning og ved innstilt eller vesentlig forsinket flygning.

Det følger av artikkel 3 at forordningen får anvendelse på passasjerer som reiser fra en EU/
EØS-stat. Den gjelder også for passasjerer som reiser fra en lufthavn som ligger i en tredjestat
og til en EU/EØS-stat dersom flyselskapet er registrert i en EU/EØS-stat.

Qatar Airways er ikke et EU/EØS-selskap. Forordningen få således kun anvendelse på reisen
fra Norge.

Reisen fra Norge ble forsinket, og klagerne ankom det endelige bestemmelsesstedet mer enn
tre timer senere enn avtalt tid. Forsinkelse som medfører at passasjerene kommer frem til
det endelige bestemmelsesstedet mer enn tre timer etter det planlagte ankomsttidspunktet
gir rett til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet. Nemnda
viser til EU-forordning 261/2004 artikkel 6 jf. artikkel 7, jf. artikkel 5, jf. EU- domstolens
avgjørelser i sak Sturgeon-Condor av 19. november 2009 (C-402/07) og i sak Nelson m.fl. av
23. oktober 2012 (C-581/10).

Nemnda legger til grunn at forsinkelsen i dette tilfellet skyldtes beskjed fra politiet om at
noen passasjerer måtte forlate flyet. Nemnda er av den oppfatning at dette er å anse som en
ekstraordinær omstendighet, og at Qatar Airways ikke kunne ha unngått forsinkelsen selv om
alle rimelige tiltak var truffet. Forsinkelsen gir således ikke rett til standarderstatning etter EU-
forordningen.

Returen fra Doha omfattes ikke av forordningen, jf. ovenfor.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.