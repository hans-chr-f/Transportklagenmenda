Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
04.09.2013

Saksnummer
595/12F

Tjenesteyter
Norwegian Air Shuttle ASA

Krav om standarderstatning grunnet kansellering.

Klager har i det vesentlige anført:

Klager skulle reise fra Evenes til Oslo den 11. juli 2012 kl. 06:30 med DY361. Flyet ble
kansellert, slik at klager mistet sin videreforbindelse til Tyskland med Air Berlin. Da klager ikke
fikk tak i Air Berlin på denne tiden av døgnet måtte hun kjøpe nye flybilletter.

Klager krever standarderstatning i henhold til EU-forordning 261/2004. Videre krever klager
erstatning for utgifter til ny flybillett til Tyskland, samt refusjon av utgifter til buss, telefon samt
bagasjeoppbevaring.

Norwegian har i det vesentlige anført:

DY361 ble kansellert som følge av teknisk feil, det vises til fremlagt teknisk rapport.

I tillegg til sine egne følger Norwegian alle vedlikeholdsprogram pålagt av Luftfartstilsynet og
flyprodusenten.

Dom C-549/07, Wallentin-Hermann v Alitalia, prøver å definere ekstraordinære
omstendigheter, og i henhold til dommen kan tekniske problemer som oppdages under
vedlikehold ikke defineres som ekstraordinære omstendigheter. Norwegian kan bekrefte at
det tekniske problemet oppstod under drift og utenfor planlagt vedlikehold.

Norwegian vurderer det slik at årsaken til hendelsen var ekstraordinær og utenfor selskapets
kontroll. I henhold til EU forordning 261/2004 er flyselskapet fratatt plikt til utbetaling av
standarderstatning dersom det kan godtgjøre at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.

Norwegian hadde kontrakt med klager fra Evenes til Oslo. Selskapet gjør oppmerksom på at
billetter hos Air Berlin kan endres mot gebyr. Det var ikke nødvendig for klager å kjøpe nye
billetter med selskapet.

Norwegian kan dessverre ikke imøtekomme klagers krav.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

Innstillingen skyldtes i dette tilfellet en feil ved flyets navigasjonssystem.

Saken er forelagt Luftfartstilsynets tekniske avdeling som ikke har noen bemerkninger til
flyselskapets beskrivelse av den tekniske feilen eller den fremlagte dokumentasjonen.

Nemnda legger på bakgrunn av de foreliggende opplysninger til grunn at feilen oppsto uten
forvarsel til tross for at rutinemessig teknisk vedlikehold var gjennomført.

I den foreliggende situasjon var det etter nemndas vurdering ikke praktisk mulig å treffe tiltak
for å unngå feilen eller kanselleringen. Kanselleringen gir derfor ikke rett til erstatning etter
EU-forordningen.

Kanselleringen førte til at klager ikke rakk sin videreforbindelse til Tyskland med Air
Berlin. Norwegian er i henhold til luftfartsloven § 10-20/Montrealkonvensjonen artikkel 19
ansvarlig for tap som følge av forsinkelse, med mindre selskapet godtgjør at det har tatt alle
forholdsregler som med rimelighet kan kreves for å unngå tapet, eller dette ikke har vært
mulig for dem.

Nemnda er av den oppfatning at Norwegian i dette tilfellet ikke hadde mulighet til å unngå
forsinkelsen. Forsinkelsen gir således ikke rett til erstatning etter luftfartsloven.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.