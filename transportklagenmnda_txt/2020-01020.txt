Vedtak i Transportklagenemnda - Fly

Sammendrag

Krav om standarderstatning som følge av forsinkelse.
ATC-restriksjoner som følge av covid-19-pandemien.

Dato
15.12.2020

Saksnummer
2020-01020

Tjenesteytere
Norwegian Air Shuttle

Klager har i det vesentlige anført

Klager reiste med DY1171 fra Reykjavik til Oslo og med D85025 fra Oslo til Malaga den
15. mars 2020. Flyet fra Oslo skulle gå kl. 20.45 og lande i Malaga kl. 00.50. Det ble
imidlertid forsinket og landet mer enn tre timer forsinket i Malaga.

Klager krever standarderstatning på 400 euro i henhold til EU-forordning 261/2004 som
følge av forsinkelsen.

Tjenesteyterne har i det vesentlige anført
Flyvningen D85025 ble tre timer og 40 minutter forsinket som følge av ATC-restriksjoner.
Flyvningen, som ble gjennomført av flymaskinen EIFHA, ble først forsinket før avgang
og deretter ytterligere forsinket som følge av endringer i slot-tider, noe som skyldes
redusert bemanning i den spanske flyvekontrolltjenesten.

Flyvningene som skulle til og fra Spania den aktuelle dagen, ble berørt av denne
reduserte bemanningen, som førte til endringer i slot-tidene.

Da forsinkelsen i dette tilfellet skyldes ATC-restriksjoner som påvirket tidligere flyvninger
og også flyvningen D85025, må årsaken til driftsforstyrrelsen anses å være ekstraordinær
og utenfor flyselskapets kontroll.

I henhold til EU-domstolens avgjørelse i saken C-315/15 (Pešková) kan en hendelse på
en flyvning som utgjør en sammenhengende rekke flyvninger, utgjøre en ekstraordinær
omstendighet i forbindelse med de etterfølgende flyvningene. Formålet med å sikre
passasjerene en høy grad av beskyttelse, som nevnt i EU-forordningen 261/2004,
innebærer at flyselskapene ikke bør oppfordres til å frastå fra å iverksette nødvendige
tiltak i forbindelse med slike hendelser og i stedet prioritere opprettholdelsen av og
punktligheten til flyvningene fremfor sikkerheten.

EU-domstolen la i saken C-402/07 (Sturgeon) til grunn at passasjerer som ankommer
endelig bestemmelsessted minst tre timer forsinket, har rett til erstatning i tråd med
artikkel 7 i EU-forordning 261/2004. Dette gjelder imidlertid ikke dersom årsaken til
forsinkelsen er ekstraordinære omstendigheter utenfor flyselskapets kontroll.

Siden forsinkelsen i dette tilfellet skyldes ATC-restriksjoner, er altså årsaken til
driftsforstyrrelsen å anse som ekstraordinær og utenfor flyselskapets kontroll.

Det kan ikke pålegges flyselskapene å iverksette alle mulige tiltak på forhånd for å
unngå alle forsinkelser og kanselleringer, som ved å ha ekstra fly, besetning, piloter og
teknikere og ha forberedt wetlease på alle destinasjoner. Dette ville ha ført til en urimelig
økonomisk byrde for flyselskapet, som igjen ville ha medført høyere billettpriser for
passasjerene. Dette er også trukket frem av en tysk domstol i saken X ZR 121/13.

Norwegian kan altså ikke imøtekomme klagers krav om standarderstatning.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet, gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Norwegian har opplyst at forsinkelsen i dette tilfellet skyldes ATC-restriksjoner i Spania,
og har fremlagt dokumentasjon på dette. Som følge av den pågående covid-19-
pandemien var bemanningen i den spanske flyvekontrolltjenesten redusert, noe som
påvirket slot-tidene som ble tildelt flyene som skulle til og fra Spania.

Nemnda mener at flyselskapet har godtgjort at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Klager har derfor ikke rett på standarderstatning.

Vedtak

Transportklagenemnda - fly anbefaler ikke at klager gis medhold.

Forbrukerrepresentant Maite de Geus-Cossard, Forbruker Europa, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.