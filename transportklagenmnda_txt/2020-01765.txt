Vedtak i Transportklagenemnda
- Kollektivreiser

Sammendrag

Krav om frafallelse av kontrollgebyr

Dato
24.08.2020

Saksnummer
2020-01765

Tjenesteytere
AtB AS

Klager har i det vesentlige anført

Klagers datter ble ilagt gebyr den 31. oktober 2019. Klager har anført at datteren hadde
et gyldig t:kort. Datteren kjøpte imidlertid en mobillett etter at hun gikk på bussen fordi
hun trodde hun måtte skanne billetten for hver tur. Datteren sa til kontrolløren at hun
hadde t:kort, men kontrolløren avviste henne.

Klager krever at gebyret frafalles.

Tjenesteyterne har i det vesentlige anført
AtB har vist til at klagers datter ble ilagt gebyr på bussen den 31. oktober 2019 som følge
av at billetten var kjøpt etter kontrollstart. AtB har opplyst om at dersom man reiser med
periodebillett, trenger man ikke lenger etter innføringen med åpen billettering fra august
2019 å skanne t:kortet for hver reise. Videre forklarer AtB at dersom den reisende ved
kontroll har flere billetter, skal deres kontrollører hensynta dette. I dette tilfellet er det
ikke notert noe sted at klagers datter hadde et t:kort. AtB anfører at dersom datteren
faktisk hadde et gyldig reisebevis, har ikke dette noe merverdi dersom det ikke var
medbrakt under reisen. Årsaken til at AtB ikke kan godta en slik ordning er at reisekortet i
utgangspunktet er upersonlig og kan lånes bort til andre. AtB viser videre til at det ikke er
noe informasjon om at klagers datter hadde med seg t:kort i kontrollrapporten.

AtB krever at gebyret opprettholdes.

Nemnda bemerker

Klagers datter ble ilagt gebyr på bussen den 31. oktober 2019 fordi hun ikke kunne
fremvise gyldig billett ved kontroll som følge av at billetten hennes var kjøpt etter
kontrollstart.

Det følger av AtBs transportvedtekter pkt. 3 a og b at det er den reisendes ansvar å ha
gyldig betalingsmiddel og å ha gyldig billett ved påstigning. Av transportvedtektenes pkt.
6.2 følger det at det skal ilegges tilleggsavgift dersom den reisende ikke kan vise gyldig
billett. Bestemmelsen er objektiv. Gebyr kan således ilegges selv om passasjeren ikke har
opptrådt klanderverdig.

Klager har erkjent at det ble kjøpt billett for sent, etter at kontrollen var startet, slik det
fremgår av kontrollørrapporten. Det fremgår ikke noe sted at passasjeren viste frem
eller hadde med t:kort. Det har også formodningen mot seg at passasjer skulle kjøpe
mobilbillett dersom hun hadde med seg t:kort. Nemnda finner å kunne legge til de som
fremgår av kontrollørrapporten, og det var grunnlag for ileggelse av gebyr.

Vedtak

Transportklagenemnda Kollektivtransport finner ikke å kunne anbefale at klager gis
medhold.