Vedtak i Transportklagenemnda - Fly

Sammendrag

Krav om erstatning grunnet forsinkelse.

Dato
10.11.2014

Saksnummer
498/14F

Tjenesteyter
Türkish Airlines

Krav om erstatning grunnet forsinkelse.

Klager har i det vesentlige anført:

Klager skulle reise fra Kathmandu til Oslo via Istanbul den 10. januar 2014 kl. 08:45. TK727 fra
Kathmandu til Istanbul ble forsinket slik at klager mistet sin videreforbindelse.

Klager ble innlosjert på hotell i Istanbul, derfor krevdes visum til USD 40.

Klager krever standarderstatning 600 euro per person. Videre krever klager refusjon av
utgifter til visum og mat, kroner 320. De krever også refundert billettkostnadene.

Türkish Airlines har i det vesentlige anført:

TK727 ble omdirigert til Dehli grunnet dårlige værforhold i Kathmandu, det vises til rapport fra
Türkish Airlines kontor i Kathmandu.

Da flyet kunne lande i Kathmandu måtte crewet hvile. Passasjerene ble informert. De fikk mat
i ventetiden, og tilbud om å hvile på et flyplasshotell.

Hendelsen er ikke kompensasjonsberettiget da årsaken til forsinkelsen ble forårsaket av
ekstraordinære omstendigheter utenfor Türkish Airlines kontroll.

Türkish Airlines kan ikke imøtekomme klagers krav.

Nemnda bemerker:

EU-forordning 261/2004 omhandler felles regler for erstatning og assistanse til passasjer
ved nektet ombordstigning og ved innstilt eller vesentlig forsinket flygning. Forordningen
får virkning for passasjerer som reiser fra en lufthavn som ligger i EU/EØS-området. Den får
også anvendelse for passasjerer som reiser fra en lufthavn utenfor EU/EØS området dersom
flyselskapet er et EU/EØS flyselskap.

Forordningen får etter dette ikke anvendelse på en flygning fra Kathmandu til Oslo via
Istanbul med Türkish Airlines. Nemnda kan heller ikke se at klager kan få medhold i sitt krav
på annet grunnlag, og finner følgelig ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.