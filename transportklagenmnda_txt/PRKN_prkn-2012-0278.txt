Vedtak i Pakkereisenemnda

Sammendrag

Saken gjelder dårlig mat og manglende aircondition, Kroatia.

Dato
21.05.2013

Saksnummer
278/12

Tjenesteyter
Jomfrureiser

Sakens dokumenter ble lagt frem.

Klager: X

Turarrangør: Jomfrureiser

Antall reisende: 1

Reisens pris: 15.100,-

Saken gjelder:

Saken gjelder dårlig mat og manglende aircondition, Kroatia.

Klager anfører at maten ble servert i en bråkete kantine hvor de måtte stå i kø og fikk
mat som var kjedelig og ikke spesielt god. A/c på rommet virket ikke - temperaturen var
26-27 grader. Hotellet prøvde å ordne på det, men det hjalp ikke.

Jomfrureiser sier i sitt svar til klager at de burde ha opplyst bedre om standarden
på middagsmaten. For å kompensere for den lave standarden ble det gitt en gratis
avskjedsmiddag - noe de fleste satte pris på. Lav a/c var et problem hotellet hadde på
flere rom. Jomfrureiser anfører at de selv ikke driver hotellet og derfor ikke kan lastes.
Hotellet har imidlertid refundert kr.850. Jomfrureiser tilbyr i tillegg kr.500,- - til sammen
kr.1.350,-.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for prisavslag med mindre de avhjelpes innen
rimelig tid.

Når det gjelder standarden på middagsmaten og serveringen, har ikke nemnda grunnlag for
å fastslå om den avvek så mye fra det som kunne forventes at det utgjorde en mangel ved
reisen. For manglende eller ikke-fungerende a/c har nemnda tidligere lagt til grunn at det bør
kompenseres med kr.1.000,- per person per uke om sommeren. I dette tilfelle har klageren fra
hotellet og turarrangør fått et samlet tilbud på kr.1.350,-. Noe prisavslag utover dette er det
ikke grunnlag for.

Vedtak:

Reklamasjonsnemnda for pakkereiser kan ikke anbefale prisavslag utover det som er tilbudt.

Vedtaket var enstemmig.