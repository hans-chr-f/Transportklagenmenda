Vedtak i Transportklagenemnda
- Kollektivreiser

Sammendrag

Krav om frafall av ilagt gebyr som følge av ikke legitimert rett til studentrabattert billett.

Dato
26.01.2018

Saksnummer
2017-02926

Tjenesteytere
AtB AS

Klager har i det vesentlige anført

Klagers representant viser til at klager hadde medbrakt gyldig studentbevis for
inneværende semester da han ble stoppet i billettkontroll. 

Likevel mottok klager et ekstragebyr på kroner 750 som følge av manglende
studentbevis. Dette mener klager representant er feil, og kan ha sammenheng med
at klagers kone ikke hadde gyldig studentbevis da det ble utført kontroll. Klager
representant mistenker derfor at AtB har forvekslet klagers kort med konas studentbevis
som var fra et tidligere semester. 

Klager representant ber derfor at AtB frafaller det ilagte gebyret.

Tjenesteyterne har i det vesentlige anført
Klager ble den 16.oktober 2017 kontrollert i en billettkontroll og ilagt gebyr fordi han ikke
kunne legitimere sin bruk av studentrabattert billett.

Klager representant anfører at klager fremviste gyldig skolebevis og semesterbevis
under billettkontrollen den 16.oktober 2017. Klager representant forklarer at klagers
kone ikke hadde med gyldig semesterbevis, og mener kontrollørene kan ha forvekslet
skolebevisene til ekteparet.

Det avgjørende ved bruk av rabattert reisebevis, er at man oppfyller retten til rabatt
innen den konkrete reisekategorien. Kravet til legitimasjon ved bruk av rabatterte
billetter fremgår klart av AtBs regelverk som ligger tilgjengelig på våre nettsider. For at
den reisende skal ha rett til studentrabattert billett må vedkommende være under 35 år
og kunne fremvise gyldig skolebevis, samt semesterbevis for inneværende semester. Det
er passasjerens ansvar å påse at han reiser med riktig billett.

Det fremgår tydelig av AtBs transportvedtekter at man vil bli ilagt gebyr dersom den
reisende ved billettkontroll ikke kan legitimere sin rett til rabattert billett. Selv om
Tydal barne- og ungdomsskole har bekreftet at klager hadde gyldig studentbevis den
16.oktober 2017, fremgår det av kontrollørrapporten at klager ikke kunne fremvise gyldig
semesterbevis under kontrollen. AtB kan heller ikke se at de registrerte opplysningene
i saken tilsier at det kan ha skjedd en forveksling mellom hans eget og hans kone sitt
studentbevis. For å kunne uttale oss nærmere om eventuelle opplysninger registrert om
hans kone, trenger vi fullmakt fra henne til dette.

Det avgjørende for ileggelse av tilleggsgebyr er hvorvidt passasjeren under kontrollen
kan legitimere sin bruk av rabattert billett. Det er dessverre mange av våre reisende som
misbruker vår tillitt, og AtB har derfor valgt å tolke regelverket strengt. Det innebærer at
AtB ikke skiller mellom det å reise med rabattert billett uten bevis for retten til rabatt, og
det å reise helt uten billett.

AtB opprettholder med dette vår tidligere avgjørelse og viser til vår begrunnelse i
tidligere svar til klager.

Nemnda bemerker

Klager ble ved på kontroll på busslinje 330 den 16. oktober ilagt tilleggsavgift på det
grunnlag at han ikke kunne vist dokumentasjon for rett til bruk av studentkort.

Det fremgår at AtBs transportvedtekter §§ 2 og 7 at den reisende under reisen må
kunne dokumentere rett til å benytte rabattert billett, og at dersom slik dokumentasjon
mangler, kan tilleggsavgift ilegges. For studentkort må det vises gyldig studentbevis.

Klager hevder at han hadde med gyldig studentbevis, og at det kan ha vært en
forveksling mellom ham og hans kone som hadde med et studentkort som ikke lenger
var gyldig.

Det foreligger en erklæring fra Tydal barne- og ungdomsskole som bekrefter at klager
hadde med gyldig studentkort som han hadde fått på skolen. Nemnda legger følgelig til
grunn at klager hadde gyldig studentbevis fra skolen. 

Det foreligger for øvrig ikke opplysninger i saken som kan belyse hvorvidt klager hadde
med seg studentbeviset eller ikke. 

Nemnda er gjennom flere saker kjent med at AtB konsekvent ikke godtar at
dokumentasjon for rett til rabattert billett kan vises i ettertid. Den reisende har etter AtBs
godkjente vedtekter heller ikke krav på dette.

Nemndas flertall, nemndas leder og forbrukerrepresentantene, har merket seg at det
fremgår av kontrollrapporten at klager verken kunne snakke norsk eller engelsk og at
kontrolløren forsøkte å forklare dem situasjonen uten hell. Nemnda utelukker derfor ikke
at det kan ha oppstått misforståelser fra begge sider. 

Flertallet finner etter en helhetsvurdering at det er rimelig at gebyret frafalles i dette
spesielle tilfellet. 

Nemndas mindretall, bransjens representanter, legger til grunn at klager ved kontroll
ikke kunne fremvise gyldig dokumentasjon for at han var kvalifisert for rabatten på
billetten han presenterte ved billettkontrollen.  Det har generelt formodningen mot seg
at et kontrollgebyr utstedes dersom riktig dokumentasjon presenteres ved kontrollen.

Vedtak

Transportklagenemnda Kollektivtransport anbefaler at klager gis medhold. 

Vedtaket er avsagt med dissens.