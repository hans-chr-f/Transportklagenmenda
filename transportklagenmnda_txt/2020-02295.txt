Vedtak i Transportklagenemnda - Fly

Sammendrag

Krav om standarderstatning, refusjon og renter
grunnet kansellering under covid-19 pandemien.

Dato
21.06.2021

Saksnummer
2020-02295

Tjenesteytere
Tripmonster / Tripmate
Travelgenio
Norwegian Air Shuttle

Klager har i det vesentlige anført

Klager kjøpte reise gjennom Tripmonster med Norwegian. Reisen skulle vært fra
Stavanger via Oslo til Kirkenes den 4. april 2020 med Norwegian Air Shuttle. Den 27.
mars fikk klager beskjed om at flyvningen fra Oslo til Kirkenes var kansellert grunnet
covid-19 pandemien. Klager har mottatt tilbakebetaling for flyreisen.

Klager krever standarderstatning på 400 euro i henhold til EU-forordning 261/2004, samt
forsinkelsesrenter.

Tjenesteyterne har i det vesentlige anført
Tripmonster har anført at de har utbetalt til klager og at standarderstatning er det
Norwegian Air Shuttle som må behandle.

Norwegian Air Shuttle anfører at begge flyvningene til klager ble kansellert grunnet
covid-19 pandemien og mener at dette er en ekstraordinær hendelse. 
Flyselskapet har refundert billetten til reisebyrået.

Nemnda bemerker

Nemnda forstår klagen slik at klagers gjenstående krav er standarderstatning og
forsinkelsesrenter.

Kansellering gir rett på standarderstatning, dersom flyselskapet ikke kan godtgjøre at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5 jf. artikkel 7. Det
er flyselskapet som er ansvarssubjekt etter EU-forordning 261/2004, og ansvarlig for en
eventuell standarderstatning. 

Klager har vist til at flytiden først ble endret, og at flyvningen senere ble kansellert. Det er
noe uklart for nemnda hva som har skjedd knyttet til ruteendringene, men synes uansett
å være uten betydning da flyvningene til slutt ble kansellert, og det er kanselleringen
klager krever standarderstatning for. 

Norwegian har anført at kanselleringen skyldes covid-19. Basert på dato for flyvningen
finner nemndas flertall, lederen og bransjerepresentantene, dette sannsynliggjort. Selv
om det er snakk om innenriksflyvninger ble også disse i stor grad blitt kansellert på
grunn av covid-19. Også innenlandsreiser ble i stor grad frarådet av myndighetene.
Etter nemndas syn er covid-19 pandemien og følgene av denne ekstraordinære
omstendigheter som ikke kunne vært unngått selv om alle rimelige tiltak var truffet.
Klager har påpekt at det ikke kan være snakk om force majeure fordi kanselleringen først
skjedde et par uker etter nedstengningen i midten av mars 2020. Nemnda er ikke enig i
dette. Det var uklart hvor lenge restriksjoner og reiseanbefalinger ville gjelde, og nemnda
finner at det er uten betydningen i dette tilfellet at kanselleringen ikke skjedde tidligere.
Kanselleringen skyldtes etter flertallets syn ekstraordinære omstendigheter som
flyselskapet ikke kunne unngått, og klager har dermed ikke krav på standarderstatning. 

Mindretallet, forbrukerrepresentantene, mener at selskapet ikke har godtgjort at
kanselleringen skyldtes ekstraordinære omstendigheter, jf. EU-forordning 261/2004
artikkel 5 nummer 3, og at klager derfor har krav på standarderstatning, jf. artikkel
7. Mye kan tyde på at kanselleringen skyldtes covid-19-pandemien. Forklaringen fra
selskapet er imidlertid generell, og det er ikke fremlagt konkret dokumentasjon som
viser årsaken til kanselleringen av flyvningene. Selv om mange kanselleringer i denne
perioden skyldtes pandemien, vil det fremdeles være slik at kanselleringer kan ha andre
årsaker som ikke fritar selskapene for standarderstatningsansvar. Mindretallet kan
derfor ikke se at en generell forklaring fra selskapets side er tilstrekkelig til å godtgjøre at
kanselleringen skyldtes ekstraordinære omstendigheter.

Spørsmålet er videre om klager har rett på forsinkelsesrenter. I henhold til EU-forordning
261/2004 artikkel 8 nummer 1 bokstav a har passasjeren ved kansellering rett til refusjon
innen syv dager. I dette tilfellet ble flyvningene kansellert den 27. mars 2020, slik at
refusjon skulle vært foretatt senest 2. april 2020 dersom klager krevde refusjon denne
dagen. 

Norwegian refunderte beløpet til Tripmonster den 6. april 2020. Tripmonster har
opplyst til klager at de refunderte beløpet med unntak av 30 Euro den 20. mai 2020.
Det fremkommer av Tripmonsters tilsvar til nemnda at også dette gebyret på 30 Euro i
ettertid er blitt utbetalt, men det er ikke opplyst hvilken dato. 

Tripmonster har ikke sannsynliggjort noe grunnlag for å holde tilbake gebyret på
30 Euro. Nemnda mener derfor at vilkårene for å tilkjenne forsinkelsesrente etter
forsinkelsesloven § 2 første ledd for dette beløpet er til stede. På denne bakgrunn mener
nemnda at klager har krav på lovens forsinkelsesrente av 30 Euro regnet fra syv dager
etter påkrav til utbetalingen skjedde, jf. EU-forordning 261/2004 artikkel 8 nummer 1
bokstav a.

Vedtak

Transportklagenemnda anbefaler at Tripmonster betaler forsinkelsesrente av 30 Euro
fra syv dager etter påkrav til utbetaling skjedde. Forøvrig anbefales det at klager ikke gis
medhold.