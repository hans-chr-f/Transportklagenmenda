Vedtak i Transportklagenemnda - Fly

Sammendrag

Krav om standarderstatning samt refusjon av utgifter grunnet nektet ombordstigning.

Dato
20.04.2015

Saksnummer
896/14F

Tjenesteyter
Air Baltic

Krav om standarderstatning samt refusjon av utgifter grunnet nektet ombordstigning.

Klager har i det vesentlige anført:

Klager skulle reise fra Oslo til Malta via Riga den 19. august 2014 kl. 10:35. Klager hadde kort
tid i Riga og grunnet sikkerhetskontroller og lange køer rakk hun ikke sin videreforbindelse
med BT739.

Klager ble tilbudt ombooking noen dager senere. Da dette var uakseptabelt valgte klager å
avbryte reisen. Hun tok inn på hotell og booket ny billett på egen hånd med annet selskap.

Klager krever refusjon av utgifter til mat, buss og hotell i Riga, samt refusjon av ny flybillett
fra Riga til Malta, til sammen rundt kroner 5 000. Videre krever klager standarderstatning i
henhold til EU-forordning 261/2004, 400 euro.

Det vises for øvrig til klagers brev.

Air Baltic har i det vesentlige anført:

BT152 fra Oslo til Riga landet 5 minutter før oppsatt ankomsttid. Minimum connection tid i
Riga er 25 minutter. Klager hadde en gyldig billett med tillatt connection, men rakk likevel ikke
sin videreforbindelse.

Klager forlot transittområdet i stedet for å gå direkte til gate, og måtte derfor gjennom en
sikkhetskontroll. Da begge av klagers flyavganger ligger innenfor Schengen var det ikke
nødvendig av henne å forlate transittområdet. På Riga Lufthavn er det tydelig oppmerket hvor
man skal bevege seg.

I henhold til generelle regler og vilkår er det passasjerenes eget ansvar å møte opp tidsnok
ved gate. Klager ankom gate etter at den var stengt. Air Baltic kan av den grunn dessverre ikke
imøtekomme klagers krav.

Det vises for øvrig til Air Baltics brev.

Nemnda bemerker:

Ved bestilling av en gjennomgående billett er det i det internasjonale bestillingssystemet lagt
inn en minstetid mellom landing og videreforbindelse. Denne minstetiden er utarbeidet av
flyplassen og IATA. For Riga er minstetiden satt til 25 minutter.

Bestillingssystemet er lagt opp slik at det automatisk finner frem til korteste reiserute der
minimumstiden er hensyntatt. Det var således i tråd med rutiner og datasystemet når Air
Baltic formidlet billett med 25 minutters forbindelsestid i Riga.

Nemnda legger på bakgrunn av de foreliggende opplysninger at flyet fra Oslo landet fem
minutter før tiden og at avgangen til Malta gikk som planlagt. Tid mellom faktisk landing og
faktisk avgang var således 30 minutter.

Det er uklart for nemnda hva som skjedde etter at klager forlot flyet. Nemnda kan imidlertid
ikke se at Air Baltic kan lastes for eventuelle misforståelser mv. på flyplassen.

Nemnda legger etter dette til grunn at klager ikke møtte tidsnok ved gate til avgangen til
Malta. Klager må selv bære konsekvensene av dette.

Nemnda finner etter dette ikke å kunne anbefale at klager gis medhold i sitt krav om
erstatning og refusjon av flybillett.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.