Vedtak i Transportklagenemnda
- Kollektivreiser

Sammendrag

Ilagt gebyr for manglende eller ufullstendig billett

Dato
19.09.2017

Saksnummer
2017-01241

Tjenesteytere
Ruter

Klager har i det vesentlige anført

17. mai hadde klager funnet et reisekort på gaten. Kortet så ut som et vanlig reisekort og
klager ønsket derfor å bruke det upersonlige reisekortet da han 22. mai tok  bussen fra
Smiuvegen til Furuset. Under kontrollen ble klager ilagt gebyr fordi kontrollørene kunne
se at kortet ikke var hans.

Dette finner klagers representant merkelig da det er helt vanlig at man låner hverandres
reisekort. Dessuten fremgikk det ikke på kortet at det var et personlig kort, og klager står
derfor fast på at han hadde gyldig billett og krever gebyret refundert.

Tjenesteyterne har i det vesentlige anført
Viser til henvendelse fra klager angående gebyr han ble ilagt 22. mai på busslinje 65.
Gebyret ble betalt på stedet og er derfor ikke registrert på person. Årsaken til at klager
ble ilagt et gebyr var fordi han fremviste en fribillett i denne kontrollen, en billett han ikke
har krav på, og som han ikke var rettmessig eier av. Fribillettene er personlige billetter
som utstedes til Ruters ansatte eller familiemedlemmer til de ansatte i Ruter eller hos
Ruters operatørselskap. Det blir opplyst i kontrollen at klager har fått denne billetten av
sin fetter. Han sier at de fant billetten på gaten 17. mai og brukte den i god tro.

Om du finner en reisekort på gaten, så må du sjekke at dette inneholder en billett som
du har rett til å bruke, og som gjelder i det området du skal bruke den. Når denne
fribilletten legges på en kortleser eller i en billettautomat så vil det komme opp at den
inneholder en fribillett. Normalt har også kortet et klistremerke med navn på den som
eier billetten. Det holder ikke å sjekke at det lyser grønt, du må også sjekke innholdet. 

Tapt kort skal meldes fra om, og kortet vil bli sperret. At dette kortet ikke var sperret kan
skyldes at eier ikke hadde oppdaget at det var borte. Det er kundens ansvar å sørge for å
ha gyldig billett. I dette tilfellet hadde ikke klager en billett han hadde rett til å bruke.

Ruter kan på bakgrunn av dette ikke se grunn til å endre vårt standpunkt i saken.

Nemnda bemerker

Klager ble ved kontroll på busslinje 65 den 22. mai 2017 ilagt gebyr da han ikke var
berettiget til å bruke reisekortet han viste.

Det fremgår av Ruters transportvilkår punkt 3 at den reisende plikter å ha gyldig billett
før ombordstigning eller før passering av kontrollsone. 
Av samme bestemmelse går det fram at passasjerer som ved kontroll ikke kan vise gyldig
billett, vil bli ilagt gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig. 

Nemnda legger til grunn at klager viste et reisekort som var funnet på gaten 17. mai. Det
viste seg at reisekortet var en fribillett som klager ikke var berettiget til å bruke.

Klager hadde følgelig ikke gyldig billett og vilkårene for å ilegge gebyr var til stede.

Nemnda legger til grunn at det av selve reisekortet ikke kunne ses at det var et personlig
kort eller at det inneholdt en fribillett. Det legges også til grunn at valideringsautomaten
lyste grønt da klager aktiverte kortet. 

I følge Ruter vil det imidlertid ved validering av reisekortet komme opp opplysning om at
kortet inneholder en fribillett. 

Nemndas flertall, nemndas leder og bransjerepresentantene Grøttland og Hansen,
bemerker at det må kreves særlig aktsomhet med hensyn til å sjekke hva slags billett det
dreier seg om når et reisekort er funnet på gaten. Opplysningen om frikort må antas å ha
komme ha kommet opp da klager aktiverte kortet. 

Nemndas flertall kan ikke se at det er grunnlag for å anbefale at gebyret frafalles.

Nemndas mindretall, representantene Faye Lund og Sørlie, finner grunn til å vektlegge
at Ruters billetter som utgangspunkt er upersonlige. Når dette er utgangspunktet, og
kortet i seg selv ikke bærer tydelig informasjon om at det er et frikort, blir det avgjørende
hva slags informasjon som har vært synlig på skjermen ved validering av kortet og hvor
lenge denne informasjonen har vært synlig for klageren. Mindretallet kan ikke se at Ruter
har gjort forsøk på å synliggjøre hva slags informasjon klageren har fått opp, og at han
ut fra denne informasjonen måtte forstå at han var i besittelse av et frikort han ikke
kunne benytte seg av. Så lenge det ikke er dokumentert at klageren har fått slik tydelig
informasjon, er mindretallet av den oppfatning at det er rimelig å frafalle gebyret.

Vedtak

Transportklagenemnda Kollektivtransport finner ikke å kunne anbefale at klager gis
medhold.