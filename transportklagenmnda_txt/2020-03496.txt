Vedtak i Transportklagenemnda - Fly

Sammendrag

Krav om refusjon av bagasjegebyr

Dato
11.05.2021

Saksnummer
2020-03496

Tjenesteytere
Norwegian Air Shuttle

Klager har i det vesentlige anført

Klager skulle reise hjem fra Malaga til Oslo den 24. oktober 2020 med DY1805 kl 17:15. 

Klager har fremlagt kopi av reisedokument som viser at han kun hadde håndbagasje,
og at han ikke hadde forhåndsbetalt for innsjekket bagasje. Det kommer videre frem av
billetten at håndbagasjen ikke kan overskride følgende mål: 

Liten veske (under setet) 30 x 38 x 20 cm
Håndbagasje (bagasjehylle) 55 x 40 x 23 cm
Total vekt tillatt 10 kg. 

Klager ble avkrevd 90 euro ved innsjekk i Malaga, da hans håndbagasje var to kilo for
tung. 

Klager mener at 90 euro for to kilo er alt for mye, og han krever beløpet refundert.

Tjenesteyterne har i det vesentlige anført
Norwegian har ikke avgitt uttalelse til klager eller til nemnda.

Nemnda bemerker

Flyselskapene kan kreve at håndbagasje sendes i lasterommet, eller avkreve et gebyr
dersom håndbagasjen er for stor i forhold til deres regler, for å unngå at all håndbagasje
ikke får plass i bagasjehyllene eller under stolsetene. 

Klager har fremlagt en kvittering som viser at han ble avkrevd et gebyr på 90 euro
ved innsjekk i Malaga. Det kommer frem av kvitteringen at bagasjen ble sendt som
innsjekket bagasje. Klager hadde ikke betalt for innsjekk av bagasje. At flyselskap tar et
gebyr i denne størrelsesorden for å sende håndbagasje i lasterommet dersom dens mål
overskrider tillatt vekt og størrelse, er etter nemndas syn normal prosedyre, og viser til
lignende sak; FLYKN-2018-3592. 

Norwegian har tross oppfordring ikke svart på nemndas henvendelse.   

Nemnda finner det likevel mest sannsynlig at klager ble avkrevd et gebyr da hans
håndbagasje var for tung. 

Nemnda kan etter dette ikke anbefale at klager gis medhold.

Vedtak

Transportklagenemnda kan ikke anbefale at klager gis medhold.