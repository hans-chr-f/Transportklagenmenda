Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
23.11.2018

Saksnummer
2018-01244

Tjenesteytere
Norwegian

Klager har i det vesentlige anført

Klager reiste med Norwegians flyvning DY371 fra Tromsø (TOS) til Oslo lufthavn (OSL) 16.
januar 2018 kl. 06.30. Flyvningen ble forsinket med cirka to og en halv time, og klager
mistet følgelig sin videreforbindelse med D8342 fra Oslo til Warszawa (WAW) kl. 09.30.
Klager ankom sin endelige destinasjon 25 timer forsinket, og har på denne bakgrunn
fremsatt krav om standardkompensasjon i henhold til EU-forordning 261/2004 på 400
euro pr. person, totalt 1 200 euro for tre passasjerer.

Tjenesteyterne har i det vesentlige anført
Norwegian har tross oppfordring ikke avgitt uttalelse til nemnda. 

Av Norwegians svar til klager fremgår det at DY371 ble forsinket med to timer og 27
minutter som følge av akutt sykdom hos selskapets personale.

Nemnda bemerker

Norwegians flyvning DY371 fra Tromsø til Oslo 16. januar 2018 ble forsinket med to
timer og 27 minutter, og klager mistet følgelig sin videreforbindelse til Warszawa senere
samme dag.

Flyselskapet har tross oppfordring ikke avgitt uttalelse til nemnda. Nemnda treffer
da vedtak basert på opplysningene som er fremkommet tidligere i saken, jf.
transportklagenemndforskriften § 5-3 tredje ledd. 

Nemnda legger til grunn at klager ankom Warszawa over et døgn forsinket. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Norwegian har ikke gitt noen redegjørelse eller fremlagt noe dokumentasjon for at
forsinkelsen skyldtes ekstraordinære omstendigheter som ikke kunne vært unngått.
Forsinkelsen gir etter dette rett til standarderstatning på 400 euro pr. person, totalt 1 200
euro for tre passasjerer.

Vedtak

Transportklagenemnda - fly anbefaler at Norwegian utbetaler til klager kompensasjon på
1 200 euro.