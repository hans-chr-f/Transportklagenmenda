Vedtak i Pakkereisenemnda

Sammendrag

Kansellert reise på grunn av manglende oppmøte ved utreise.

Dato
..

Saksnummer
276/13P

Tjenesteyter
Apollo Reiser AS

Saken gjelder:

Kansellert reise på grunn av manglende oppmøte ved utreise.

Klageren lette seg frem til den bestilte reisen med opphold på Gardenia Hotell, Alanya,
på internett. Han ringte Apollo for å forespørre om det var mulig å få rabatt på prisen da
ingen av de reisende skulle benytte utreisebilletten, fordi de på dette tidspunkt ville være i
Kosovo. Reisen til Alanya måtte da foregå fra Kosovo og ikke fra Oslo. Den kundebehandleren
klageren var i kontakt med sjekket saken, og kom tilbake med beskjed om at det ikke var
mulig ettersom turen ble solgt som en pakke. Klageren og hans medreisende kom fra Kosovo
til Alanya og sjekket inn på hotellet. Noen dager før hjemreise tok han kontakt med Apollo
vedrørende transfer og fikk da beskjed om at reisen var kansellert. Etter tre dager med mye
bråk og krangel med Apollo lykkes klageren med å booke billetter til Oslo. Klageren krever å få
dekket hjemreisen med kr. 8.006,-, eventuelt å ha dette beløpet til gode hos Apollo Reiser AS.

Apollo Reiser AS viser til reisevilkårene hvor det fremgår at man må benytte utreisen på en
pakkereise for å kunne benytte hjemreisen.

Apollo har ikke registrert i bestillingen at kunden har forespurt om ikke å benytte utreisen
på sin bestilling. Ingen kan huske å ha blitt stilt overfor denne problemstillingen. Imidlertid
bekrefter to av Apollos selgere at de snakket med kunden etter at han ankom reisemålet og
det ble oppdaget at reisen var kansellert. Apollo kan ikke se at det foreligger grunnlag for å
refundere ekstrautgiftene til hjemreise.

Nemnda bemerker:

I medhold av Alminnelige vilkår for pakkereiser punkt 1, anses avtalen mellom partene inngått
ved bekreftet bestilling.

I medhold av punkt 2 omfatter avtalen pakkereisen slik den fremgår av bestilling og
bekreftelse og reisebevis eller lignende dokument. For øvrig omfatter avtalen også
arrangørens eventuelle individuelle betingelser. Videre er opplysninger arrangøren har gitt
i kataloger, brosjyrer eller lignende en del av avtalen med mindre de må antas å være uten
betydning for kundens kjøp av den aktuelle pakkereise.

Etter nemndas vurdering fremgår det tydelig av arrangørens reisevilkår at man må benytte
utreisen på en pakkereise for å kunne benytte hjemreisen. Hvis kunden ikke møter opp til
avreisen, regnes det som «no show», og reisen blir kansellert. Reisevilkårene fremgår på
Apollos nettsider under overskriften «Avbestilling og endring». I annet avsnitt står: «Har du
bestilt en pakkereise med fly og hotell, må utreisen benyttes Hvis utreisen ikke benyttes,
vil billetten automatisk bli avbestilt. Det vil si at man ikke kan bestille en tur/retur reise og
kun benytte hjemreisen. Om du ikke kommer tidsnok til avgang avbestilles reisen og ingen
tilbakebetaling blir gjort».

Klageren fikk sjekke inn på det hotellet han hadde bestilt. Grunnen til at han ikke fikk beskjed
om at pakkereisen, inkludert hotellbestillingen, var kansellert, skyldtes ifølge arrangøren
det faktum at innsjekkingen fant sted før flyet var avreist fra Norge. Kundenes manglende
oppmøte var derfor ennå ikke registrert.

Slik nemnda ser saken, opptrer Apollo Reiser AS i henhold til det som er avtalt mellom partene
når selskapet ikke finner grunnlag for å refundere de ekstrautgiftene klageren har hatt i
forbindelse med hjemreisen.

Vedtak:

Reklamasjonsnemnda for pakkereiser kan ikke anbefale at det gis noen kompensasjon i dette
tilfellet.

Vedtaket var enstemmig.