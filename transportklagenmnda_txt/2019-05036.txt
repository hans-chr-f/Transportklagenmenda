Vedtak i Transportklagenemnda - Fly

Sammendrag

Krav om standarderstatning for forsinket flyvning.

Dato
01.12.2020

Saksnummer
2019-05036

Tjenesteytere
Icelandair

Klager har i det vesentlige anført

Klager skulle reise med Icelandairs flyvning FI319 fra Oslo til Reykjavik kl. 13.40 den 3.
oktober 2019. På flyplassen fikk hun beskjed om at avgangen var utsatt, deretter kom det
ytterligere utsettelser frem til avgangen som ble kl. 18.40. Klagers medreisende hadde
muntlig og chat kommunikasjon med Icelandair og fikk beskjed om at de ville ha rett til
400 euro i kompensasjon for forsinkelsen. Krav om erstatning for forsinket ankomst på
5 timer ble sendt flyselskapet den 5. oktober. Klagers medreisende mottok erstatning på
400 euro i november 2019. Klager viser til at mange av passasjerene fikk beskjed om at
de hadde rett til erstatning, men at heller ikke disse har mottatt noe.

Klager fikk avslag på erstatning fra Icelandair med den begrunnelse at forsinkelsen
skyldtes at flyet på sin tur fra Island til Norge måtte returnere til Reykjavik da det oppsto
tekniske problemer. Dette førte til forsinket ankomst til Oslo og dermed forsinket avgang
for FI319 fra Oslo tilbake til Reykjavik. 

Klager anfører at tekniske feil ikke er ekstraordinært og at selskapet, til tross for at klager
har etterspurt dette flere ganger, ikke har gitt noen forklaring på hva som faktisk skjedde
og hvorfor hendelsen kan karakteriseres som ekstraordinær. 

Klager krever 400 euro i standarderstatning i henhold til EU-forordning 261/2004.

Tjenesteyterne har i det vesentlige anført
Icelandair har tross oppfordring ikke inngitt tilsvar til nemnda i saken. 

I svaret til klager har Icelandair vist til at flyet fra Reykjavik til Oslo fikk tekniske problemer
etter avgang på morgenen fra Reykjavik. Flyet måtte returnere til flyplassen der.
Selskapet viser til at flyet hadde gjennomgått alle pålagte inspeksjoner før avgang, men
at flyet fikk indikasjoner på teknisk feil etter avgang og at piloten ikke hadde annet
valg enn å avbryte flyvingen og returnere til Reykjavik. Som en følge av dette ble det
forsinkelser på flyvningene til Oslo og på returen til Reykjavik samme dag.

Icelandair har avvist klagers krav om standarderstatning i henhold til EU-forordning
261/2004 og vist til at en slik uforutsett teknisk feil er å anse som en ekstraordinær
hendelse som fritar flyselskapet for erstatningsansvar, jf. artikkel 5 (3). De har vist til at
de ikke kan kommentere andre individuelle klagesaker og at feil kan skje uten at dette
skaper noe grunnlag for at Icelandair erkjenner erstatningsansvar i klagers sak.

Nemnda bemerker

Icelandair har ikke avgitt uttalelse til nemnda. Nemnda treffer vedtaket på grunnlag av
opplysningene som er fremkommet tidligere i saken, jf transportklagenemndforskriften §
5-3 tredje ledd.

Forsinkelse som medfører at passasjeren kommer frem til det endelige
bestemmelsesstedet mer enn tre timer etter det planlagte ankomsttidspunktet, gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet,
jf.  EU-forordning 261/2004 artiklene 5, 6 og 7, samt EU-domstolens avgjørelser i
sakene Sturgeon-Condor av 19.11.2009 (C-402/07) og Nelson med flere av 23.10.2012
(C-581/10). 

Nemnda legger til grunn at klagers flyvning den 3. oktober 2019 ble forsinket med 5
timer. Icelandair har svart klager at forsinkelsen skyldtes indikasjoner på en  teknisk
feil som medførte at flyet fra Reykjavik til Oslo måtte snu og returnere til Reykjavik. Det
samme flyet skulle operere klagers flyvning fra Oslo og hendelsen medførte dermed
en forsinkelse på FI319. Flyselskapet har svart at teknisk svikt er en ekstraordinær
omstendighet som dermed fritar flyselskapet for erstatningsansvar.

Teknisk feil er som regel ikke en ekstraordinær omstendighet som fritar flyselskapet fra
plikten til å betale standarderstatning, jf EU-domstolens avgjørelse av 17.09.2015 Corina
van der Lans - KLM (C-257/14) og EU-kommisjonens veileder av 15.06.2016 punkt 5.2.
Blant unntakene er fabrikasjonsfeil. 

Icelandair har ikke svart nemnda og har dermed ikke godtgjort at forsinkelsen skyldtes
ekstraordinære omstendigheter som ikke kunne vært unngått. Klager har etter nemndas
syn derfor krav på standarderstatning på 400 euro.

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda-fly anbefaler at Icelandair utbetaler 400 euro i
standarderstatning til klager