Vedtak i Transportklagenemnda
- Kollektivreiser

Sammendrag

Krav om dekning av utgifter til ny bussbillett som følge av at toget var forsinket.

Dato
13.03.2024

Saksnummer
2023-03266

Tjenesteytere
Go-Ahead Nordic

Klager har i det vesentlige anført

Klager anfører at han skulle ta toget fra Øksnavadporten togstasjon til Skeiane togstasjon
den 24. juli 2023. 

Klager anfører at toget var forsinket 21 minutter til Øksnavadporten togstasjon. Klager
anfører at dette medførte at bussen han skulle ta med Vy Buss fra Skeiane togstasjon/
Gjesdalveien kjørte fra han. Klager anfører at begge reisene var én billett. 

Klager krever å få dekket utgifter til ny bussbillett.

Tjenesteyterne har i det vesentlige anført
Dette toget gikk 20 minutter forsinket fra Øksnavadporten og ankom Skeiane 21
minutter forsinket den 24. juli 2023. 

På Jærbanen er det Kolumbus sin Reisegaranti som gjelder:

Utlegg til drosje eller annen alternativ transport dekkes med:
1. inntil 550 kr dersom du blir mer enn 20 minutter forsinket på reiser som skal ta under
en time.
2. inntil 825 kr dersom du blir mer enn 40 minutter forsinket på reiser som skal ta
mellom en og tre timer.
3. inntil 1 100 kr dersom du blir mer enn 60 minutter forsinket på reiser som skal ta mer
enn tre timer.

På reiser som skal ta over tre timer, hvor forsinkelsen fører til at du ikke når fram før
dagen etter, dekker vi kostnader til overnatting. Dette må klareres med oss på forhånd.

Kjører du egen bil, får du dekket turen etter statens satser for kjøregodtgjørelse. Kun en
person får kjøregodtgjørelse per tur.

Om reisegarantisaken godkjennes, vil beløpet være på din konto innen to til fire uker.

Merk: beregningen av reisegarantien tar utgangspunkt i tid i rutetabellen og ikke sanntid.

Go-Ahead Nordic har ingen korrespondansegaranti med Vy Buss til Kristiansand. Toget
var heller ikke mer enn 20 minutter forsinket fra Øksnavadporten. Hadde toget vært mer
enn 20 minutter forsinket kunne kunden tatt taxi eller kjørt egen bil fra Øksnavadporten
og fått dekket inntil 550 kroner. Go-Ahead Nordic dekker uansett ikke ny bussbillett til
Kristiansand. 

Vedlagt ligger dokumentasjon fra Bane NOR sitt system TIOS angående forsinkelsen
på tog 3053 den 24. juli 2023. Det ikke er registrert avgangstid fra Øksnavadporten
fordi dette er en holdeplass uten signaler, og man må se på Orstad hvor signalene står.
Årsaken til forsinkelsen var feil på Bane NOR sitt sikrings-/signalanlegg og sporveksler.

Go-Ahead Nordic mener at det ikke er grunnlag for å refundere noe i denne saken.

Nemnda bemerker

Klager har fremsatt krav om å få dekket utgifter til ny bussbillett som følge av at toget
han skulle ta fra Øksnavadporten til Skeiane den 24. juli 2023 ble forsinket, slik at han
ikke rakk videre buss fra Gjesdalveien til Kristiansand rutebilstasjon. Klager har anført at
han har kjøpt én samlet billett for reisen. 

Det fremgår av Go-Ahead Nordics nettsider at det er Kolumbus’ reisegaranti som
gjelder på Jærbanen. Av Kolumbus’ reisegaranti følger det at utlegg til drosje eller annen
alternativ transport dekkes med inntil 550 kroner dersom den reisende blir mer enn
20 minutter forsinket på reiser som skal ta under én time. Retten til refusjon gjelder
imidlertid kun for kvittering knyttet til alternativt transportmiddel, og ikke til følgeskader
av forsinkelsen, som for eksempel at man ikke rekker tannlegetime, forretningsavtale
eller flyavgang. 

I dette tilfellet mistet klager en bussavgang videre med en annen tjenesteyter. Nemnda
kan ikke se at et slikt tap er dekningsmessig etter reisegarantien.

Det følger også av Vys overgangsregler at det ikke er korrespondanse mellom buss og
tog.

Forbrukerrepresentantene mener at overgangsreglene er noe vanskelig tilgjengelige
på Vy sine nettsider. Vy kunne med fordel inntatt disse i reisevilkårene for tog og
buss (i alle fall en lenke). Vy bør også gi direkte informasjon om overgangsregler i
bestillingsprosessen når en passasjer bestiller en reise med flere etapper.

Nemda finner etter dette at klager ikke har krav på å få dekket utgifter til ny bussbillett.

Vedtak

Transportklagenemnda kan ikke anbefale at klager gis medhold.