Vedtak i Transportklagenemnda - Fly

Sammendrag

Krav om refusjon av endringsgebyr.

Dato
15.12.2017

Saksnummer
2017-00146

Tjenesteytere
Widerøe
SAS

Klager har i det vesentlige anført

Klageren hadde bestilt en reise på Widerøes nettside fra Kristiansand til Trondheim 30.
desember 2016 direkte med WF267. Klager bestilte "Fri endring" til kroner 120. Pris for
billetten inkludert dette gebyret ble kroner 1 349.

Klager ønsket å benytte seg av "Fri endring" og endret billetten sin til å reise 3. januar
2017 via Oslo med SAS. Til klagerens overraskelse blir han belastet kroner 1 045
for endringen, hvorav Widerøe hevder at 600 kroner er et gebyr og 445 kroner er
mellomlegget mellom opprinnelig og ny billett. 

Klageren var inneforstått med at han måtte betale et mellomlegg som vilkårene også
sier, men at han skal bli belastet for ytterligere et endringsgebyr finner han svært
urimelig. 

Vilkårene sier at dersom "det ikke er ledig i samme klasse/pris, vil det tilkomme et
mellomlegg". Det står ingenting om at det påløper gebyr fordi endringen medførte et
flybytte.  

Klageren vil påpeke at Widerøe ikke har informert om muligheten til å ta saken videre
hos Transportklagenemnda, slik flyselskapet plikter. 

Klageren krever refusjon av gebyret på kroner 600.  

Det vises for øvrig til klagerens brev.

Tjenesteyterne har i det vesentlige anført
Widerøe har i det vesentlige anført:

Widerøe har sjekket saken og beklager at det har blitt kommunisert feil med klageren.
Prisen for endringen stemmer, og det er ikke belastet et gebyr for selve endringen. 

Widerøe viser til fremlagt utskrift av klagerens bookinghistorie som beviser følgende
regnestykke :

Ordinær pris:         kr 713 + flyskatter
Ny pris:                   kr 1 495 + flyskatter
Differanse:             kr 782
+ fuel tax                 kr 113
+ terminal avgift    kr 53
+ diff seteavgift      kr 2
+ Mva                       kr 95
Total pris for endring kroner 1 045,-

Widerøe kan ikke imøtekomme klagerens krav. 

Nemnda bemerker

Partene er enige om at klageren skulle betale et mellomlegg som svarte til differansen
mellom ny og opprinnelig flybillettpris. Det klageren krever refundert, er 600 kroner
som flyselskapet Widerøe i den første korrespondansen med ham, opplyste var et
endringsgebyr. 

Slik nemnda ser det har Widerøe dokumentert at klageren likevel ikke er belastet noe
endringsgebyr:

Endringene som han gjorde med en mellomlanding i Oslo, utløste økte skatter og
avgifter. Han er bare belastet mellomlegget som partene er enige om, og de økte
skattene og avgiftene som mellomlandingen utløste. Det er etter dette ikke noe
endringsgebyr å kreve refundert.

Vedtak

Transportklagenemnda - fly anbefaler ikke at klageren gis medhold.