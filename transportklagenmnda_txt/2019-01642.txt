Vedtak i Transportklagenemnda - Fly

Sammendrag

Krav om standardkompensasjon og refusjon av utgifter ved
forsinkelse. Fly av typen Boeing 737 MAX satt på bakken.

Dato
26.11.2019

Saksnummer
2019-01642

Tjenesteytere
Norwegian Air Shuttle

Klager har i det vesentlige anført

Klager skulle reise med Norwegians flyvning DY1498 fra Oslo lufthavn (OSL) til Paris
- Charles de Gaulle (CDG) 12. mars 2019 kl. 17.00. Flyvningen ble forsinket med
tre timer og 15 minutter. Klager har som følge av forsinkelsen fremsatt krav om
standardkompensasjon i henhold til EU-forordning 261/2004 på 400 euro. 

På avreisedagen mottok klager en tekstmelding med informasjon om at flyvningen ville
bli forsinket med cirka to og en halv time. Tekstmeldingen inneholdt ingen informasjon
om at matkuponger ville bli utdelt. Klager har i denne forbindelse vist til at det i
tekstmeldingen var gitt en link til Norwegians hjemmeside, hvor følgende fremgår
om mat og drikke i ventetiden: "Dersom du kjøper egen mat og drikke, må du huske
å holde prisen innenfor rimelighetens grenser og ta vare på de originale, spesifisere
kvitteringene. Alkohol dekkes ikke".  Klager kjøpte mat til kroner 399 i ventetiden, og har
fremsatt krav om refusjon av dette beløpet. 

I stedet for ankomst i Paris som planlagt kl. 19.25, landet klager kl. 22.40. Han har vist til
at han måtte være i Paris før kl. 23.15 for å få tilgang til leiligheten han skulle bo i, og han
valgte derfor å ta taxi fra flyplassen. På bakgrunn av dette har klager fremsatt krav om
refusjon av sine utgifter til taxi til 50 euro.

Tjenesteyterne har i det vesentlige anført
Norwegians flyvning DY1498 fra Oslo til Paris 12. mars 2019 skulle etter planen opereres
av et fly av typen Boeing 737 MAX (registreringsnummer LN-BKC). Dagen før ble alle
Boeing 737 MAX-maskiner satt på bakken etter påbud fra luftfartsmyndighetene. En
annen flymaskin, LN-NGC, ble reposisjonert for å unngå kansellering. Klagers flyvning
landet i Paris tre timer og 15 minutter etter beregnet ankomst. 

Den 10. mars 2019 var et fly av denne typen involvert i en flyulykke med Ethiopian
Airways. Samme flytype var også involvert i en ulykke 29. oktober 2018 i Indonesia.
Som et forebyggende tiltak publiserte European Aviation Authorities (EASA) et såkalt
"airworthiness directive" som ble effektuert 12. mars 2019 kl. 19.00 (UTC). Direktivet
suspenderte all operasjonell drift av Boeings fly av typen 737-8 MAX og 737-9 MAX i
Europa. I tillegg har EASA publisert et sikkerhetsdirektiv effektuert på samme tidspunkt,
hvor det beskrives at all kommersiell drift via lufthavn i en tredjestat stanses, både i og
utenfor EU for de nevnte flytypene. 

Den 12. mars 2019 innførte Norwegian midlertidig stans i all trafikk med Boeing
737 MAX etter anbefaling fra europeiske luftfartsmyndigheter. Da de relevante
luftfartsmyndighetene besluttet en midlertidig suspensjon av operasjoner med Boeing
737 MAX, ville ikke Norwegian operere ruter med denne flytypen inntil videre. Norwegian
har og har hatt tett dialog med luftfartsmyndighetene og Boeing, og følger deres
instruksjoner og anbefalinger. 

Da flytypen ble satt på bakken, ble det iverksatt en rekke operasjonelle tiltak for
å unngå kanselleringer. Flyprogrammet ble blant annet lagt op slik at de berørte
avgangene ble operert av mindre flytyper. Noen avganger måtte også forsinkes
for å kunne gjennomføre planlagte ruter med færre flymaskiner tilgjengelig. MAX-
situasjonen medførte videre høy etterspørsel på leiemarkedet, noe som gjorde leie
av flymaskiner utfordrende. Norwegian har på dette grunnlag avvist klagers krav om
standardkompensasjon. 

Klager har også fremsatt krav om refusjon av utgifter til mat. Passasjeren har anført
at han ikke fikk informasjon om matkuponger. Denne beskjeden ble imidlertid sendt
til alle passasjerer pr. tekstmelding. Passasjerer har ved forsinkelser krav på å få mat
i ventetiden, jf. forordningens artikkel 9 bokstav a. Dersom passasjeren har lagt ut
for forpleining selv, har han rett til å få dekket utgifter som er nødvendige, rimelig og
passende ventetidens lengde tatt i betraktning, jf. EU-domstolens avgjørelse i C-12/11
(MCDonagh). I denne saken var forsinkelsen to timer og 30 minutter. Passasjeren har lagt
ut for en skalldyrstallerken til kroner 399. Norwegian er av den oppfatning at dette ikke
var nødvendig forpleining, og har tilbudt å dekke klagers utgifter opp til kroner 200. 

Passasjeren har også fremsatt krav om refusjon av utgifter til taxi etter ankomst.
Ansvarsfritaket etter luftfartsloven/Montrealkonvensjonen er tilsvarende det etter EU-
forordning 261/2004. Selskapet har derfor vist til ovennevnte vurdering, og har på dette
grunnlag avvist klagers krav.

Nemnda bemerker

Norwegians flyvning DY1498 fra Oslo til Paris 12. mars 2019 ble forsinket med tre timer
og 15 minutter ved ankomst. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Nemnda legger til grunn at forsinkelsen skyldtes omdisponering av Norwegians
tilgjengelige flymaskiner i kjølvannet av at fly av typen Boeing 737 MAX ble suspendert
av europeiske luftfartsmyndigheter med virkning fra og med 12. mars 2019. Flyene
ble suspendert som følge av to fatale flyulykker i oktober 2018 og mars 2019, og er
fremdeles ikke satt tilbake i drift. 

Fortalen til EU-forordning 261/2004 punkt 14 lyder som følger:

"På samme måte som under Montrealkonvensjonen bør luftfartsselskapenes
forpliktelser være begrenset eller bortfalle i tilfeller der en hendelse er forårsaket av
ekstraordinære omstendigheter som ikke kunne vært unngått selv om alle rimelige tiltak
var truffet. Slike omstendigheter kan særlig inntreffe i tilfeller med [...] sikkerhetsrisiki,
uforutsette mangler ved flysikkerheten og streiker som påvirker driften til det
transporterende luftfartsselskap".

De færreste flyselskap har en rekke reservemaskiner tilgjengelig til enhver tid, og
dette kan heller ikke forventes av selskapene, da en slik praksis vil gjøre det vanskelig
å drive flyselskap på lønnsomt vis. Dessuten må en hendelse som dette anses for å
være av så vidtrekkende karakter at ikke en gang tilgjengelig reservekapasitet ville
dekket behovet som oppstod etter suspensjonen. Nemnda mener at det foreligger
klar årsakssammenheng mellom suspensjonen av Boeing 737 MAX-maskinene og
kanselleringen av klagers flyvning. Nemnda er derfor av den oppfatning at suspensjonen
av Boeing 737 MAX-flyene må utgjøre en ekstraordinær omstendighet i forordningens
forstand. 

Nemnda mener at forsinkelsen ikke kunne vært unngått til tross for at alle rimelige tiltak
var truffet, og nemnda kan derfor ikke se at klager har krav på standarderstatning. På
samme grunnlag har nemnda kommet til at klager ikke har krav på taxiutgifter etter
ankomst, jf. luftfartsloven § 10-20. 

Klager har fremsatt krav om refusjon av utgifter til mat. Norwegian har tilbudt kroner
200, og anført at klagers utgifter på kroner 399 til skalldyrtallerken ikke er en rimelig
utgift sett i sammenheng med forsinkelsens lengde. Nemnda er enig i at passasjeren har
en tapsbegrensningsplikt når han går til anskaffelse av mat i ventetiden, og har kommet
til at klager har krav på kroner 200 i refusjon for sine utgifter til mat.

Vedtak

Transportklagenemnda - fly anbefaler at Norwegian utbetaler kroner 200 til klager for
utgifter til mat. Utover dette anbefaler ikke nemnda at klager gis medhold.