Vedtak i Pakkereisenemnda

Sammendrag

Saken gjelder problemer med rullestol, DFDS.

Dato
10.06.2014

Saksnummer
201/13P

Tjenesteyter
Bennett Ferie

Sakens dokumenter ble lagt frem.

Klager: X

Turarrangør: Bennett Ferie

Antall reisende: 2

Reisens pris: 3.126,-

Saken gjelder:

Saken gjelder problemer med rullestol, DFDS.

Klageren opplyser at da hun bestilte reisen, oppga hun andre mål på rullestolen
enn det var på den hun hadde med da hun reiste. Hun fikk ikke opplyst at det
var maksimumsmål. Lugaren var mer enn stor nok, men båten var ikke egnet for
rullestolbrukere da heisene var altfor små. Hun og hennes assistent måtte bruke en
kodet vareheis og måtte ha assistanse av sikkerhetspersonell hver gang de skulle bruke
heis. Hun krever kr.1.500,- i prisavslag.

Bennett Ferie har anført at de målene som ble oppgitt på rullestolen var for små.
Hadde riktige mål blitt oppgitt, hadde de kontaktet DFDS og spurt om stolen kunne
brukes. Både Bennett og DFDS har hatt mange kunder med rullestol uten problemer.
DFDS har forøvrig gitt kompensasjon i form av 2 middager per person og en lugar som
var dyrere enn bestilt.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for prisavslag.

Hvis det ved bestilling av en reise blir opplyst at den reisende bruker rullestol, er det i
utgangspunktet en mangel hvis rom/leilighet/lugar etc. ikke kan brukes med rullestol. I dette
tilfelle oppga kunden målene på sin rullestol, men hadde en annen og større rullestol med
seg på reisen. Lugaren i seg selv var stor nok også til denne stolen, men båtens vanlige
personheiser kunne ikke brukes.

Nemnda legger til grunn at dersom riktige mål hadde vært oppgitt ved bestillingen, ville
reisebyrået fått anledning til å undersøke med rederiet om stolen kunne brukes. Det fikk de
nå ikke gjort. Etter nemndas syn foreligger det da ingen mangel ved reisen i forhold til det
avtalte.

Vedtak:

Reklamasjonsnemnda kan ikke anbefale at det gis prisavslag.

Vedtaket var enstemmig.