Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
11.09.2018

Saksnummer
2018-00039

Tjenesteytere
Widerøe

Klager har i det vesentlige anført

Klager skulle reise fra Oslo til Sandane den 22. november 2017 kl 16.10 med WF153. Flyet
ble først forsinket ca. en time, deretter ble flyet stående lenge i deiceing kø. Underveis til
Sandane blir det så annonsert at flyet ville fly over Sandane og gå direkte til Sogndal for
å spare inn tid i flyprogrammet. Klager ble fraktet i taxi fra Sogndal til Sandane og ankom
endelig bestemmelsessted kl 22.15, fem timer forsinket. 

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
WF153 ble kansellert på strekningen Oslo - Sandane grunnet dårlige værforhold i hele
landet, det var orkan/storm over store deler av Widerøes rutenett. Det vises til fremlagt
dokumentasjon. 

Værforholdene skapte mange konsekvenser og forsinkelser. Crew og fly var på feil sted
til feil tid, flighter tok lengre tid en de skulle, og man måtte prioritere i forhold til  lovlig
arbeidstid og hvor det berørte færrest passasjerer.

Klager ble fraktet med taxi fra Sogndal til Sandane. 

Widerøe kan ikke imøtekomme klagers krav.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf EU-forordning 261/2004 artikkel 5 og 7. 

Værforhold som påvirker flytrafikken ved at det ikke er mulig å lande / ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det
kreves ikke at værforholdene er den direkte utløsende årsaken. Det er tilstrekkelig at de
vanskelige værforholdene utgjør en indirekte årsak til kanselleringen.

Ved vurderingen av om alle rimelige tiltak ble truffet for å unngå kanselleringen, må
det foretas en helhetsvurdering av situasjonen. Widerøe hevder at omdisponeringen
selskapet foretok, skjedde på en måte som gjorde at færrest mulig passasjerer ble berørt
av værforholdene.

Nemnda legger på bakgrunn av de foreliggende opplysninger til grunn at Widerøe
har godtgjort at forsinkelsene skyldtes været, og at det var en slik ekstraordinær
omstendighet som ikke kunne vært unngått og at alle rimelig tiltak ble truffet for å unngå
forsinkelsene. Dette medfører at klager ikke har krav på erstatning i dette tilfellet.

Vedtak

Transportklagenemnda - fly anbefaler ikke at klager gis medhold.