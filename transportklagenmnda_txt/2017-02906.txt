Vedtak i Transportklagenemnda - Fly

Sammendrag

Krav om refusjon av flybillett og transportutgifter ved kansellering.

Dato
20.06.2018

Saksnummer
2017-02906

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY547 fra Stavanger (SVG) til Oslo lufthavn
(OSL) 15. september 2017 kl. 19.30. Hun skulle reise videre fra Oslo til Ålesund (AES) med
DY418 samme dag kl. 21.00. Klagers flyvning fra Stavanger ble kansellert, og hun kjøpte
derfor nye billetter med SAS til kroner 3 092. 

Klager hadde også utgifter til tapt hotellovernatting på kroner 1 141, flybuss på kroner
93 og kjøregodtgjørelse på kroner 105,60. Hun har fremsatt krav om refusjon av sine
utgifter som følge av kanselleringen, samt standardkompensasjon i henhold til EU-
forordning 261/2004 på 250 euro.

Tjenesteyterne har i det vesentlige anført
Norwegians flyvning DY547 fra Stavanger til Oslo 15. september 2017 ble kansellert. 

Norwegian har utbetalt standardkompensasjon i henhold til EU-forordning 261/2004 på
250 euro, som tilsvarte kroner 2 334 på avreisedagen. Klager har også mottatt refusjon
av ubenyttede flybilletter til kroner 937, kroner 1 141 for tapt hotellovernatting i Ålesund,
togbilletter i Ålesund til kroner 93 og kjøregodtgjørelse til kroner 81,32. Mens én kjøretur
til/fra flyplassen regnes som forpleining, anses utgifter til tapt hotellovernatting og flytog
etter ankomst som ekstrautgifter. 

Det følger av EU-forordningens artikkel 12 at erstatning som gis i henhold til
forordningen kan trekkes fra erstatning som gis på annet grunnlag. Passasjeren har krav
på standardkompensasjon dersom vilkårene for dette er tilstede, men om passasjeren
også har rett til erstatning som ikke er regulert av forordningen, skal denne trekkes fra
standardkompensasjonen. 

De allerede refunderte utgiftene trekkes derfor fra standardkompensasjonen: 2 334 - 1
234 = 1 100 kroner. 

Klager ble tilbudt gratis endring eller full refusjon av billettene. Norwegian hadde
anledning til å booke klager om til neste dag, men i dette tilfellet valgte hun full refusjon
og avbrøt dermed også sin befordringskontrakt med Norwegian. Norwegian anser at
de hadde et godt ombookingstilbud til neste ledige avgang med Norwegian i denne
situasjonen, da denne avgangen hadde ankomst fire timer etter ankomst med SAS.
Norwegian anfører derfor at ekstrakostnaden klager påførte seg ikke var nødvendig, og
at flyselskapet derfor ikke skal lastes. 

Norwegian avviser på ovennevnte grunnlag klagers ytterligere krav utover refusjon av
kroner 1 100.

Nemnda bemerker

Norwegians flyvning DY547 fra Stavanger til Oslo 15. september 2017 ble kansellert. 

Norwegian har ikke bestridt ansvarsgrunnlag i saken, og har tilbudt klager
standarderstatning. Klager har allerede mottatt refusjon av ubenyttede flybilletter til
kroner 937, kroner 1 141 for tapt hotellovernatting i Ålesund, togbilletter i Ålesund til
kroner 93 og kjøregodtgjørelse til kroner 81,32. 

Norwegian mener at tapt hotellovernatting i Ålesund og flytog etter ankomst anses som
ekstrautgifter, som skal komme til fradrag i standarderstatningen. 

Nemnda er enig i dette; dersom standarderstatningen etter EU-forordningen overstiger
annen erstatning, utbetales kun standarderstatningen, jf. EU-forordningens artikkel 12.
Hotellovernatting og togbilletter kommer derfor til fradrag i standarderstatningen. 

Klager har også krevd utgifter til SAS-billetter dekket av Norwegian.

Ved kansellering har passasjeren valget mellom omruting snarest mulig, på tilsvarende
transportvilkår, til bestemmelsesstedet, eller refusjon av hele billettprisen. jf.
forordningen artikkel 5 jf. artikkel 8. 

Norwegian tilbød klager omruting til Ålesund dagen etter. Klager ønsket ikke å motta
dette tilbudet, da hun hadde viktige avtaler i Ålesund tidlig neste morgen. Hun valgte
derfor å fly med SAS. Norwegians omrutingstilbud var en flyvning fire timer senere. 

Når det gjelder vurderingen av flyselskapets omrutingstilbud, må det foretas en
helhetsvurdering, der flere forhold spiller inn, slik som tid, kostnader, tilgjengelig
transport og passasjerens individuelle behov for å ankomme til et bestemt sted til et
bestemt tidspunkt.

Selv om klager i dette tilfellet hadde behov for å komme tidligere frem, kan ikke det være
avgjørende. Nemnda mener at Norwegians omrutingstilbud etter omstendighetene
må anses som tilfredsstillende. Det var klagers eget valg at hun ikke aksepterte
omrutingstilbudet.

Vedtak

Transportklagenemnda - fly anbefaler ikke at klager gis medhold.