Vedtak i Transportklagenemnda - Fly

Sammendrag

Krav om standardkompensasjon ved forsinkelse. Kollisjon med fugl.

Dato
30.04.2019

Saksnummer
2019-00552

Tjenesteytere
Ryanair

Klager har i det vesentlige anført

Klager skulle reise med Ryanairs flyvning FR1393 fra Oslo lufthavn (OSL) til London -
Stansted (STN) 2. august 2018 kl. 08.10. Flyvningen ble forsinket med cirka ni og en
halv time, og klager har på denne bakgrunn fremsatt krav om standardkompensasjon i
henhold til EU-forordning 261/2004 på 250 euro.

Tjenesteyterne har i det vesentlige anført
Ryanairs flyvning FR1393 fra Oslo til London - Stansted 2. august 2018 ble forsinket.
Forsinkelsen skyldtes kollisjon med fugl på flymaskin EI-GJO på forutgående sektor. For
å unngå store konsekvenser av forsinkelsen, ble en ny flymaskin, EI-FOW, satt inn for å
betjene klagers flyvning. 

Ryanair anfører at de ovennevnte forhold utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
forsinkelsen ikke kunne vært unngått selv om alle rimelige tiltak ble truffet. Selskapet
avviser på dette grunnlag klagers krav om standardkompensasjon.

Nemnda bemerker

Ryanairs flyvning FR1393 fra Oslo til London - Stansted 2. august 2018 ble forsinket. 

Forsinkelse som medfører at passasjerene kommer frem til det endelige
bestemmelsesstedet tre timer eller mer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7, jf artikkel 5 nr. 3, jf. EU-
domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10). 

Forsinkelsen skyldtes etter det opplyste at flyet kolliderte med en fugl under forutgående
flyvning til Oslo. Flyet måtte gjennom en teknisk kontroll. Nemnda viser til fremlagt
dokumentasjon, herunder til teknisk rapport som er fremlagt for nemnda i sak
vedrørende den samme flyvningen (sak 2019-00157). Flymaskinen ble godkjent for videre
drift senere samme dag. 

I EU-domstolens dom av 4. mai 2017 (C-315/15) er det fastslått at kollisjon mellom et
luftfartøy og en fugl skal omfattes av begrepet "ekstraordinære omstendigheter" som er
omhandlet i forordningen artikkel 5 nr. 3. Det fremgår av dommen at en kollisjon mellom
et fly og en fugl verken etter sin karakter eller opprinnelse er et ledd i luftfartsselskapets
alminnelige aktivitetsutøvelse, og ligger utenfor luftfartsselskapets faktiske kontroll da
kollisjonen ikke er uløselig forbundet med fartøyets funksjonsmåte. 

Nemnda legger til grunn at flyselskapet ikke hadde mulighet til å sikre seg mot
kollisjonen, og at det derfor foreligger ekstraordinære omstendigheter i forordningens
forstand. Nemnda legger videre til grunn at forsinkelsen ikke kunne vært unngått selv om
alle rimelige tiltak var iverksatt. 

Mindretallet, forbrukernes representanter mener imidlertid at det ikke er dokumentert
ekstraordinære omstendigheter i denne saken. Flertallets henvisning til fremlagt
dokumentasjon fra andre konkrete saker er etter mindretallets syn ikke tilstrekkelig. 

Det må kreves et minstenivå av dokumentasjon for at nemnda skal kunne ta
stilling til unntaksregelen om ekstraordinære omstendigheter. Mindretallet
påpeker at hovedregelen er at passasjeren ved forsinkelse eller kansellering har
krav på standardkompensasjon, og at selskapet må dokumentere dersom denne
kompensasjonen skal falle bort. 

Nemnda kan derfor ikke se at klager har krav på standarderstatning i henhold til
forordningen.

Vedtak

Transportklagenemnda - fly anbefaler ikke at klager gis medhold.