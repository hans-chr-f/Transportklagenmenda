Vedtak i Transportklagenemnda - Fly

Sammendrag

Krav om erstatning og refusjon grunnet kansellert flyvning.

Dato
23.03.2023

Saksnummer
2022-02075

Tjenesteytere
Wizz Air

Klager har i det vesentlige anført

Klager med reisefølge (til sammen to personer) skulle reise med Wizz Air fra Yerevan til
Vilnius med Wizz Air den 10. juli 2022 (W6 8050). Videre skulle de fly fra Vilnius til Oslo på
en separat reservasjon med et annet flyselskap. 

Den 5. juli 2022 fikk klager beskjed om at flyvningen (W6 8050) var kansellert.
Flyselskapet skrev ingenting om hva som var årsaken til kanselleringen. Klager kunne
ikke bli omrutet, da de kun lot klager bestille nye billetter fra Wizz Air. Med Wizz Air
gikk det ingen aktuelle fly for klagers endelige reisemål før en uke senere. De så derfor
ingen andre muligheter enn å bestille helt nye billetter på egenhånd. Klager kjøpte nye
flybilletter med LOT Polish Airlines fra Jerevan til Oslo via Warszawa for 8500 NOK. 

Da klager sendte inn klage fikk han beskjed om at kanselleringen skyldtes
ekstraordinære omstendigheter. Klager fikk imidlertid beskjed om at han kunne sende
inn kvitteringer på utlegg han hadde hatt. 

Det er fremsatt krav om standarderstatning i henhold til EU-forordning 261/2004, samt
erstatning for ekstrakostnader pålydende 10 000 NOK. Dette inkluderer nye flybilletter
(8500 NOK) og klagers tapte flybilletter fra Vilnius som kostet 1500 NOK.

Klager opplyser om at de har mottatt refusjon av de opprinnelige flybillettene + 300 EUR i
tillegg.  Klager er ikke fornøyd med denne utbetalingen og ønsker å gå videre med saken.

Tjenesteyterne har i det vesentlige anført
Wizz Air har ikke fremmet tilsvar til Transportklagenemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3, tredje ledd. Wizz
Air har ikke fremmet tilsvar til Transportklagenemnda. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. Kanselleringen
skjedde under to uker før avreise og Wizz har ikke lagt ved dokumentasjon på årsaken
til kanselleringen. Klager har dermed krav på standarderstatning. Ved utmåling av
standarderstatningsbeløpet skal en se på avstanden mellom avgangsflyplass og
ankomstflyplass på den aktuelle bookingen. Klagers booking med Wizz Air var fra
Yerevan til Vilnius. Reisen videre til Oslo var på en separat booking. I henhold til EU-
forordning 261/2004 vil korrekt standarderstatningsbeløp beregnes i avstanden fra
Yerevan til Vilnius. Klager med reisefølge har med dette rett på 400 EUR per person
(totalt 800 EUR), jf. EU-forordning 261/2004 artikkel 7 nr.1 bokstav b). 

Ved kansellering har passasjeren rett på valget mellom full refusjon av billetten eller
omruting, jf. EU-forordning 261/2004. I denne saken oppfatter nemnda det som at klager
ønsket omruting av reisen, men at dette måtte gjøres på egenhånd. 

Det følger av fast nemndpraksis og av EU-kommisjonens tolkningsveileder til
forordningen at klager kan kreve refusjon av utgifter til omruting gjort på egenhånd
dersom selskapets tilbud og assistanse ikke kan regnes som tilstrekkelig etter
forordningen. Klager har anført at han ikke fikk tilstrekkelig hjelp til omruting. De fikk kun
tilbud om å booke til Wizz Air-flyvninger, og neste aktuelle flyvning var ikke før én uke
senere. Wizz Air har ikke imøtegått klagers påstander. 

Nemnda bemerker at omrutingstilbudet ikke kan begrenses til eget flyselskap. Klager
har etter nemndas vurdering rett på refusjon av omrutingsutgifter. Omrutingsplikten
etter EU-forordning 261/2004 artikkel 8 vil imidlertid kun gjelde på avstanden mellom
Yerevan og Vilnius. Klager kjøpte nye flybilletter frem til Oslo via Warszawa istedenfor
Vilnius.  Den opprinnelige videre reisen til Oslo var på en helt separat booking med et
annet flyselskap. Omrutingsplikten i henhold til EU-forordning 261/2004 artikkel 8 gjelder
ikke for ny flyvning helt frem til Oslo. 

Ettersom opprinnelig reise var til Vilnius mener nemnda at Wizz Air i utgangspunktet kun
plikter å refundere omrutingskostnader tilsvarende prisen å reise fra Yerevan til Vilnius. 

Den omrutingen klager faktisk foretok, omfattet reisen helt til Oslo. Nemnda anbefaler
at selskapet dekker hele denne kostnaden, samtidig som det ikke ytes erstatning
for billetten de hadde kjøpt, men ikke benyttet på strekningen Vilnius - Oslo. Dette
innebærer i praksis at han har fått dekket reisen Vilnius - Oslo. På tidspunktet
kanselleringen var et faktum - fem dager før avreise - burde selskapet som profesjonell
part hatt gode muligheter til å finne en alternativ løsning (evt. med andre flyselskaper).
Det ville i så fall medført at klager ville rukket sin videreforbindelse i Vilnius. Klagers
merutgift til å omrute seg selv via en annen by må dermed anses som en direkte
konsekvens av bruddet på omrutingsplikten, jf. artikkel 8. Kostnaden er oppgitt til 8500
NOK.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at Wizz Air utbetaler standarderstatning på 400 EUR
per person (totalt 800 EUR), i tillegg til å refundere klagers omrutingskostnader med 8500
NOK. Wizz Air kan ved refusjon gjøre fratrekk for summene som allerede er refundert til
klager (refundert beløp for opprinnelige billetter + 300 EUR).