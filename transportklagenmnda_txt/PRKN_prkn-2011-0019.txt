Vedtak i Pakkereisenemnda

Sammendrag

Fotballreise England. Krav om prisavslag for at
at man ikke fikk billetter ved siden av hverandre.

Dato
..

Saksnummer
19/11

Tjenesteyter
Ving Norge As

Sakens dokumenter ble lagt frem.

Klager: X

Turarrangør: Ving Norge As

Antall reisende: 2

Reisens pris: kr.6.900

Saken gjelder:

Fotballreise England. Krav om prisavslag for at at man ikke fikk billetter ved siden av
hverandre.

Klager har i det vesentlige anført:

Klagerne bestilte en fotballpakke. Ved utlevering av kampbilletter oppdaget klagerne at de
ikke hadde fått plasser ved siden av hverandre. De tok umiddelbart kontakt med reiseleder på
turen morgenen etter. Hun kunne ikke hjelpe klagerne.

Klager krever refundert 4 000 for turen, noe han synes er passende i forhold til denne
ulempen påførte klagerne på reisen.

Billetter til et arrangement som dette forventes å være ved siden av hverandre.

Ving kan ikke høres med om det mot formodning skulle være informert om noe annet på
forhånd.

Ving har i det vesentlige anført:

Vings fotballpakker bestiller man på www.ving.no/liverpool. Her finnes informasjon angitt
under «Viktig å vite» at det er Liverpool FC som er ansvarlig for tildeling av de forskjellige
billettene/setene på Anfield, og at det ikke er mulig å reservere bestemte plasser/områder av
tribunen på forhånd. Det fremkommer videre at Ving vil gjøre sitt ytterste for at de som reiser
sammen vil få tildelt seter ved siden av hverandre, men at det dessverre vil kunne inntreffe at
det ikke finnes to seter samlet.

Klagerne fikk seter med 8 plassers mellomrom.

Ving beklager at klagerne ikke var tilfreds med seteplasseringen, men finner dessverre ikke at
saken kan berettige til en refusjon på 4.000 kroner.

Nemnda bemerker:

Pakkereisen er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avvik fra det avtalte regnes likevel ikke som en mangel dersom
de er av mindre betydning og er av det slag kunden må regne med kan inntreffe fra tid til
annen. Avtalen omfatter pakkereisen slik den fremkommer av bestilling og bekreftelse,
opplysninger inntatt i turarrangørs katalog, turarrangørs eventuelle individuelle betingelser
m.v., jf. alminnelige vilkår for pakkereiser pkt. 2.

Det fremgår av Vings informasjon at Ving ikke kan garantere at to voksne ikke får seter ved
siden av hverandre. Informasjonen fremkommer på en klar måte under «Viktig å vite». En
slik informasjon anses som bindende for den reisende, selv om den reisende ikke har lest
informasjonen. De tildelte seter lå ikke langt fra hverandre, og nemnda er av den oppfatning
at den tildelte seteplassering ikke er i strid med det avtalte.

Nemnda finner etter dette ikke å kunne anbefale at klagerne gis medhold.

Vedtak:

Reklamasjonsnemnda for pakkereiser finner ikke å kunne anbefale at klagerne gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, Formann

Elise Korsvik, Forbrukerrådet

Pål Martin Andersen, Forbrukerrådet

Vigdis Fiske, Amisol AS

Vigdis Lund Eriksen, Star Tour AS