Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
10.10.2012

Saksnummer
117/12F

Tjenesteyter
Danish Air Transport

Krav om standarderstatning grunnet kansellering.

Klager har i det vesentlige anført:

Klager skulle reise fra Oslo til Stord den 13. februar 2012 kl.09.00 med DX042. Flyet ble
kansellert omtrent 30 minutter før avgang grunnet feil med kontroll-lys for landingshjul.
Klager mener en slik feil kunne vært unngått med tilstrekkelig vedlikehold.

Klager stiller seg svært kritisk til DATs handlingagent på Gardermoen, Røros Flyservice, som
ikke var til stede da klager ankom skranken deres i avgangshallen. Dette medførte at klager
mistet første mulige fly til Bergen og videre til Stord. Dersom handlingagenten forlater
skranken, bør de sette opp et skilt med telefonnummer slik at de kan nåes.

Klager ble tilslutt ombooket via Bergen, og ankom Stord 4 timer forsinket.

Klager krever standarderstatning i henhold til EU forordningen 250 euro.

Danish Air Transport har i det vesentlige anført:

DX042 ble kansellert som følge av dårlig vær og stengt rullebane på Stord Lufthavn.

I henhold til EU forordning 261/2004 er ikke flyselskapene forpliktet til utbetaling av
kompensasjon når årsaken er værforhold. Det vises til vær-logg, samt rapport fra
kontrolltårnet på Stord som bekrefter at rullebanen var stengt på dette tidspunktet.

DAT vil sørge for at prosedyrene på Gardermoen sjekkes opp, slik at man til enhver tid kan få
tak i en av deres ansatte.

DAT kan dessverre ikke imøtekomme klagers krav.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Nemnda legger på bakgrunn av de foreliggende opplysninger til grunn at flygningen ble
innstilt grunnet stengt rullebane som følge av snevær. Nemnda viser til fremlagt bekreftelse
fra Lufttrafikktenesta Stord Lufthamn.

Nemnda er av den oppfatning at innstillingen var forårsaket av en ekstraordinær
omstendighet som ikke kunne unngås. Innstillingen gir da ikke rett til erstatning.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Gøril Volden Berg, Widerøes Flyveselskap AS

Olav Grøttland, SAS