Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
14.05.2019

Saksnummer
2018-01431

Tjenesteytere
Air Baltic

Klager har i det vesentlige anført

Klager skulle reise fra Oslo til Kiev via Riga 19. desember 2017 kl. 09:10. Flight BT152 fra
Oslo til Riga ble forsinket og klager ankom Kiev fem timer forsinket. 

Klager krever standarderstatning 400 euro i henhold til EU-forordning 261/2004.

Tjenesteyterne har i det vesentlige anført
BT152 ble forsinket 1 time og 58 minutter grunnet restriksjoner i luftrommet (slottider)
som følge av dårlige værforhold. Foregående flyvning fra Riga til Oslo BT151 ble av
samme årsak forsinket med 32 minutter. Air Baltic viser til fremlagt dokumentasjon. 

Flyselskapet legger til grunn at de har tatt alle rimelige tiltak for å minimere forsinkelsen
for den reisende. 

Hendelsen er ikke kompensasjonsberettiget da årsaken var ekstraordinære
omstendigheter utenfor Air Baltics kontroll. 

Air Baltic kan ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Nemnda mener at flyselskapet Air Baltic har godtgjort at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet. Dokumentasjonen viser at flymaskinen som skulle operere klagers flygning
ble forsinket grunnet tåke i Oslo som igjen førte til regulering i slottidene. 

Klager har etter dette ikke rett til standarderstatning.

Vedtak

Transportklagenemnda - fly anbefaler ikke at klager gis medhold.