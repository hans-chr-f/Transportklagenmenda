Vedtak i Transportklagenemnda
- Kollektivreiser

Sammendrag

Krav om refusjon av bussbillett som følge av forsinkelse

Dato
12.10.2020

Saksnummer
2020-02296

Tjenesteytere
Vy Buss AS

Klager har i det vesentlige anført

Klager skulle reise med buss fra Oslo Bussterminal til Porsgrunn (Skjelsvik terminal) den
08. juli 2020 kl. 15:40. Ankomsttid skulle være kl. 17:26. Imidlertid ble bussen forsinket,
og klager ankom Porsgrunn først kl. 18:10. Klager sendte derfor inn en klage til Vy
Buss, men klagen ble avvist. Klager anfører at Vy Buss ikke gir en god nok forklaring på
hvorfor refusjonen ikke går gjennom, samt at medarbeiderne på kundesenteret er lite
serviceinnstilte.

Klager krever refusjon av bussbillett pålydende NOK 415.

Tjenesteyterne har i det vesentlige anført
Vy Buss har anført at bussen ble forsinket på grunn av trafikk, samt at bussen var ekstra
full, noe som førte til at av- og påstigning tok lenger tid. Vy Buss viser til at det fremgår
av bussloggen at bussen ankom Porsgrunn (Skjelsvik Terminal) kl. 17:44, 18 minutter
forsinket mot ordinær rutetid som var kl. 17:26. Selskapet anfører videre at i dette tilfellet
har klager reist og benyttet seg av billetten, og at billetten derfor ikke vil refunderes. Vy
Buss påpeker at reisegarantien ikke dekker tapt tid ved forsinket ankomst.

Vy Buss avslår klagers krav.

Nemnda bemerker

Klager krever refusjon av sin billett ettersom bussen var forsinket.

Det fremgår av reisevilkårene til Vy Buss at ved forsinkelser eller kanselleringer, tilbyr
selskapet refusjon i de tilfeller hvor klager har utgifter til alternativ transport, eller i de
tilfeller hvor reisen blir kansellert/forsinket med mer enn to timer, se reisevilkårenes
punkt 4.1 og 4.5. 

I dette tilfellet har ikke klager hatt utgifter til alternativ transport, og uavhengig av
om klagers eller selskapets anførte tidspunkt for ankomst legges til grunn, er ikke
forsinkelsen på mer enn to timer. Klager benyttet seg av transporttjenesten. Nemnda
kan derfor ikke se at det er grunnlag for at klager skal gis medhold.

Vedtak

Transportklagenemnda for kollektiv finner ikke grunn til å anbefale at klager gis medhold