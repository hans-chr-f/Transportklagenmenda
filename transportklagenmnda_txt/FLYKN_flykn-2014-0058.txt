Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
20.08.2014

Saksnummer
058/14F

Tjenesteyter
Norwegian Air Shuttle ASA

Krav om standarderstatning grunnet forsinkelse.

Klager har i det vesentlige anført:

Klager skulle reise fra Oslo til New York den 9. juni 2013 kl. 17:30 med DY7001. Flyet ble over
tre timer forsinket. Klager mener teknisk svikt hos flyselskapet gir grunnlag for kompensasjon
i henhold til EU-forordning 261/2004.

Klager hadde bestilt reise med nye Dreamliner, flyet ble erstattet med en Airbus.

Klager krever standarderstatning 600 euro per person. Videre krever klager prisavslag for
bytte av flytype.

Det vises for øvrig til klagers brev.

Norwegian har i det vesentlige anført:

DY7001 ble forsinket 3 t 18 min som følge av uforutsett teknisk problem. Hendelsen oppstod
på vei fra Bangkok til Oslo. Det vises til fremlagt teknisk rapport fra Hi-fly som opererte
avgangen.

Det ble vurdert å kjøpe billetter med andre flyselskap, men da forsinkelsen viste seg å ikke bli
langvarig ville denne løsningen ikke kommet passasjerene til fordel.

I henhold til dom C-402/07 i EU-domstolen (Sturgeon-dommen), er flyselskapene unntatt fra
videre kompensasjon hvis årsaken til forsinkelsen er ekstraordinære omstendigheter utenfor
flyselskapets kontroll som forhindrer flyvningen.

Dom C-549/07, Wallentin-Hermann v Alitalia, prøver å definere ekstraordinære
omstendigheter, og i henhold til dommen kan tekniske problemer som oppdages under
vedlikehold ikke defineres som ekstraordinære omstendigheter. I dette tilfellet ble feilen
oppdaget under drift. Videre kommer det frem at man ikke kan utelukke at tekniske feil
utgjør en ekstraordinær omstendighet dersom den stammer fra hendelser som er utenfor
flyselskapets normale virksomhet og ligger utenfor deres faktiske kontroll. Hendelser som ikke
er en del av Norwegians normale virksomhet er hendelser som ikke forekommer gjentagende
ved drift av flymaskinen.

Norwegian kan bekrefte at de tekniske problemene selskapet opplevde på denne flyvningen
oppstod under drift og utenfor planlagt vedlikehold. Uregelmessigheten var utenfor
Norwegians kontroll og er ikke kompensasjonsberettiget i henhold til EU-forordning 261/2004.

Norwegian kan på grunnlag av ovennevnte ikke imøtekomme klagers krav om kompensasjon.

Det vises for øvrig til Norwegians brev.

Nemnda bemerker:

Nemnda har tidligere behandlet flere klager på denne flygningen. Nemda viser til sak 511/13F
(FLYKN-2013-511) som er vedlagt. Nemnda finner ikke grunnlag for annet syn i herværende
sak, 058/14F (FLYKN-2014-58). Klagerne i sak 058/14F (FLYKN-2014-58) har imidlertid krevd
prisavslag, og nemnda anbefaler at prisavslag gis.

Vedtak:

Transportklagenemnda - fly finner ikke å kunne anbefale at klager gis medhold i sitt krav om
standarderstatning. Nemnda anbefaler at klagerne gis et prisavslag på 10 % av billettprisen.

Vedtaket var enstemmig.