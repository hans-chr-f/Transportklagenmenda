Vedtak i Transportklagenemnda - Fly

Sammendrag

Krav om standarderstatning og full refusjon av
ubenyttede flybilletter som en følge av covid-19.

Dato
14.01.2021

Saksnummer
2020-01391

Tjenesteytere
Travel2be
Ethiopian Airlines

Klager har i det vesentlige anført

Klager hadde bestilt en billett fra Dar es Salaam til Oslo via Addis Ababa den 2. mai 2020.
Flyene ble kansellert og klager ble informert om kanselleringen den 27. april 2020. 

Klager krever standarderstatning i henhold til EU-forordning 261/2004, samt full refusjon
av de ubenyttede flybillettene 451,62 euro.

Tjenesteyterne har i det vesentlige anført
Verken Travel2be eller Ethiopian Airlines har avgitt uttalelse til nemnda.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf EU-forordning 261/2004 artikkel 5 og 7. 

Nemnda legger til grunn at klagers flyvninger med Ethiopian Airlines fra Dar es Salaam
ble kansellerte.

Forordningen får imidlertid bare anvendelse for flygninger innen EU-/ EØS-området,
flygninger fra EU-/ EØS-området til en tredjestat og flygninger fra en tredjestat hvis det
"transporterende luftfartsselskap for flygningen er et EF-luftfartsselskap", jf artikkel
3 punkt 1 bokstav b. Det "transporterende luftfartsselskap" er i artikkel 2 bokstav b)
definert til "et lufttransportforetak som utfører eller har til hensikt å utføre en flygning i
henhold til en avtale med en passasjer eller på vegne av en annen person, juridisk eller
fysisk, som har en avtale med denne passasjeren".

Krav etter EU-forordningen faller etter dette bort, fordi forsinkelsen oppsto på en
flygning fra en tredjestat med det ikke-europeiske flyselskapet Ethiopian Airlines. 

Klager har videre fremlagt krav om full refusjon av den ubenyttede billetten. 

Etter Montrealkonvensjonen artikkel 19 er fraktøren, Ethiopian Airlines, ansvarlig for
skader (herunder økonomisk tap) som følge av forsinkelse eller kansellering. Unntaket er
dersom det foreligger en force majeure-begivenhet som verken kunne vært unngått eller
overvunnet. 

Ethiopian Airlines har ikke avgitt uttalelse til nemnda. Nemnda mener etter dette at
flyselskapet ikke har godtgjort at kanselleringen ble forårsaket av force majeure.

Klager har derfor krav på erstatning for sitt økonomiske tap, utgifter til flybilletter, etter
Montrealkonvensjonen artikkel 19.

Vedtak

Transportklagenemnda - fly anbefaler at Ethiopian Airlines refunderer klagers
ubenyttede flybilletter.