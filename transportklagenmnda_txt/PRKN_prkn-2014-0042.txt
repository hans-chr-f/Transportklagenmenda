Vedtak i Pakkereisenemnda

Sammendrag

Erstatning for en svært slitsom hjemreise.

Dato
..

Saksnummer
42/14P

Tjenesteyter
Jomfrureiser

Sakens dokumenter ble lagt frem.

Klager: X

Turarrangør: Jomfrureiser

Reisemål: Hellas, Amargos

Antall reisende: 1

Reisens pris: 15.900.-

Tidsrom: 271213 - 050114

Saken gjelder:

Erstatning for en svært slitsom hjemreise.

Klageren mener at det ble gitt alt for dårlig informasjon om hvor mange timer reisen til
reisemålet egentlig tok. Nedover gikk flyet fra Gardermoen kl. 06.00. Deltakerne ankom
hotellet på Amorgos først kl. 04.30, etter nesten ett døgn på reise.I informasjonen står
det «ankomst etter midnatt». Det er den virkelige ankomsttiden som burde oppgis.

Hjemreisen, som ble ombooket på grunn av endret fergeanløp, tok 37 timer. Reisefølget besto
av 17 damer. Ingen hadde lugar på fergen og det var bestilt ett hotellrom i Athen til 17 damer.
Flyavgang var kl. 13.15.

Klageren krever til sammen kr 2.000,- i refusjon for det hotellrommet i Athen hun på forhånd
hadde betalt for, men som ble avbestilt av arrangøren, samt erstatning for en utrolig vanskelig
og slitsom hjemreise.

Innklagede anfører:

Innklagede beklager at utreisen på grunn av dårlig vær tok lengre tid enn det som på forhånd
var opplyst. Når det gjelder hjemreisen, endret Star Ferries ruten slik at fergen ikke lenger la
til kai på Amargos på den opprinnelige avreiedagen. Det var flere hjemreisemuligheter, men
etter en avstemming ble den reiseruten som det nå blir klaget over valgt fordi flertallet ønsket
dette alternativet.

Alle ble på forhånd gjort oppmerksom på at det ikke var ledige lugarer. Hjemreisen ble
dyrere enn det som var innbetalt, men arrangøren dekket det som oversteg 69 euro, som var
romprisen for hotellrommet i Athen som på grunn av endret hjemreise ikke ble brukt. Det
er beklagelig at hjemreisen ble lenger enn først planlagt, men årsaken til dette var endret
fergerute som arrangøren ikke kan lastes for.

Nemnda bemerker:

Arrangøren har oppgitt at årsaken til at utreisen tok lengre tid enn på forhånd opplyst, var
værforholdene. Det er i så fall et avvik grunnet naturgitte forhold som arrangøren ikke har
herredømme over. Slike avvik gir ikke grunnlag for erstatning.

Når det gjelder hjemreisen, forholder det seg etter nemndas vurdering annerledes.

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2. Nemnda kan ikke se av de vedlagte dokumenter at arrangøren har tatt
forbehold om endrede fergetider. Det eneste forbeholdet som fremgår gjelder ved endring av
flytiden.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2.

Hjemreisen fra Amorgos skulle etter reiseplanen foregå den 4. januar med en 7 timers
fergetur direkte fra Amorgos til Athen. I Athen var det bestilt overnatting på Hotel President.
5. januar skulle det etter planen arrangeres transfer fra hotellet til flyplassen, og deretter
direktefly til Oslo. På grunn av endrede anløpstider for fergen som gikk fra Amorgos, måtte
reisearrangementet endres.

I følge opplysninger fra klageren, som ikke er kommentert av arrangøren, var det mulig å reise
hjem etter planen hvis avreisen fra Amorgos fant sted en dag før eller en dag etter opprinnelig
oppsatt avreisedag. I begge tilfeller ville man ifølge klageren rekke den oppsatte flyavgangen
fra Athen. Hvis man reiste en dag tidligere, ville man få to døgns overnatting i Athen.

Arrangøren ønsket imidlertid primært at deltakerne skulle reise hjem på den opprinnelig
oppsatte avreisedatoen. Det ble foretatt en avstemming, og flertallet stemte for det
alternativet arrangøren foretrakk. Mindretallet ble ikke gitt noen mulighet til å velge ett av de
andre alternativene.

Reiseplanen, som alle måtte forholde seg til, førte til at hjemreisen tok 37 timer. Fergen fra
Amorgos til Naxos tok ca. 5 timer. I Naxos var det ca. 10 timers ventetid på ny båttransport.
Deretter en ca. 7 timers fergetur uten lugar, og til sist 6 timer i Athen, hvor det var bestilt kun
ett hotellrom til 17 deltakere.

Nemnda kan ikke se at de av deltakerne som foretrakk et annet alternativ, var forpliktet til å
følge en avstemming som medførte at hjemreisen tok 37 timer. Slik nemnda ser det, skulle
arrangøren ha respektert at deltakerne delte seg i et flertall og et mindretall. Mindretallet ville
reise en dag tidligere fra Amorgos og bo to dager på hotell i Athen for å slippe en så lang og
slitsom hjemreise.

Mangler gir grunnlag for et forholdsmessig prisavslag med mindre de avhjelpes innen
rimelig tid og uten vesentlig ulempe for de reisende, jf. pakkereiseloven § 6-2. I medhold av
Alminnelige vilkår for pakkereiser punkt 8.2 gir den reklamasjonsberettigede rett til blant
annet erstatning. Det er ikke nødvendig å påvise noe tap hvis mangelen har påført kunden
vesentlig ulempe.

Nemnda finner at arrangøren, ved å velge en reiserute som tok 37 timer, har påført klageren
vesentlig ulempe. Det vises til beskrivelsen ovenfor. Nemnda finner etter dette at klageren
har krav på erstatning. Hun har krevd en erstatning på kr 2.000,-, hvilket nemnda finner er et
passende beløp.

Vedtak:

Reklamasjonsnemnda for pakkereiser finner at reisearrangøren bør erstatte klageren kr
2.000,-.

Vedtaket var enstemmig.