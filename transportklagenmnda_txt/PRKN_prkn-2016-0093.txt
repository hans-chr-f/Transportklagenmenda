Vedtak i Pakkereisenemnda

Sammendrag

Krav om dekning av merutgifter ved forsinkelse.

Dato
16.11.2016

Saksnummer
93/16PF

Tjenesteyter
AmiSol Travel AS

Saken gjelder:

Krav om dekning av merutgifter ved forsinkelse.

Klager har i det vesentlige anført:

Klager bestilte en ukes reise for 2 personer med innkvartering på Hotell Monte Carlo Sharm i
Sharm el Sheikh i perioden 01.11.15 - 08.11.15.

Klager krever å få dekket nye flybilletter fra Oslo til Bergen, samt buss/hurtigbåt siden
klager mistet sin transport søndag 08.11.15. Klager krever også å få dekket hotell da det var
nødvendig med overnatting på Oslo Lufthavn Gardermoen.

Hverken Europeiske eller DNB Forsikring AS vil dekke klagers merutgifter.

Klager krever at AmiSol Travel dekker merutgiftene på totalt kr 5.775.

Det vises for øvrig til klagers brev.

AmiSol Travel har i det vesentlige anført:

AmiSol Travel AS bekrefter at Air Cairos fly SM0771 fra Sharm el Sheikh til Oslo den 8.
november ble forsinket 6 timer og 50 minutter ved ankomst Oslo Lufthavn Gardermoen.

Opprinnelig ankomst Gardermoen kl. 16.30. Flyet ankom Gardermoen kl. 23.20.

Årsaken til forsinkelsen var at mange nasjoner skulle hente sine gjester hjem fra reisemålet så
fort som mulig. Dette førte til at det ble stor trengsel på flyplassen og i luftrommet over Sharm
el Sheikh.

Årsaken til at gjestene ble hentet, var at et russisk passasjerfly styrtet på Sinai like etter at det
tok av fra Sharm el Sheikh flyplass. Årsaken til flystyrten var ikke klarlagt og derfor ble alle
utenlandske turister hentet fra Sharm el Sheikh.

Da flere tusen gjester ble evakuert fra Sharm el Sheikh etter flykatastrofen, mener AmiSol at
dette er en hendelse som alle forsikringsselskapene dekker.

AmiSol Travel har henvist klager videre til sitt forsikringsselskap.

Det vises for øvrig til brev fra AmiSol Travel.

Nemnda bemerker:

I denne saken er det ingen uenighet om at klagerne landet så forsinket på Oslo Lufthavn at
de ikke rakk flyet videre. Forsinkelsen var på 6 timer og 50 minutter, og var etter det opplyste
forårsaket av trengsel i luftrommet over flyplassen i Egypt. Klager har forsøkt å få sine utgifter
dekket av forsikringsselskapet og kortselskapet, men trengsel i luftrommet er ikke grunnlag
for erstatningsutbetaling fra noen av de nevnte selskaper. Klageren har dokumentert at hun
ble påført til sammen kr 5.775 i ekstrautgifter for to personer. Utgiftene gjelder overnatting på
Gardermoen, nye flybilletter Oslo/Bergen og buss/hurtigbåt.

Innledningsvis slår nemnda fast at flyvningen ikke dekkes av EU-forordning 261/2004.
Forordningen gjelder ikke for flyvninger fra en stat utenfor EU/EØS-området når flyvningen
opereres av et flyselskap som ikke er basert i EU/EØS-området. Flyvningen fra Egypt til Norge
ble operert av det egyptiske flyselskapet Air Cairo.

Spørsmålet blir så om klagerne kan ha krav på erstatning på annet grunnlag. Nemnda viser til
at mange flyvninger fikk endret sine avgangstider i denne perioden. Årsaken til forsinkelsen
var at alle reiseselskaper evakuerte sine gjester pga. frykt for terrorhandlinger etter at er
russisk fly ble skutt ned over Sinaihalvøya. Som en følge av dette ble det trengsel både på
flyplassen og i luftrommet. Slik nemnda ser det hadde arrangøren i denne situasjonen ingen
mulighet til å unngå forsinkelsen fordi denne skjedde av grunner selskapet ikke hadde
herredømme over. Forsinkelsen gir derfor ikke rett til erstatning.

Vedtak:

Pakkereisenemnda kan ikke anbefale at klageren får utbetalt noen erstatning.

Vedtaket er enstemmig.