Vedtak i Transportklagenemnda - Fly

Sammendrag

Krav om standarderstatning grunnet forsinkelser.

Dato
20.06.2014

Saksnummer
957/13F

Tjenesteyter
Danish Air Transport

Krav om standarderstatning grunnet forsinkelser.

Klager har i det vesentlige anført:

Klager skulle reise fra Bergen til Rygge den 15. februar 2013 med DX678. Avgangen ble over
tre timer forsinket.

Den 24. november 2013 skulle klager på ny reise med DX677 fra Rygge til Bergen, også denne
avgangen ble over tre timer forsinket.

Klager ble ikke informert om sine rettigheter.

Klager krever standarderstatning i henhold til EU-forordning 261/2004 for hver av hendelsene.

Det vises for øvrig til klagers brev.

Danish Air Transport har i det vesentlige anført:

DX678 og DX677 ble begge forsinket som følge av tekniske feil, det vises til fremlagte tekniske
rapporter.

Forsinkelsene er ikke kompensasjonsberettiget i henhold til EU-forordning 261/2004 da
Danish Air Transports kontroll hadde tatt alle forholdsregler som med rimelighet kunne
forventes for å unngå hendelsene.

Danish Air Transport kan dessverre ikke imøtekomme klagers krav.

Det vises for øvrig til Danish Air Transports brev.

Nemnda bemerker:

Nemnda legger på bakgrunn av de foreliggende opplysninger til grunn at begge flygninger ble
forsinket med mer enn tre timer.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå forsinkelsen.

Forsinkelsen på DX678 Bergen - Rygge skyldtes en frossen drivstoffslange. Forsinkelsen på
DX677 Rygge - Bergen skyldtes en motorfeil.

Saken er forelagt Luftfartstilsynet som ikke har bemerkninger til flyselskapets beskrivelse av
de tekniske feilene eller den fremlagte dokumentasjon.

Nemnda legger på bakgrunn av de foreliggende opplysninger til grunn at feilene oppsto uten
forvarsel til tross for at rutinemessig teknisk vedlikehold var gjennomført.

I den foreliggende situasjon var det etter nemndas vurdering ikke praktisk mulig å treffe tiltak
for å unngå feilene eller kanselleringene. Kanselleringene gir derfor ikke rett til erstatning
etter EU-forordningen.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.