Vedtak i Transportklagenemnda - Fly

Sammendrag

Krav om vurdering av lovligheten til reisebyråets opptreden

Dato
14.09.2020

Saksnummer
2020-00146

Tjenesteytere
Mytrip

Klager har i det vesentlige anført

Klager skulle reise fra Lalibella til Mombasa via Addis Abeba den 27. desember 2019.
Han kjøpte enveisbillett gjennom Mytrip. Klager fikk oppgitt en pris og aksepterte denne.
Han mottok så en bekreftelse: Enveisbillett fra Lalibella til Mombasa. I henhold til vedlagt
bekreftelse betalte klager 3400 NOK.

Da klager logget inn i Mytrip sin app registrerte han imidlertid at Mytrip hadde booket
en gyldig returbillett fra Mombasa til Lalibella den 10. januar i klager sitt navn - uten å
informere klager om dette verken i bestillingsfasen eller bekreftelsen mottatt på mail. 

Klager antok umiddelbart at dette måtte skyldes en feil og antok at han hadde blitt
feilaktig belastet for skatter og avgifter tilknyttet den feilaktige returbilletten. Klager tok
kontakt med Mytrip den 1. desember, og fikk til svar at de hadde laget en tur-retur billett
for å gi klager den laveste prisen på markedet. Enveisbillett ville ha kostet mer. Klager
fikk beskjed om at han om ønskelig kunne benytte returen, og at de kunne forsikre han
om at han ikke har måttet betale noen ekstra kostnader.

Klager reagerte sterkt på Mytrip sitt svar. Han svarte at dette var uakseptabelt. Mytrip
hadde uten å høre med klager bestilt billett i hans navn, og satt klager i et dårlig lys
overfor flyselskapet. 

Klager fikk da et nytt svar fra Mytrip, hvor de forklarte hendelsen med en midlertidig
teknisk feil, men at dette ikke ville gå utover klager økonomisk.

Mytrip slettet først returbilletten etter klager hadde gjennomført sin opprinnelige
bestilling. 

Klager kan ikke vite om den ikke-bestilte returbilletten medførte ekstra skatter og avgifter
for han. Klager ønsker at Transportklagenemnda vurderer lovligheten av å bestille
billetter i kunders navn, som kunden ikke selv har bedt om.

Tjenesteyterne har i det vesentlige anført
Den 30. november 2019 booket klager en enkeltbillett fra Lalibela til Mombasa via Mytrip
sine hjemmesider. 

Mytrip sitt mål er å tilby sine reisende så lavest pris som mulig. Som et ledd i dette legges
det iblant til en returreise på bookede enkeltbilletter, da det resulterer i en bedre pris.
Klager har således ikke betalt noen ekstra skatter og avgifter grunnet denne løsningen.

Mytrip beklager at klager har fått forskjellig informasjon ved kontakt med kundeservice.
Dette vil bli videreformidlet til rett avdeling for å unngå at det skjer igjen. Da klager ikke
har stilt noen ytterligere krav enn en forklaring på hva som har skjedd anser Mytrip
saken som avsluttet.

Nemnda bemerker

I henhold til transportklagenemndforskriften § 1-3 (1) behandler nemnda "tvister"
mellom passasjerer som klager i medhold av § 1-4 og foretak som nevnt i § 1-7. I denne
saken foreligger det ingen tvist mellom klager og Mytrip, men klager har ønsket en
vurdering av lovlighet av Mytrips handling. Dette er etter nemndas oppfatning utenfor
nemndas kompetanse jf. transportklagenemndforskriften § 1-3, og saken avvises derfor i
medhold av transportklagenemndforskriften § 6-2 bokstav a).

Nemnda bemerker at klager kan kontakte Forbrukertilsynet for en mulig vurdering av
MyTrips praksis.

Vedtak

Sak avvises jf. transportklagenemndforskriften § 6-2 bokstav a).