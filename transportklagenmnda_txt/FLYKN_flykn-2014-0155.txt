Vedtak i Transportklagenemnda - Fly

Sammendrag

Krav om refusjon av utgifter grunnet kansellering.

Dato
21.10.2014

Saksnummer
155/14F

Tjenesteyter
Norwegian Air Shuttle ASA

Krav om refusjon av utgifter grunnet kansellering.

Klager har i det vesentlige anført:

Klager skulle reise fra Oslo til Stavanger den 5. desember kl. 18:55 med DY544. Flyet ble
kansellert, og det ble informert om at alle Norwegian fly på strekningen var kansellert den 5.
og 6. desember. Klager valgte derfor å kjøpe ny billett med annet selskap.

Klager krever refusjon av mellomlegget mellom opprinnelig billett og ny billett.

Norwegian har i det vesentlige anført:

DY544 ble kansellert som følge av dårlige værforhold i Nord-Europa. Det vises til fremlagt
dokumentasjon. Hendelsen var ekstraordinær og utenfor Norwegians kontroll. Klager har fått
refundert sin ubenyttede billett.

I de tilfeller hvor en uregelmessighet er forårsaket av en ekstraordinær omstendighet,
er flyselskapet unntatt fra forpliktelse til å utbetale kompensasjon. Omstendigheter som
er utenfor flyselskapets kontroll er hendelser som ikke er forårsaket av en handling eller
unnlatelse av flyselskapet. Alle krav vurderes i henhold til retningslinjer fra EU kommisjonen
vedrørende ekstraordinære omstendigheter. På bakgrunn av dette kan Norwegian ikke
imøtekomme klagers krav om refusjon av ny billett.

På samme måte som under Montreal-konvensjonen bør luftfartsselskapenes forpliktelser
være begrenset eller bortfalle i tilfeller der en hendelse er forårsaket av ekstraordinære
omstendigheter som ikke kunne vært unngått selv om alle rimelige tiltak var truffet. Slike
omstendigheter kan særlig inntreffe i tilfeller med politisk ustabilitet, værforhold som gjør det
umulig å gjennomføre flygingen, sikkerhetsrisiki, uforutsette mangler ved flysikkerheten og
streiker som påvirker driften til det transporterende selskap.

På bakgrunn av ovennevnte kan Norwegian ikke imøtekomme klagers krav.

Det vises for øvrig til Norwegians brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda legger på bakgrunn av de foreliggende opplysninger til grunn at innstillingen skyldtes
vanskelige værforhold. Nemnda er videre av den oppfatning at kansellering ikke kunne
unngås. Kanselleringen gir følgelig ikke rett til standarderstatning etter forordningen.

Nemnda bemerker at Norwegian i sitt første svar til klager (e-post av 3. februar 2014) henviser
til «Retningslinjer fra EU kommisjonen». Dette beror på en misforståelse. EU-kommisjonen
har ikke utarbeidet noen retningslinjer. Det foreligger imidlertid en foreløpig liste over
ekstraordinære omstendigheter utarbeidet av klagenemndene i EU 12. april 2013. Listen
er imidlertid kun veiledende, og dokumentet reflekterer ikke nødvendigvis enighet i alle
klagenemndene. Dokumentet er ikke godkjent av EU-kommisjonen, og kommisjonen har
uttalt at listen ikke kan anses som uttrykk for kommisjonens synspunkter.

Norwegian pliktet i den foreliggende situasjon å omrute klager snarest mulig på tilsvarende
transportvilkår til bestemmelsesstedet. Klager ble tilbudt omruting og overnatting. Klager
opplyser at han fikk beskjed om at alle Norwegian fly fra Oslo til Stavanger både den 5. og 6.
desember var kansellert. Norwegian har ikke kommentert dette og nemnda legger klagers
opplysninger til grunn

Nemnda er av den oppfatning at Norwegian i den foreliggende situasjon burde ha tilbudt
klager omruting med SAS. Nemnda viser til at det var billetter tilgjengelig, omrutingen
ville skje vesentlig tidligere og en omruting ville ikke by på merkostnader av betydning
for Norwegian (kr 3.758 for billetter, mot overnatting to personer i to døgn med mat, jf.
Norwegians tilbud).

Nemnda anbefaler at Norwegian erstatter klagers ekstrautgifter (SAS billettene minus
Norwegian-billettene).

Vedtak:

Transportklagenemnda - fly anbefaler at Norwegian erstatter klagers merutgifter.

Vedtaket var enstemmig.