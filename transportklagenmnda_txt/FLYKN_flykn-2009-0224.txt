Vedtak i Transportklagenemnda - Fly

Sammendrag

Klager krever erstatning i følge EU forordningen 261/2004
på 250 Euro som følge av kansellering av flyavgang.

Dato
24.03.2010

Saksnummer
224/09F

Tjenesteyter
SAS

Klager krever erstatning i følge EU forordningen 261/2004 på 250 Euro som følge av
kansellering av flyavgang.

Klager har i det vesentlige anført:

Klager skulle reise 21. juli 2009 fra Bergen til Madrid via København. Passasjerene fikk gå
om bord i flyet, da de satt der fikk de beskjed om at det hadde oppstått et teknisk problem.
Passasjerene måtte forlate flyet og ble ombooket til et senere fly. De kom av den grunn ca 6
timer forsinket fram til Madrid.

Klagerne fikk i ventetiden på Flesland utdelt to matkuponger à kr 100. De fikk ingen
informasjon om sine rettigheter.

SAS har i det vesentlige anført:

SAS viser til at SK2861 fra Bergen til København ikke ble kansellert, men forsinket som følge av
tekniske problemer, SAS har vedlagt rapport.

SAS beklager at klager har blitt informert om at det var en kansellering, da det var en
forsinkelse.

Klager ble ombooket til sitt bestemmelses sted og fikk «care» som man har krav på ved
forsinkelser.

SAS avslår klagers krav da klager ikke er berettiget til kompensasjon iht. EU forordningen da
dette var i forbindelse med en forsinkelse.

Nemnda bemerker:

Nemnda legger på bakgrunn av de foreliggende opplysninger til grunn at flyet fra Bergen ble
forsinket pga en teknisk feil. Passasjerene som hadde videreforbindelse ut fra København ble
ombooket til andre avganger. De øvrige passasjerer oppretthold sin opprinnelige avgang og
ankom København forsinket.

Forsinkelse gir ikke rett til standardkompensasjon etter EU forordning 261/2004.
Standarderstatning ytes kun ved kanselleringer og nektet ombordstinging. Klagerne har etter
dette ikke rett til erstatning etter EU forordningen.

Forsinkelsen var på over to timer. SAS skulle i henhold til forordningens artikkel 14 gitt
klagerne en skriftlig melding om bestemmelsene om erstatning og assistanse i henhold til
forordningen. Slik informasjon ble ikke gitt.

Nemnda finner ikke å kunne anbefale at klagerne gis medhold i sitt krav om erstatning.

Vedtak:

Flyklagenemnda finner ikke å kunne anbefale at klagerne gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, leder

Elise Korsvik, Forbrukerrådet

Sverre Åril, Forbrukerombudet

Vibeke Krogh Erikstad, Norwegian Air Shuttle ASA

Rolf Forsdahl, Reiselivsdirektør, HSH