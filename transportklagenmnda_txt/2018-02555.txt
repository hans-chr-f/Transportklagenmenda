Vedtak i Transportklagenemnda - Fly

Sammendrag

Krav om standarderstatning ved kansellering

Dato
15.08.2019

Saksnummer
2018-02555

Tjenesteytere
Aeroflot

Klager har i det vesentlige anført

Klager skulle reise fra Oslo til Moskva med SU2175 kl. 13.05 og videre med SU0232 kl.
19.50 fra Moskva til Dehli  den 7. februar 2018. Flyvningen fra Oslo ble kansellert og
klager måtte kjøpe en ny og dyrere billett for å komme seg til Dehli. Klager krever 600
euro i standarderstatning i henhold til EU-forordning 261/2004 for kanselleringen.

Tjenesteyterne har i det vesentlige anført
Aeroflot har ikke avgitt uttalelse til nemnda. 
Til klager har Aeroflot svart at SU2175 den 7. februar 2018 ble kansellert som følge
av teknisk svikt. Passasjerene fikk tilbud om å bli omrutet til neste flyvning, men
klager valgte å ikke reise videre med Aeroflot. I henhold til § 227 i Federal Aviation
Rules  “Common Rules for Air Transportation of Passengers, Baggage and Cargo and
Requirements for Servicing Passengers, Consignors and Consignees” as set by Order
No. 82 of the Ministry of Transport of the Russian Federation dated June 28 2007, har
Aeroflot refundert den ubrukte billetten til klager.

Aeroflot finner ikke grunnlag for å imøtekomme klagers krav om erstatning.

Nemnda bemerker

Flyselskapet Aeroflot har tross oppfordring ikke avgitt uttalelse til nemnda. Nemnda
treffer vedtaket på grunnlag av opplysningene som er fremkommet tidligere i saken, jf
transportklagenemndforskriften § 5-3 tredje ledd.

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf EU-forordning 261/2004 artikkel 5 og 7. 

Teknisk feil er som regel ikke en ekstraordinær omstendighet som fritar flyselskapet
fra plikten til å betale standarderstatning, jf EU-domstolens avgjørelse av 17.09.2015
Corina van der Lans - KLM (C-257/14) og Kommisjonens veileder av 15.06.2016
punkt 5.2. Unntakene er fabrikasjonsfeil, skader på flyet på grunn av sabotasje eller
terrorhandlinger, og videre ved birdstrike, lynnedslag og foreign object damage.

Aeroflot har som nevnt ikke avgitt uttalelse til nemnda. Selskapet har følgelig ikke
godtgjort at forsinkelsen skyldtes en ekstraordinær omstendighet som ikke kunne vært
unngått. Klager har etter nemndas syn derfor krav på standardkompensasjon på 600
euro.

Vedtak

Transportklagenemnda - fly anbefaler at Aeroflot betaler standarderstatning til klager
med 600 euro.