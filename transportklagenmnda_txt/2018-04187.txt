Vedtak i Transportklagenemnda - Fly

Sammendrag

Krav om standarderstatning for kansellert flyvning.

Dato
08.10.2019

Saksnummer
2018-04187

Tjenesteytere
SAS

Klager har i det vesentlige anført

Klager skulle reise fra Longyearbyen den 8. november 2018 kl. 14.45 med SK4425 via
Tromsø med ankomst Oslo kl. 19.00. Flyet ble kansellert på grunn av dårlig vær i Tromsø.
Klager aksepterer at dårlig vær ikke gir rett til erstatning for kansellert reise. Klager ble
omrutet til SK6301 med avgang den 9. november. Denne flyvningen ble kansellert som
følge av teknisk feil på flyet. Klager ble igjen ombooket og reiste fra Longyearbyen den
10. november. 

Klager krever standarderstatning i henhold til EU-forordning 261/2004 og mener SAS ikke
kan henvise til værforhold ved klagers opprinnelige flyvning den 8. november når det
gjelder kanselleringen av SK6301 den 9. november.

Tjenesteyterne har i det vesentlige anført
Klager var opprinnelig booket på rute SK4425 mellom Longyearbyen og Oslo
den 8. november 2018. Maskinen som var satt opp til å fly klagers flyvning hadde
registreringsnummer LN-RRL. Denne maskinen var programmert til å fly en såkalt
transitflyvning fra Oslo til Longyearbyen via Tromsø. Dette betyr at flyet skulle gjøre en
mellomlanding i Tromsø for å ta av passasjerer som ikke skulle helt til Longyearbyen, og
få på eventuelle nye. Flyet måtte imidlertid omdirigeres til Evenes på grunn av dårlig vær
i Tromsø. Det vises til fremlagt dokumentasjon og METAR rapport.

Da flyvningen fra Oslo via Tromsø til Longyearbyen i utgangspunktet er ganske lang,
ble det etter omdirigeringen nødvendig å regne på arbeidstiden til besetningen. Man
kom til at forsinkelsen på grunn av omdirigeringen til Evenes, ville føre til at de ikke
rakk å fly opp til Svalbard og så ned til Oslo igjen før de gikk utover sin maksimalt
tillatte arbeidstid. En av utfordringene var at flyet uansett måtte til Tromsø, både for å
slippe av passasjerer som skulle av i Tromsø, ta på nye passasjerer, samt gjennomføre
passkontroll av samtlige passasjerer som skulle til Longyearbyen. På returen fra

Longyearbyen måtte de har gjort akkurat det samme. Det avgjørende var likevel
ventetiden i Evenes hvor flyet og besetning stod på bakken i drøye to timer i påvente av
bedre vær og mulighet for å lande i Tromsø. SAS kan ikke kontrollere været, herunder
landingsforhold i Tromsø. Det er på grunn av disse værforholdende at besetningen gikk
ut på arbeidstid, og SAS har heller ingen mulighet til å gå utenom disse bestemmelsene.
Grunnårsakene til kanselleringen er dermed klart ekstraordinære omstendigheter etter
forordningen, og SAS er ikke pliktige til å betale ut erstatning.

Det ble besluttet å sette opp en ekstraflyvning til Svalbard. Denne maskinen - med
registreringsnummer LN-RRK- fløy dermed de passasjerene som opprinnelig skulle vært
i Longyearbyen opp til Svalbard, for så å ta med passasjerene som stod fast der hjem
igjen. Under siste fasen av landingen i Longyearbyen oppdaget imidlertid pilotene at
høyderoret ikke fungerte som det skal, og at det var blitt «tregt». Dette kan skyldes flere
ting, og man tror i dette tilfellet at det var is og/eller frostvæske som var frosset fast på
kontrollene som styrer roret. Teknikerne som utførte en inspeksjon fant ikke noe og
kunne dermed ikke konkludere med det ene eller andre. Det ble likevel funnet spor av
fuktighet, og man har derfor en teori om at dette kan stamme fra deicing væske som ble
spylt over flyet før avgang fra Oslo. Det var med andre ord ikke en klar teknisk feil med
flyet som SAS kunne kontrollert. Feilen oppsto plutselig, selv om alle rutiner har vært
fulgt. SAS har videre tatt kontakt med Boeing for å få klarhet i hva som skjedde. Boeing
har imidlertid ikke rukket å svare SAS før utløpet av fristen for innsendelse av tilsvar. 

SAS kan ikke imøtekomme klagers krav om standarderstatning i dette tilfellet.

Nemnda bemerker

Klagers flyvning SK4425 fra Longyearbyen til Oslo via Tromsø den 8. november 2018
ble kansellert. Klager ble omrutet til ny avgang et døgn senere med SK6301, men også
denne avgangen ble kansellert. Klager ble booket om på nytt til samme avgang den 10.
november og ankom Oslo to døgn forsinket. 

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7.

Flyselskapet SAS har opplyst at det var værforhold som var årsaken til at SK4425
ble kansellert, og dokumentert med METAR og logger som beskriver hendelsen.
Nemnda mener at SAS har godtgjort at verken kanselleringen eller de ekstraordinære
omstendighetene kunne vært unngått selv om alle rimelige tiltak var truffet.
Dokumentasjonen viser at klagers flygning ble kansellert som følge av tett tåke.
Kanselleringen gir således ikke rett til standarderstatning etter EU-forordningen. 

Spørsmålet for nemnda er om klager har krav på standarderstatning for flere
uregelmessigheter på samme reise. Nemnda påpeker at i henhold til EU-kommisjonens
tolkningsveiledning til forordningen av 15. juni 2016 har passasjerene rett til ytterligere
standarderstatning dersom omrutingsflyvningen blir kansellert eller forsinket. Følgende
fremgår av nest siste avsnitt under punkt 4.2:

"Enhver ny ret til kompensation i henhold til artikel 7 gælder for den omlagte flyavgang,
der er accepteret i henhold til artikel 8, stk. 1, litra b eller c, hvis den også aflyses eller
er forsinket ved ankomst (se afsnit 4.4.11). Kommisjonen anbefaler, at mulighetene
beskrives klart for passagerer, når bistand skal ydes."

SAS har opplyst at kanselleringen av SK6301 ble forårsaket av tekniske problemer.
Teknisk feil er som hovedregel ikke en ekstraordinær omstendighet som fritar
flyselskapet fra plikten til å betale standarderstatning, jf EU-domstolens avgjørelse
av 17.09.2015 Corina van der Lans - KLM (C-257/14) og Kommisjonens veileder av
15.06.2016 punkt 5.2. Unntakene er fabrikasjonsfeil, skader på flyet på grunn av
sabotasje eller terrorhandlinger, og videre ved birdstrike, lynnedslag og foreign object
damage.

SAS har ikke fremlagt noen dokumentasjon på at den tekniske feilen ble forårsaket av
noen av ovennevnte punkter, selskapet har følgelig ikke godtgjort at kanselleringen
skyldtes en ekstraordinær omstendighet som ikke kunne vært unngått. 

Nemndas flertall - leder og forbrukerrepresentantene -  anbefaler etter dette at SAS
utbetaler 400 euro til klager. 

Mindretallet - bransjerepresentantene - har en annen oppfatning og mener at disse
retningslinjene ikke er bindende i EU-retten. Det finnes ingen EU-dommer som
omhandler 261/2004 hvor disse er nevnt.

Vedtaket er fattet med den dissens som fremgår over.

Vedtak

Transportklagenemnda - fly anbefaler at SAS utbetaler 400 euro til klager.