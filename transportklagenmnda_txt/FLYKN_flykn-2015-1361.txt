Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
12.07.2016

Saksnummer
1361/15F

Tjenesteyter
Norwegian Air Shuttle ASA

Klager har i det vesentlige anført:

Klager skulle reist fra Ålesund til Oslo den 14. jul 2015 kl. 07:00 med DY401 og Oslo til Roma
14. juli 2015 kl. 08:45 med DY1872.

Flyet fra Ålesund ble kansellert. Klager ble omrutet og kom frem til Roma en dag forsinket.

Klager krever standarderstatning 400 euro per person i henhold til EU-forordning 261/2004.

Det vises for øvrig til klagers brev.

Norwegian har i det vesentlige anført:

DY401 fra Ålesund til Oslo 14 juli 2015 ble kansellert grunnet fugl i motoren, dette oppstod
på avgangen før, under flygningen til Ålesund. Flyet måte gjennomgå inspeksjon, noe som er
pålagt.

Berørte fikk forpleining i ventetiden. Norwegian tilbød klager ny flygning til Oslo senere
samme dag samt overnatting og drikke i Oslo under ventetiden. Ny flygning fikk klager dagen
etter til Roma.

I de tilfeller hvor en uregelmessighet er forårsaket av en ekstraordinær omstendighet, er
flyselskapet unntatt fra forpliktelse til å utbetale kompensasjon. I henhold til EU-forordning
261/2004 artikkel 5(3) skal et transporterende flyselskap ikke være pålagt å betale erstatning
i samsvar med artikkel 7, dersom det kan godtgjøre at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Omstendigheter som er utenfor flyselskapets kontroll er hendelser som ikke er forårsaket av
en handling eller unnlatelse av flyselskapet.

Norwegian kan ikke imøtekomme klagers krav om standarderstatning i henhold til EU-
forordning 261/2004.

Det vises for øvrig til Norwegians brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Nemnda legger på bakgrunn av de foreliggende opplysninger til at kanselleringen av
DY401skyldtes nødvendig ettersyn/reparasjon etter kollisjon med fugl. Kollisjon med fugl må
etter nemndas vurdering anses som en ekstraordinær omstendighet i forordningens forstand.
Nemnda finner det videre godtgjort at kanselleringen ikke kunne ha blitt unngått selv om
alle rimelige tiltak var truffet. Kanselleringen gir etter dette ikke rett til standarderstatning.
Nemnda finner følgelig ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.