Vedtak i Transportklagenemnda
- Kollektivreiser

Sammendrag

Krav om frafall av ilagt gebyr som følge av manglende billett.

Dato
16.02.2018

Saksnummer
2017-02871

Tjenesteytere
Ruter

Klager har i det vesentlige anført

Klager ble ilagt gebyr på bussen fra Tollboden 2. november 2017 siden han ikke kunne
vise gyldig billett. 

Klager viser til at han ikke hadde kjennskap til billettsystemet i Oslo, og at han heller ikke
hadde kjennskap til hvordan han skulle kjøpe billett på bussen fordi Ruter har for dårlig
informasjon. 

Klager krever derfor at Ruter frafaller det ilagte gebyret.

Tjenesteyterne har i det vesentlige anført
Ruter viser til henvendelse fra klager angående gebyr han fikk på bussen den 1.
november 2017. Gebyret ble ilagt fordi det ikke ble fremvist noen gyldig
billett.

Videre viser Ruter til vedlagt svar til klager i denne saken.

Ved klagers første henvendelse til Ruter hevdet klager at han ikke hadde vært tilstede i
kontrollen, og at noen hadde misbrukt hans personalia.
Da Ruter svarte at det ble fremvist legitimasjon i kontrollen, endrer klager forklaringen
til at han er ukjent med systemet og ikke visste hvordan han skulle skaffe seg billett. En
forklaring som for øvrig ble gitt til kontrollørene også.

Som kunde så plikter du å betale for deg når du reiser med kollektivtransport. Dette
innebærer også at man må sette seg inn i hvordan systemet fungerer.

Klager reiste fra Tollboden, altså fra Jernbanetorget. Dette er det stedet med størst
tetthet av salgssteder for billett. Hvis man er usikker på hvordan billettsystemet fungerer,
så man ta kontakt med føreren, som forøvrig også selger billetter.

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble ved kontroll på buss nr. 83 den 2. november 2017 ilagt gebyr som følge av at
han ikke kunne vise gyldig billett. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner. 

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig. 

Klager kunne ved kontrollen ikke vise billett. Vilkårene for å ilegge gebyr er således
oppfylt. 

Klager har vist til at han bor utenbys og bare var på besøk i Oslo.  Han var usikker på
hvordan han skulle kjøpe billett. 

Nemnda bemerker at det er den reisendes ansvar å gjøre seg kjent med hvordan man
kjøper billett. Nemnda har i sin praksis lagt til grunn at dette også gjelder om man ikke
har erfaring med å reise der man måtte befinne seg/ på aktuell strekning mv.

Det foreligger ingen opplysninger om at klager hadde gjort forsøk på å orientere seg
om de forskjellige mulighetene for å kjøpe billett. Han tok heller ikke kontakt med
bussføreren. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.