Vedtak i Transportklagenemnda - Fly

Sammendrag

Krav om standarderstatning grunnet ruteendring.

Dato
23.06.2017

Saksnummer
2016-00696

Tjenesteytere
Supersaver

Klager har i det vesentlige anført

Klager skulle reise fra Bergen til Lisboa t/r 14. - 21. mai 2016. Reisen ble bestilt hos
Supersaver den 10. januar. Flyselskapet utførte deretter flere ruteendringer på
bestillingen, første gang den 18. januar, deretter den 21. januar. Først den 2. mai, under
to uker til avreise, ble klager informert om disse ruteendringene. Han stiller seg kritisk til
at Supersaver ikke informert klager på et tidligere tidspunkt. Etter utallige henvendelser
til Supersaver endte klager opp med en rute via Oslo på utreisen som krevde overnatting,
samt en retur med åtte timers venting i København.

Klager viser til vedtak i sak 474/12F som har vært til behandling i flyklagenemnda. Her
kommer det frem at formidlere av flybilletter plikter, som mellomledd mellom flyselskap
og passasjer, å videreformidle informasjon fra flyselskapene så raskt som mulig. Det er
ikke gjort i dette tilfellet, og klager endte opp med en svært utilfredsstillende reiserute. 

Klager krever standarderstatning 400 euro per person i henhold til EU-forordning
261/2004, samt refusjon av utgifter til mat og drikke på flyplassen i København på
returen, kroner 1 131. 

Det vises for øvrig til klagers brev.

Tjenesteyterne har i det vesentlige anført
Supersaver er en formidler av flybilletter, og er ikke ansvarlig for utførelsen av selve
flyreisen, ruteendringer eller lignende. Klagers bestilling ble utsatt for en rekke
ruteendringer, han ble informert per e-post den 3. mai. Klager godkjente til slutt en rute
via Oslo på utreisen, og via København på returen. 

I henhold til Supersavers regler og vilkår som klager har krysset av for å ha lest, kommer
det frem at Supersaver ikke kan holdes ansvarlig for merkostnader som følge av
ruteendringer.  I dette tilfellet er det TAP Portugal som flyselskap som må holdes
ansvarlig. 

Supersaver har av godvilje refundert klagers utgifter kroner 1 131, men kan ikke
imøtekomme hans krav om standarderstatning.

Nemnda bemerker

Ruteendring forekommer hos de fleste flyselskap fra tid til annen. En ruteendring som
her, innebærer kansellering av en avtalt flygning, jf EU-forordning 261 / 2004 artikkel 2
bokstav l). Kansellering gir grunnlag for standarderstatning etter artiklene 5 og 7 med
mindre flyselskapet kan bevise at passasjeren har fått informasjon om endringen minst 2
uker før planlagt avgangstid. Dette gjelder enten flyreisen er kjøpt direkte fra flyselskapet
eller fra en formidler, jf EU-domstolens dom av 11.05.2017 (Krijgsman - SLM). 

Det er flyselskapene som er ansvarssubjekter etter forordningen. Formidlere av
flybilletter vil kunne bli holdt ansvarlig for tap som følge av mangelfull formidling av
informasjon på alminnelig erstatningsrettslig grunnlag. Hvis formidleren er årsaken til
at passasjeren ikke har fått varsel om kansellering minst 2 uker i forveien, følger det av
Krijgsman-dommen at flyselskapet kan kreve regress hos formidleren.  

Klageren har kjøpt flybillettene med flyselskapet TAP Portugal gjennom formidleren
Supersaver. 

Det ser ikke ut til å være omtvistet at TAP Portugal ga informasjon om de aktuelle
kanselleringene mer enn 2 uker i forveien til Supersaver, og at Supersaver ga denne
informasjonen videre til klageren mindre enn 2 uker i forveien. Videre foreligger det
ingen holdepunkter for at klageren har fått informasjon om kanselleringene mer enn 2
uker i forveien fra annet hold. 

For nemnda kan det dermed se ut til at klageren ikke har fått varsel om kanselleringene
i tide på grunn av forhold hos Supersaver. I så tilfellet kan klageren kreve
standarderstatning fra TAP Portugal som flyselskapet kan kreve erstattet fra Supersaver.

TAP Portugal er ikke blitt gitt anledning til å uttale seg. 

Nemnda anbefaler etter dette at Supersaver enten formidler et mulig krav på
standarderstatning til TAP Portugal eller - kanskje mest nærliggende - forskutterer
en regress ved å utbetale standarderstatningen direkte til klageren. På grunn av
reiseavstanden utgjør standarderstatningen 400 euro per person (til sammen 2
personer). 

Ved kansellering plikter flyselskapet videre å tilby refusjon / omruting, jf forordningen
artikkel 8, og forpleining, jf artikkel 9. 

Partene ser ut til å være enige om at klageren og følget har rett til å få erstattet utgifter
til mat og drikke med 1 131 kroner fordi omrutingen ble ugunstig etter det sene varselet,
og at Supersaver skal betale dette beløpet. Partene ser derimot ut til å være uenige om
Supersaver har gjort dette. 

Nemnda anbefaler at Supersaver betaler dette beløpet hvis dette ikke allerede er gjort.

Vedtak

Transportklagenemnda - fly anbefaler at Supersaver enten formidler et mulig krav
på standarderstatning til TAP Portugal eller forskutterer en regress ved å utbetale en
standarderstatning på 400 euro per person. Transportklagenemnda - fly anbefaler også
at Supersaver erstatter klagerens utgifter til mat og drikke med 1 131 kroner hvis dette
ikke allerede er gjort.