Vedtak i Pakkereisenemnda

Sammendrag

Krav om prisavslag grunnet leilighetens beliggenhet og utsikt.

Dato
16.11.2016

Saksnummer
159/16P

Tjenesteyter
Apollo Reiser AS

Saken gjelder:

Krav om prisavslag grunnet leilighetens beliggenhet og utsikt.

Klager har i det vesentlige anført:

Klager bestilte en ukes reise for 1 person med innkvartering i en 2-romsleilighet med balkong
på The Residence i Split, Kroatia, i perioden 21.05.16 - 28.05.16.

Klager valgte The Residence da dette skulle være et stille område hvor klager kunne slappe av
uten for mye bråk. Klager ønsket å nyte sitt medbrakte lesestoff på balkongen, med litt utsikt
og sol.

Men fra klagers balkong var det ingen utsikt. Klager så bare rett i en fjellvegg, som var ca. 3
meter fra balkongen og det var minimalt med sollys pga. flere store trær. Klager mener at
beskrivelsen av utsikt fra rommet er misvisende i forhold til bildene vist på Apollos nettsider.

Klager ringte Apollos representant om muligheten for å bytte rom. Han fikk til svar at hun
skulle prøve neste dag. Klager snakket med henne neste dag, men det var ikke mulig å bytte
leilighet på hotellet.

Guiden skulle forsøke å finne rom på andre hotell, men ga utrykk at dette kunne bli dyrt.
Klager syntes han hadde betalt nok for reisen. I og med at det var usikkert hvor mye mer han
måtte betale, valgte klager å ikke forfølge saken videre.

Klager krever 50% reduksjon i prisen.

Det vises for øvrig til klagers brev.

Apollo har i det vesentlige anført:

Klager hadde håpet og forventet å få en balkong med utsikt og sol, men fikk ikke det. Apollo
har forståelse for skuffelsen dette medførte, men viser samtidig til informasjon fra sin
hjemmeside om «rommets/leilighetens beliggenhet i hotellet»:

«Rom/leiligheter kan ha forskjellig beliggenhet, der noen ligger bedre til enn andre hva gjelder
utsikt, sol og eventuelle forstyrrelser. Mindre attraktiv beliggenhet berettiger ikke til prisavslag.
Ved at vi på forhånd ikke kan forutsi hvor i hotellet innkvarteringen vil bli, kan vi f.eks. ikke
garantere morgensol/kveldssol o.l.»

I beskrivelsen av hotellet er det ikke opplyst at rommene/leilighetene har spesiell utsikt. Det er
heller ikke mulig å bestille dette. I hotellbeskrivelsen vises også noen av bildene av hotellet at
det er svært mye vegetasjon rundt hotellet. Som det fremgår av klagers billett, hadde han ikke
bestilt noen spesiell utsikt. Apollo kan ikke se at klager har fått feil type leilighet selv om Apollo
er enig med klager i at utsikten fra hans balkong ikke var den beste.

Klager kontaktet Apollos personale for å be om å få bytte rom, men hotellet var dessverre helt
fullbooket denne perioden. Det ble foreslått at de kunne se på andre hotellalternativer, men
dette valgte klager å takke nei til.

Alminnelige vilkår for pakkereiser gir grunnlag for kompensasjon ved mangler. Apollo
kan dessverre ikke se at det er levert feil produkt eller er mangler som gir grunnlag for
kompensasjon i dette tilfellet.

Det vises for øvrig til brev fra Apollo.

Nemnda bemerker:

I medhold av Alminnelige vilkår for pakkereiser punkt 1, anses avtalen mellom partene inngått
ved bekreftet bestilling.

I medhold av punkt 2 omfatter avtalen pakkereisen slik den fremgår av bestilling og
bekreftelse og reisebevis eller lignende dokument. For øvrig omfatter avtalen også
arrangørens eventuelle individuelle betingelser. Videre er opplysninger arrangøren har gitt
i kataloger, brosjyrer eller lignende en del av avtalen med mindre de må antas å være uten
betydning for kundens kjøp av den aktuelle pakkereise.

Det fremgår av den vedlagte billetten at det ikke er bestilt noen spesiell beliggenhet for
leiligheten. I medhold av arrangørens reisevilkår, som er sitert ovenfor, er det da ikke
garantert noen spesiell beliggenhet. Tvert i mot er det fremhevet at noen av leilighetene vil
ha en mindre attraktiv beliggenhet enn andre. Nemnda er enig med klageren i at utsikten fra
hans balkong var dårlig, men kan, på bakgrunn av de forbehold som er tatt ovenfor, ikke se at
det berettiger til prisavslag.

Vedtak:

Pakkereisenemnda kan ikke anbefale at det blir gitt prisavslag i dette tilfellet.

Vedtaket er enstemmig.