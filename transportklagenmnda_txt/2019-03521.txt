Vedtak i Transportklagenemnda - Fly

Sammendrag

Krav om refusjon av billetten eller annen type
erstatning som følge av nektet ombordstigning.

Dato
16.09.2020

Saksnummer
2019-04697

Tjenesteytere
Norwegian Air Shuttle

Klager har i det vesentlige anført

Klager og en medpassasjer skulle reise med D85020 fra Malaga til Oslo den 25.
oktober 2019. Klager anfører at de ble forsinket ved innsjekkingen av bagasjen og i
sikkerhetskontrollen som følge av lang kø. Klager anfører at de var på flyplassen kl.
05.30. Flyet til Oslo skulle gå kl. 06.55. Klager anfører at de hørte at de ble ropt opp over
høyttaleranlegget da de sto like ved en bank og derfor ba om at det ble gitt beskjed om
at de var på vei til flyet. Klager oppgir at han er nylig hofteoperert og derfor ikke kan
løpe. Reisefølget kom seg til gaten, men der slapp de ansatte ifølge klager kun inn to
personer som satt og ventet på restplass.

Klager anfører at de spurte om de også fikk slippe inn på flyet, siden klokken ikke var
mer enn ca. 06.45, men de ble nektet ombordstigning, og bagasjen deres ble lempet av
flyet. Klager anfører at de var nødt til å reise hjem den dagen, slik at de måtte bestille nye
billetter via Zurich, noe som kostet rundt 11000 kroner.

Klager krever refusjon av flybillettene som de ikke fikk brukt, pålydende 5941 kroner.

Tjenesteyterne har i det vesentlige anført
Klager krever refusjon av ubrukte Norwegian-billetter.

Årsaken til at klager ikke fikk reise på denne avgangen var at passasjeren ikke møtte opp
ved gaten innen fristen for ombordstigning.

Ifølge EU-forordning 261/2004 er nektet ombordstingning definert på følgende vis: «(j)
'denied boarding' means a refusal to carry passengers on a flight, although they have
presented themselves for boarding under the conditions laid down in Article 3(2), except
where there are reasonable grounds to deny them boarding, such as reasons of health,
safety or security, or inadequate travel documentation;»

Klager har oppgitt at han møtte opp ved gaten klokken 06.45. Dette stemmer også
overens med Norwegians interne rapporter. Planlagt avgangstid for flyvingen var 06.55.
Passasjeren har begrunnet forsinkelsen med kø i sikkerhetssjekken. Dette er forhold som
er utenfor flyselskapets kontroll, og vil ikke påvirke selskapets ansvar overfor passasjen i
dette tilfellet.

I Norwegians vilkår, som klager har godkjent ved bestilling av billetter på Norwegians
hjemmeside, informeres det om at bestillingen vil bli kansellert, og at flyet aldri vil bli
holdt igjen, for passasjerer som ikke innfinner seg i tråd med fristene som er oppført på
Norwegians nettsider. Det kommer klart fram i Norwegians regelverk, som er tilgjengelig
på Norwegians nettsider, at passasjerene må møte opp til ombordstigning senest 20
minutter før avgang. Det er passasjerens eget ansvar å møte opp ved gaten i henhold til
Norwegians vilkår, og passasjeren er nærmest til å bære risikoen for avvik fra dette.

På bakgrunn av ovenstående kan ikke klagers krav om refusjon av billettkostnaden
imøtekommes.

Nemnda bemerker

Nemnda legger til grunn at klager møtte opp ved gaten ti minutter før flyets avgang og
derfor ble nektet ombordstigning.

Det fremgår av Norwegians vilkår, som passasjerene må godta ved kjøp av flyreiser
hos Norwegian, at passasjerene må møte opp ved gaten for ombordstigning senest
20 minutter før avgang. Det er passasjerens eget ansvar å møte opp til innsjekking og
ombordstigning i god tid før flyets avgang. Nemnda kan ikke se at Norwegian er ansvarlig
for forsinkelsene som oppsto for klager i forbindelse med innsjekking av bagasje eller
sikkerhetskontrollen. Nemnda anbefaler ikke at klager gis refusjon av den ubrukte
billetten eller erstatning på annet grunnlag.

Vedtak

Transportklagenemnda-fly anbefaler ikke at klager gis medhold.