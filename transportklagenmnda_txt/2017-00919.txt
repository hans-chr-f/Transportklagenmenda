Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
11.01.2018

Saksnummer
2017-00919

Tjenesteytere
SAS

Klager har i det vesentlige anført

Klager skulle reise fra Trondheim til Alta via Tromsø fredag den 17. februar 2017 kl 19.05.
SK4576 fra Trondheim til Tromsø ble omdirigert til Bodø grunnet dårlige værforhold.
Klager fikk utgifter til overnatting i Bodø.

Klager krever standarderstatning 250 euro per person i henhold til EU-forordning
261/2004. Videre krever klager refusjon av utgifter til overnatting, 74 euro.

Tjenesteyterne har i det vesentlige anført
SK4576 ble omdirigert til Bodø grunnet dårlige værforhold i Tromsø, det vises til fremlagt
dokumentasjon. 

Det ble satt opp ekstrafly fra Bodø til Tromsø dagen etter, men da det ikke fantes
avganger videre fra Tromsø til Alta lørdag 18. februar, ble klager booket om til Bodø-
Gardermoen om kvelden den 18. og videre til Alta morgenen etter kl 10.25. Klager og
hennes reisefølge fikk dekket overnatting på Gardermoen, og SAS har refundert klagers
utgifter til overnatting i Bodø.  

Hendelsen er ikke kompensasjonsberettiget i henhold til EU-forordning 261/2004, da
årsaken var ekstraordinære omstendigheter utenfor SAS' kontroll. 

SAS har refundert klagers utgifter til overnatting, men kan ikke imøtekomme hennes krav
utover dette.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf EU-forordning 261/2004 artikkel 5 og 7. 

Værforhold som påvirker flytrafikken ved at det ikke er mulig å lande / ta av, kan være en
ekstraordinær omstendighet som medfører at den reisende ikke har krav på erstatning.
Dette må vurderes konkret.  

Nemnda finner det godtgjort at klagerens flygning SK4576 fra Trondheim til Tromsø ble
kansellert på grunn av ekstraordinære omstendigheter som ikke kunne vært unngått selv
om alle rimelige tiltak var blitt truffet: 

SAS har fremlagt dokumentasjon som viser at klagerens flygning ble omdirigert til Bodø
da landing i Tromsø ikke var forsvarlig grunnet værforholdene. Værforholdene kunne
ikke vært unngått. 

Slik nemnda ser det kunne heller ikke kanselleringen vært unngått. Dokumentasjonen
viser at værforholdene i Tromsø den aktuelle dagen, førte til flere kanselleringer.     

Nemnda ser heller ikke holdepunkter for at SAS ikke har oppfylt omrutingsplikten. SAS
har opplyst at det ikke var mulig å ombooke klager på et tidligere tidspunkt da det ikke
fantes avganger til klagers endelige bestemmelsessted samme kveld eller påfølgende
dag som var en lørdag. 

Det er etter dette ikke grunnlag for erstatning.

Vedtak

Transportklagenemnda - fly anbefaler ikke at klageren gis medhold.