Vedtak i Transportklagenemnda - Fly

Sammendrag

Krav om standarderstatning ved forsinkelse.

Dato
21.03.2017

Saksnummer
2016-00520

Tjenesteytere
Norwegian

Klager har i det vesentlige anført

Klager skulle reise fra Oslo lufthavn (OSL) til Madrid (MAD) med Norwegians flyvning
D85415 20. mars 2016. Flyvningen ble kansellert, og klager ble booket om til DY804 til
Stockholm (ARL) og videre med D85409 til Madrid to dager senere, 22. mars 2016. 

Avgangen fra Oslo til Stockholm gikk som planlagt, men flyvningen fra Stockholm til
Madrid ble forsinket med over fem timer. Klager fikk forskjellige opplysninger om
årsaken til forsinkelsen. Handlingagenten på flyplassen i Stockholm opplyste om at
forsinkelsen skyldtes sykdom bant personalet, Norwegians kundeservice informerte
om tekniske problemer, mens kapteinen på flyet sa at kabinpersonalet måtte ha sin
lovpålagte hvile. 

Klager anfører at Norwegians anførsler om flyvelederstreik i Frankrike ikke kan føre frem.
Det er ikke nødvendig å fly over Frankrike for å komme seg fra Stockholm til Madrid.
Streiken var dessuten over ni og en halv time før opprinnelig planlagt avgang. Det var
kjent allerede søndag 20. mars hvor lenge streiken ville vare. Klager anfører at de satt
elleve timer på flyplassen i Stockholm, og at ingen andre flyvninger ble forsinket eller
innstilt denne dagen, med unntak av Brussel som følge av terror på flyplassen. 

Klager krever standardkompensasjon på 400 euro pr. person, totalt 1 600 euro, i henhold
til EU-forordning 261/2004, på bakgrunn av de ovennevnte forhold.

Tjenesteyterne har i det vesentlige anført
Klager opplevde to uregelmessigheter på sin reise til Madrid. 

Vedrørende D85415 fra Oslo til Madrid 20. mars 2016: 

Norwegians flyvning D85415 fra Oslo til Madrid 20. mars 2016 ble kansellert som følge av
streik blant franske flyveledere. Flyselskap i hele Europa ble påvirket av denne streiken.
Flyvninger som hadde rute i eller gjennom det franske luftrom ble kansellert eller
forsinket grunnet slots gjennom hele dagen. Norwegian viser til fremlagt Movement Log
og melding fra operasjonssentralen. 

Streiken påvirket all lufttrafikk i Europa og statuerer derfor en omstendighet som ikke
kan bli påvirket av flyselskap, og derfor kan heller ikke flyselskap anses ansvarlig. Dette
synet kommer frem i en dom i en tysk domstol (X ZR 121/13).

Klager anfører at Norwegian ikke kan benytte seg av flyvelederstreik som et argument for
kanselleringen. Å få tilpasset en ny flyrute like før avgang er ikke enkelt. Alle flyselskap
har egne ruter å fly, og i dette tilfellet skulle flyet gjennom fransk luftrom. Dersom alle
fly som skulle passere gjennom fransk luftrom fikk omdirigert sine ruter, ville dette bli
svært trøblete for luftrommet i Europa, da det er tale om svært mange flyvninger. Hadde
det vært en mulighet for å endre reiserute, ville følgelig Norwegian benytte seg av denne
muligheten.

Flyselskapet er unntatt fra forpliktelsene til å betale kompensasjon eller ekstrautgifter
dersom uregelmessigheten er forårsaket av en ekstraordinær omstendighet. Hendelser
som ikke er forårsaket av en handling eller unnlatelse fra flyselskapet må anses for å
være ekstraordinære omstendigheter. Alle krav vurderes i henhold til EU-kommisjonens
retningslinjer om ekstraordinære omstendigheter. 

Flyselskapene er unntatt fra videre kompensasjon hvis forsinkelsen er under 3 timer eller
årsaken til forsinkelsen er ekstraordinære omstendigheter utenfor flyselskapets kontroll
som forhindrer flyvningen, jf. EU-domstolens dom i C-402/07 (Sturgeon-dommen). 

Flyvelederstreik i Frankrike er utenfor flyselskapets kontroll. Klager ble booket om til
første tilgjengelige avgang. Norwegian avviser følgelig klagers krav om EU-kompensasjon
for denne flyvningen. 

Vedrørende D85409 fra Stockholm til Madrid 22. mars 2016. 

Norwegian har utbetalt standardkompensasjon i henhold til EU-forordning 261/2004 på
400 euro pr. passasjer for denne flyvningen. Kompensasjonen ble utbetalt 15. juli 2016.

Nemnda bemerker

Norwegians flyvning D85415 20. mars 2016 fra Oslo Lufthavn (OSL) til Madrid (MAD) ble
kansellert. Klager ble booket om til DY804 til Stockholm (ARL) og videre med D85409 til
Madrid to dager senere, 22. mars 2016. Sistnevnte flyvning ble forsinket med fem timer
og 39 minutter.

Norwegian har etter det opplyste innvilget standarderstatning med 400 euro pr. person
for forsinkelsen ved den siste flyvningen (D85409), som allerede skal være utbetalt til
klager. Nemnda behandler derfor ikke dette kravet nærmere.

Flyvning D85415:

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.

EU-forordningen nevner i sin fortale at streik kan være et eksempel på en ekstraordinær
omstendighet som medfører at flyselskapets forpliktelser bør være begrenset eller
bortfalle. Forordningen sier imidlertid ikke at enhver streik som rammer flyselskapets
drift må anses å ligge utenfor dettes kontroll. 

Nemnda er av den oppfatning at streik hos tredjemann, for eksempel streik blant
flygeledere og flyplassansatte, faller utenfor flyselskapets ansvarsområde. Forsinkelse
som følge av slik streik, gir etter nemndas oppfatning ikke rett til erstatning etter EU-
forordningen.

Nemnda legger på bakgrunn av fremlagt dokumentasjon i saken til grunn at
kanselleringen den aktuelle dagen skyldtes streik hos franske flyveledere. Dette påvirket
lufttrafikken i store deler av Europa, da flyvninger med rute i eller gjennom fransk
luftrom ble rammet av restriksjoner, og forsinkelsene forplantet seg. Nemnda mener
dette er en ekstraordinær omstendighet, og at kanselleringen ikke kunne vært forhindret
selv om alle rimelige tiltak var truffet.

Klager har derfor ikke krav på standarderstatning for kanselleringen. Klager har etter
nemndas syn heller ikke rett til erstatning på annet grunnlag.

Vedtak

Transportklagenemnda - fly anbefaler ikke at klager gis medhold.