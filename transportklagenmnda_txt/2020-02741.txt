Vedtak i Transportklagenemnda - Fly

Sammendrag

Krav om refusjon av billetter som ble kansellert som følge av covid-19.

Dato
17.09.2021

Saksnummer
2020-02741

Tjenesteytere
Berg-Hansen Ferie
SAS
Alitalia

Klager har i det vesentlige anført

Klager og hans reisefølge, totalt 6 personer, hadde kjøpt billetter hos Berg-Hansen
Reisebureau for en reise fra Oslo til Roma med SAS og videre fra Roma til Brindisi med
Alitalia den 28. april 2020. Returen skulle være den 6. mai 2020 fra Brindisi til Roma
med Alitalia og fra Roma til Oslo med Norwegian. Da covid-19 pandemien brøt ut
ble flyvningene kansellert og klager tok kontakt med Berg-Hansen for å få billettene
refundert med totalt NOK 34187.  Det viste seg at det ville ta lang tid og Berg-Hansen
svarte at de stadig purret på flyselskapene når det gjaldt billettrefusjoner.  

Etter at klager bragte saken inn for Transportklagenemnda, har han mottatt refusjon av
Norwegian-billettene for den del av reisen som gjaldt Roma-Oslo den 6. mai 2020. Videre
er det bekreftet at Alitalia har refundert sin del. Klager viser til tilsvaret fra SAS og avviser
at han kansellerte reisen med SAS selv. Han fikk en e-post fra Berg-Hansen den 16. april
2020 der det ble informert om at SAS og Norwegian hadde kansellert flyvningene og at
alle billettene var satt i kø for refusjon. Kopi av e-posten er fremlagt for nemnda. 

Klager fastholder kravet om full refusjon av hele beløpet som gjelder billettene med SAS.

Tjenesteyterne har i det vesentlige anført
Berg-Hansen er en formidler av flyreiser og har ikke eget ansvar for å oppfylle krav
knyttet til refusjon. Det vises til deres vilkår for privatreiser på deres nettsider. 

Da flyselskapene stengte for automatisk refusjon i GDS i mars, måtte reisebyråene sende
manuell søknad for hver enkelt billett. Dette er tidkrevende og med hittil over 60.000
refusjoner tar arbeidet tid. Berg-Hansen sendte søknad til Norwegian, SAS og Alitalia

14.juli 2020, men har ikke fått svar fra noen av dem ennå. De kan ikke refundere noe før
de får pengene tilbake fra flyselskapene og ansvaret er dermed deres.

Berg-Hansen er fortvilet på alle sine kunders vegne og har jobbet mye sammen med
Virke og Forbrukerrådet for å få åpnet for refusjon. Etter at saken ble bragt inn for
Transportklagenemnda har Norwegian og Alitalia refundert billettene og refusjonen er
utbetalt klager. 

SAS har anført følgende:

Klager har fremsatt krav om refusjon av billetter for en reise som skulle ha funnet sted
den 28. april 2020. 

I og med at klager hadde kjøpt en ikke-refunderbar billett, bestrider SAS kravet med
henvisning til selskapets generelle befordringsvilkår og billettregler artikkel 4.1.3 og 4.1.4
(a), som klager aksepterte ved billettkjøpet. Med henvisning til de nevnte artikler plikter
SAS å tilbakebetale refunderbare tilleggsavgifter - slike som er myndighetspålagte - når
passasjeren kansellerer en flybillett som ikke er refunderbar. I tilfellet hvor en passasjer
er forhindret fra å fly som følge av en force majeure -situasjon gir SAS passasjeren en
særlig rett hvoretter - ved passasjerens rettidige reklamasjon - SAS etter eget skjønn
refunderer billettprisen (med unntak av refunderbare tilleggsavgifter) eller tilbyr en
verdikupong eller voucher med tilsvarende verdi. 

Uansett vilkårene i selskapets befordingsvilkår har SAS i perioden fra 13. mars 2020 gitt
passasjerer ytterligere særlige rettigheter ved å betrakte alle kanselleringer som om de
er gjort som følge av force majeure, og ved å ikke ettergå om passasjeren har oppfylt sin
reklamasjonsplikt eller ikke. 

SAS henviser for øvrig til EU-kommisjonens veileder "Comission Notice Interpretative
Guidelines on EU passenger rights regulations in the context of the developing situation
with Covid-19" som bekrefter ovenstående synspunkt, se punkt 2.2:

" The EU's passenger rights regulations do not address situations where passengers
cannot travel or want to cancel a trip on their own initiative. Whether or not a passenger
is reimbursed in such cases depends on the type of ticket (reimbursable, possibility to
rebook) as specified in the carrier's terms & conditions."

De nevnte regler og vilkår gjelder uavhengig av om SAS kansellerer en flyvning i ettertid.
Uten å gå i detalj så vil SAS fremheve det åpenbare at det i tilfeller hvor passasjeren har
kansellert sin billett ikke lenger foreligger en avtale eller gyldig billett som passasjeren
kan påberope seg mot SAS, herunder heller ikke om SAS kansellerer en flyvning i ettertid
av passasjerens kansellering 

På eget initiativ valgte klager den 16. april 2020 å avbestille sin reise. På dette
tidspunktet var flyet med rutenummer SK4713 ennå ikke innstilt. SAS viser til fremlagt
dokumentasjon der det vises at denne flyvningen ble kansellert den 20. april. Klager er
dermed berettiget til refunderbare skatter og avgifter og disse er allerede refundert.

SAS legger avslutningsvis til at flyvningen ble kansellert på grunn av covid-19 pandemien
og viser til fremlagt dokumentasjon. Det er derfor ikke grunnlag for standarderstatning i
henhold til EU-forordning 261/2004.

Alitalia har ikke inngitt tilsvar til nemnda, men de har ifølge Berg-Hansen refundert sin
del av billettene.

Nemnda bemerker

Kansellering gir rett til standarderstatning med mindre flyselskapet godtgjør at
kanselleringen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordningen 261/2004 artikkel 5.

Kanselleringen av klagers reise skjedde mars 2020, kort tid etter covid-19 utbruddet
og kort tid etter at covid-19 ble erklært en pandemi. Flyvningen var internasjonal, og
på et tidspunkt der det var omfattende reiserestriksjoner internasjonalt. Nemnda
legger på bakgrunn av forklaringene fra partene til grunn at kanselleringen skyldes
covid-19 pandemien. Nemnda mener det er sannsynliggjort at kanselleringen skyldtes
ekstraordinære omstendigheter i forordningens forstand, som ikke kunne vært unngått
selv om alle rimelige tiltak var truffet. Klager har derfor ikke krav på standarderstatning i
dette tilfellet. 

En kansellering gir i utgangspunktet rett til refusjon av billettprisen, jf. EU-forordning
261/2004 artikkel 8 punkt 1. bokstav a). SAS har opplyst at klager hadde avbestilt reisen
før SAS kansellerte flyvningene. Basert på de dokumentene klager har fremlagt er
nemnda ikke enig i dette. I e-postkorrespondansen klager har hatt med Berg-Hansen
fremgår det at klager stilte spørsmål om flyvningene var kansellert og at han fikk
informasjon om at han burde avvente situasjonen siden en full refusjon først ville skje
om flyselskapene kansellerte avgangene. Videre mottok klager beskjed fra Berg-Hansen
den 16. april 2020 om at SAS og Norwegian også hadde kansellert sine avganger og
at reisebyrået hadde igangsatt refusjonsprosessen. Verken SAS eller Berg-Hansen har
lagt frem noen dokumentasjon på at det var klager selv som kansellerte SAS-billettene.
SAS har fremlagt dokumentasjon for at SK4713 fra Oslo til Roma den 28. april 2020 ble
innstilt den 20. april. 

Basert på dette legger nemnda til grunn at Berg-Hansen feilaktig har avbestilt klagers
billetter med SAS før flyselskapet kansellerte reisen. Dersom dette ikke hadde vært gjort
ville SAS vært ansvarlig for refusjon av billettene som følge av kanselleringen. Berg-
Hansen må på denne bakgrunn erstatte klagers tap og nemnda anbefaler at Berg-

Hansen refunderer billettprisen for SAS-billettene fratrukket skatter og avgifter dersom
dette er refundert klager tidligere.

Vedtak

Transportklagenemnda anbefaler at Berg-Hansen refunderer billettprisen for SAS-
billettene fratrukket skatter og avgifter dersom dette er refundert klager tidligere.