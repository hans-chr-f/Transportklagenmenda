Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
11.09.2018

Saksnummer
2017-02561

Tjenesteytere
BMI

Klager har i det vesentlige anført

Klager skulle reise fra Newcastle til Stavanger t/r 9. - 11. juni 2017. Ved oppmøte på
Gardermoen for returreisen viste det seg at flight BM1136 var kansellert, og klager var
booket om via London. Klager rakk ikke sin videreforbindelse i London, og måtte ta buss
derfra til hjemstedet. Hun mistet en halv dags jobb. Dersom klager hadde ventet på
neste ledige fly fra London ville hun mistet en hel dags jobb. Klagers sønn mistet en hel
dags jobb. 

Klager krever standarderstatning 250 euro per person, samt refusjon av bussbilletter,
GBP 79,80.

Tjenesteyterne har i det vesentlige anført
BMI har ikke avgitt uttalelse til klager eller til nemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. forskrift om klagenemnd for flypassasjerer § 5-3.

Klagen er forelagt BMI ved nemndas e-post av 26. oktober 2017 med frist til 7. desember,
for eventuelle bemerkninger. I e-posten opplyses det bl.a. om at flyselskapet har
bevisbyrden ved påberopelse av ekstraordinære omstendigheter som kan gi grunnlag
for fritak for ansvar. Det fremgår videre at nemnda vil legge passasjerens opplysninger
til grunn dersom disse ikke imøtegås av flyselskapet. Det blir også opplyst at saken vil bli
forelagt nemnda selv om flyselskapet ikke avgir uttalelse.     

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261 / 2004 artiklene 5 og 7.

BMI har ikke avgitt uttalelse til klager eller til nemnda. Flyselskapet har følgelig
ikke godtgjort at innstillingen skyldtes en ekstraordinær omstendighet som ikke
kunne vært unngått selv om alle rimelige tiltak var truffet. Dette gir klager rett til
standardkompensasjon på 250 euro per person.

Nemnda legger videre til grunn at klager med reisefølge (to personer) pådro seg utgifter
til bussbilletter for GBP 79,80.  

Standarderstatningen er ment å dekke både økonomisk og ikke-økonomisk tap. Siden
tapet knyttet til bussbilletter er oppgitt å være GBP 79,80, og således under 2 ganger 250
euro, må dette tapet anses dekket av standarderstatningen. Det er derfor ikke nødvendig
for nemnda å se på om tapet kan kreves dekket på annet grunnlag.

Vedtak

Transportklagenemnda - fly anbefaler at BMI utbetaler standarderstatning med 250 euro
per person.