Vedtak i Transportklagenemnda - Fly

Sammendrag

Krav om refusjon av billetter.

Dato
15.03.2013

Saksnummer
610/12F

Tjenesteyter
Widerøes Flyveselskap AS

Krav om refusjon av billetter.

Klager har i det vesentlige anført:

Klager hadde bestilt tre billetter t/r Stavanger - Sandefjord.

Den ene av de reisende ble syk slik at billetten måtte kanselleres. Da klager logget seg på
nettsiden til Widerøe for å kansellere den ene billetten, fikk han spørsmål om han ønsket
å kansellere alle billettene. Klager trodde Widerøe mente begge strekningene og bekreftet
derfor kanselleringen.

Det viste seg at alle tre billettene ble kansellert. Klager ringte umiddelbart Widerøe men de
kunne ikke hjelpe med å få to av billettene tilbake.

Klager måtte kjøpe to nye billetter, og krever disse refundert av Widerøe.

Widerøe har ikke avgitt uttalelse til nemnda. Til klager har flyselskapet i det vesentlige
anført:

Widerøe har refundert skatter og avgifter men kan dessverre ikke imøtekomme klagers krav
om refusjon av kansellerte billetter, da denne billett typen ikke kan refunderes.

Widerøe kan ikke imøtekomme klagers krav.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Widerøe ved nemndas e-post av 19. oktober 2012 med frist til 30.
november 2012 for eventuelle bemerkninger. I e-posten opplyses det bl.a. om at flyselskapet
har bevisbyrden ved påberopelse av ekstraordinære omstendigheter som kan gi grunnlag
for fritak for ansvar. Det fremgår videre at nemnda vil legge passasjerens opplysninger til
grunn dersom disse ikke imøtegås av flyselskapet. Det blir også opplyst at saken vil bli forelagt
nemnda selv om flyselskapet ikke avgir uttalelse.

Widerøe har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Det er anledning til å avbestille billetter på Widerøes hjemmesider. Det avhenger av
billettypen om avbestillingen gir rett til refusjon eller ikke. Nemnda legger på bakgrunn av de
foreliggende opplysninger til grunn at det under avbestillingsprosessen gis klar informasjon
om hvilke billetter som avbestilles samt avbestillingsbeløp. Nemnda kan ikke se at Widerøe
kan lastes for at klager likevel misforstod dette.

Ved en avbestilling blir billettene automatisk umiddelbart lagt ut for salg.

Nemnda er av den oppfatning at klager selv må bære de ekstrautgifter hun ble påført ved
avbestilling av alle billettene.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Linda Olsen, Norwegian Air Shuttle ASA

Anders Vattekar, Air France