Vedtak i Pakkereisenemnda

Sammendrag

Krav om standarderstatning grunnet forsinkelse, samt krav
om erstatning fordi hotellet ikke svarte til forventningene.

Dato
..

Saksnummer
234/13P

Tjenesteyter
Apollo Reiser AS

Saken gjelder:

Krav om standarderstatning grunnet forsinkelse, samt krav om erstatning fordi hotellet ikke
svarte til forventningene

Klageren har i det vesentlige anført:

Ferieturen startet med at flyet var forsinket ca. 1 time og 30 minutter fra Oslo. Da klageren
ankom hotellet fikk hun beskjed om at det rommet de hadde bestilt ikke var ledig. Som
kompensasjon skulle de dagen etter få et rom med bedre standard enn det som var bestilt.
De flyttet til nytt rom dagen etter, men rommet holdt ikke den forventede standard, idet
interiøret var både slitt og gammelt. Hotellet holdt ikke på noen måte 5 stjerners standard slik
de var forespeilet. Madrassene var dårlige. Maten var også langt dårligere enn det klageren
hadde forventet.

Klageren tok saken opp med Apollos stedlige representant. Klageren ville reise hjem med
første fly og få refundert reisen, men dette var ikke mulig og Apollo kunne ikke gjøre mer i
saken.

Klageren skulle reise fra Kreta til Oslo den 23. juni 2013 kl. 12:40 med NVR232. Flyet ble
forsinket grunnet teknisk feil. Avreisen fant først sted kl. 01:52, 13 timer og 32 minutter etter
oppsatt avgang. Klageren har fått kr 1.000,- i erstatning, og det er lite i forhold til hva de
opplevde.

Klager ankom Oslo 13 timer og 32 minutter forsinket, og krever standarderstatning med 800
Euro til sammen for 2 personer.

Apollo Reiser AS har i det vesentlige anført:

Når det gjelder klagen på hotellet, viser Apollo Reiser til mail av 7. oktober 2013. Gjestene
hadde bestilt et rom med balkong eller terrasse. At de ble innkvartert i en leilighet under
bakkeplan, var en feil, men dette ble rettet opp ved at de fikk en etasjeleilighet med
bassengutsikt dagen etter. Dette er en oppgradering i forhold til deres opprinnelige bestilling.

Apollo Reiser beklager den forsinkelsen som oppsto på hjemreisen. Ved den pre-checken
som blir foretatt av kabinpersonalet foran hver flyvning ble det oppdaget at flyets
«interphone» (altså det interne kommunikasjonssystemet) ikke fungerte. Kapteinen tilkalte
tekniker og reservedeler ble bestilt fra Frankfurt. Utstyret ble byttet ut og ble rapportert ferdig
kl 18.00. Det vedlegges kopi av mail fra Peter Sandberg på Novair Operations, som beskriver
hva som ble gjort, samt utdrag av logg fra Tech-log. Som det fremgår av mail fra Sandberg blir
pre-check gjort før hver flyvning, og det ble ikke rapportert feil på den foregående flyvningen.
Apollo Reiser kan derfor ikke se at dette var en feil som kunne vært unngått, og at forsinkelsen
derfor skulle skyldes forhold som selskapet måtte ha tatt med i betraktning kunne skje.
Med bakgrunn i dette mener Apollo Reiser at det ikke er grunnlag for kompensasjon iht.
EU-forordningen. Apollo Reiser har likevel gitt en kompensasjon på kr 500 pr. person for
ulempen.

Nemnda bemerker:

Når det gjelder hotellstandard finner reklamasjonsnemnda at det ikke er ført bevis for at
standarden ikke sto i forhold til reisens pris og reisearrangørens klassifisering. Det finnes
ingen internasjonal standard for klassifisering av hoteller. Som Apollo Reiser bemerker, er det
ofte tilliggende fasiliteter som avgjør arrangørens klassifisering. Hvis hotellet har bassenger,
spa, trimrom, etc. vil det være elementer som tillegges vekt. Nemnda legger for egen regning
til at ikke alle hoteller kan være nybygde eller nyoppussede. Også eldre hoteller kan kvalifisere
til fem stjerner.

Nemnda er noe i tvil om hva som egentlig skjedde ved innsjekking. Det er gitt motstridende
opplysninger fra de stedlige representantene. Nemnda finner å måtte legge klagerens versjon
til grunn. Klageren fikk da ikke det rommet hun og ektefellen hadde bestilt ved ankomst, men
ble lovet en oppgradering dagen etter som erstatning for at den første natten ikke ble som
forventet.

Nemnda legger til grunn at de dagen etter ble oppgradert til et rom/leilighet med utsikt ut
over bassengområdet, og at dette var en oppgradering i forhold til det rommet de opprinnelig
hadde bestilt og betalt for.

Klageren har også hatt kommentarer til maten, som hun ikke syntes svarte til forventningene.
Apollos stedlige representanter har på sin side opplyst at de nå og da spiser i hotellets
restaurant og at maten oppleves som bra. Det foreligger da motstridende opplysninger
om matens kvalitet, og nemnda finner at det ikke er fremlagt tilstrekkelig bevis til støtte for
klagerens påstand.

Det er uomtvistet av hjemreisen ble forsinket med ca. 13 1/2 time og at en slik forsinkelse kan
gi grunnlag for erstatning.

Den rett til erstatning flypassasjerer har etter Art.7 i EU-forordning 261/2004 gjelder imidlertid
ikke dersom flyselskapet/turarrangør kan godtgjøre at forsinkelsen skyldes .ekstraordinære
omstendigheter som ikke kunne ha vært unngått selv om alle rimelige tiltak var truffet.,
jfr. Art.5 nr.3. Det er flyselskapet som etter dette må godtgjøre at det foreligger slike
ekstraordinære omstendigheter, og bestemmelsen tolkes strengt. Reklamasjonsnemnda
har tidligere lagt til grunn at også når det gjelder tekniske feil, er det flyselskapet som må
godtgjøre at slike feil er «ekstraordinære omstendigheter» i forordningens forstand. Det er
flyselskapet som har størst mulighet til å påvirke og forhindre at tekniske feil oppstår. Også
preventive hensyn tilsier at flyselskapet i utgangspunktet må bære ansvaret også ved tekniske
feil.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgende av den uten at det går ut over passasjerene. I slike
tilfeller er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
det har truffet alle rimelige tiltak for å unngå forsinkelsen.

Forsinkelsen skyldtes i dette tilfelle at det interne kommunikasjonssystemet ikke fungerte.
Dette sjekkes før hver flyvning og det virket på turen ned til Kreta. Etter at feilen ble
konstatert, ble reservedeler fløyet ned fra Frankfurt og feilen ble utbedret.

Saken har i ettertid vært forelagt for Luftfartstilsynet, som har funnet den fremlagte
dokumentasjon tilstrekkelig. Luftfartstilsynet har ikke hatt bemerkninger til flyselskapets
beskrivelse av den tekniske feilen eller den fremlagte dokumentasjonen.

Nemnda legger på bakgrunn av de foreliggende opplysninger til grunn at feilen oppsto uten
forvarsel til tross for at rutinemessig vedlikehold var gjennomført.

I den foreliggende situasjon var det etter nemndas vurdering ikke praktisk mulig å treffe tiltak
for å unngå feilen som førte til forsinkelsen. Forsinkelsen gir derfor ikke rett til erstatning etter
EU-forordningen.

Vedtak:

Reklamasjonsnemnda for pakkereiser kan ikke anbefale at det gis kompensasjon ut over det
beløp som allerede er utbetalt. Vedtaket var enstemmig.