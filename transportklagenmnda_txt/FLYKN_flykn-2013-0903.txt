Vedtak i Transportklagenemnda - Fly

Sammendrag

Krav om refusjon av drosjeutgifter grunnet forsinkelser.

Dato
27.05.2014

Saksnummer
903/13F

Tjenesteyter
Wizz Air

Klager har i det vesentlige anført:

Klager skulle reise fra Bucuresti til Torp kl. 18:55 med W6 3215 både den 9. og den 19.
november 2013. Begge dager ble avgangene 1 t 10 min forsinket slik at klager mistet siste
kollektive transport til Fredrikstad.

Klager mener flyselskapet ikke kan fraskrive seg ansvar ved å skylde på teknisk feil, da slike
hendelser bør ligge innenfor flyselskapets kontroll.

Klager krever refusjon av drosjeutgifter, til sammen kroner 3 200.

Det vises for øvrig til klagers brev.

Wizz Air har i det vesentlige anført:

W6 3215 den 9. november ble forsinket 1 t 15 min, og W6 3215 den 19. november ble
forsinket 1 t 30 min.

Hendelsene er ikke kompensasjonsberettiget da forsinkelsene var på under 2 timer.

I henhold til Wizz Airs regler og vilkår tar ikke flyselskapet ansvar for transport fra/til hjemsted/
hotell og flyplass.

Wizz Air kan ikke imøtekomme klagers krav.

Nemnda bemerker:

Wizz Air er i henhold til luftfartsloven § 10-20/Montrealkonvensjonen artikkel 19 ansvarlig for
tap som følge av forsinkelse, med mindre selskapet godtgjør at det har tatt alle forholdsregler
som med rimelighet kan kreves for å unngå tapet, eller dette ikke har vært mulig for dem.
Bestemmelsene angir ingen minimumsforsinkelse, f.eks. to timer, og kan ikke fravikes til
skade for passasjeren.

Wizz Air har ikke godtgjort at de har tatt alle forholdsregler som med rimelighet kan kreves
eller at dette ikke har vært mulig for dem. Wizz Air er følgelig i utgangspunktet ansvarlig for
det tap klager er påført.

Erstatningen kan imidlertid settes ned eller helt falle bort dersom selskapet godtgjør
at den skadelidte ved egen skyld har medvirket til skaden, jf. luftfartsloven § 10-21 /
Montrealkonvensjonen artikkel 20.

Flyforsinkelser er vanlig og noe man i rimelig utstrekning må være forberedt på å kunne bli
berørt av. Skal man videre med et annet transportmiddel eller man av andre grunner må
rekke frem til et bestemt tidspunkt, må man ta hensyn til dette ved planlegging av reisen.
Klager opplyser at han i disse tilfellene hadde om lag en times margin for å rekke offentlig
kommunikasjon.

Nemnda er av den oppfatning at dette er for liten tid, og at klager selv må bære de utgifter
han er påført.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.