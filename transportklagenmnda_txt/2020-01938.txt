Vedtak i Transportklagenemnda - Fly

Sammendrag

Krav om refusjon av booking, inkludert forsinkelsesrenter.

Dato
08.04.2021

Saksnummer
2020-01938

Tjenesteytere
SAS

Klager har i det vesentlige anført

Klager hadde en booking med SAS for reise fra Oslo til Praha den 14. mai 2020 (SK4769),
med retur den 18. mai (SK4768). Klager har anført at det ble gitt beskjed om kansellering
i mars. Han opplyser videre at han aldri fikk noen direkte beskjed, men at det var opplyst
på SAS sine hjemmesider og skyldtes Covid-19. Klager har fremsatt krav om full refusjon
av billetten på 2206 NOK, med tillegg av forsinkelsesrenter regnet fra billetten ble kjøpt.

Tjenesteyterne har i det vesentlige anført
Klager har fremmet krav mot SAS der det kreves tilbakebetalt billetter for den reise som
skulle ha funnet sted den 14. mai 2020. På eget initiativ valgte klager den 20. april 2020
å avbestille sin reise. På dette tidspunkt var flyet med rutenummer SK4769 ennå ikke
innstilt.

I og med at klager hadde kjøpt en ikke-refunderbar billett, bestrider SAS kravet med
henvisning til selskapets generelle befordringsvilkår og billettregler artikkel 4.1.3 og 4.1.4
(a) som klager aksepterte ved kjøpet.

Med henvisning til de nevnte artikler plikter SAS å tilbakebetale refunderbare
tilleggsavgifter - slike som er myndighetspålagte - når passasjeren kansellerer en
billett som ikke er refunderbar. I tilfeller hvor en passasjer er forhindret fra å fly som
følge av en force majeure-situasjon gir SAS passasjeren en særlig rett hvoretter - ved
passasjerens rettidige reklamasjon - SAS etter eget skjønn refunderer billettprisen
(med unntak av refunderbare tilleggsavgifter eller tilbyr en verdikupong (voucher) med
tilsvarende verdi.

Uansett vilkårene i selskapets befordringsvilkår, har SAS i perioden fra 13. mars 2020 gitt
passasjerer ytterligere særlige rettigheter ved å betrakte alle kanselleringer som om de
er gjort som følge av force-majeure og ved å ikke ettergå om passasjeren har oppfylt sin
reklamasjonsplikt eller ikke.

SAS henviser for øvrig til EU-kommisjonens veileder "Commission Notice Interpretative
Guidelines on EU passenger rights regulations in the context of the developing situation
with Covid-19" som bekrefter ovenstående synspunkt, se punkt 2.2: "The EU's passenger
rights regulations do not addres situations where passengers cannot travel or want to
cancel a trip on their own initiative. Whether or not a passenger is reimbursed in such
cases depends on the type of ticket (reimbursable, possibility to rebook) as specified on
the carriers terms & conditions". 

De nevnte regler og vilkår gjelder uavhengig av om SAS kansellerer en flyvning i ettertid.
Uten å gå i detalj så vil SAS fremheve det åpenbare at det i tilfeller hvor passasjeren har
kansellert sin billett ikke lenger foreligger en avtale eller gyldig billett som passasjeren
kan påberope seg mot SAS, herunder heller ikke om SAS kansellerer en flyvning i ettertid
av passasjerens kansellering.

For enkelhet skyld bemerker SAS at billettene klager kjøpte var såkalte "Saver"-
billetter, hvilket innebærer at disse kan kanselleres mot et kanselleringsgebyr. Dette
kanselleringsgebyret er pålydende kr. 650 hver vei, totalt 1300 NOK. Beløpet er refundert
den 25. august 2020.

Utover refusjon av billetten krever klager også forsinkelsesrente. Klager anfører at denne
må regnes fra datoen billetten ble kjøpt. Dette kan åpenbart ikke føre frem. Klager velger
selv å gå ut av avtaleforholdet med SAS den 20. april 2020. Det er ikke avtalt forfallsdag,
og det korrekte må derfor være å beregne forsinkelsesrenten etter 30 dager fra påkrav er
sendt, jf. forsinkelsesrenteloven § 2. For klager betyr det i denne sak at forsinkelsesrente
beregnes fra den 20. mai 2020 til 25. august 2020, hvilket utgjør 20,77 NOK. SAS utbetaler
20,77 NOK.

Utover dette vil ikke SAS imøtekomme klagers krav.

Nemnda bemerker

EU-forordning 261/2004 gjelder passasjerers minimumsrettigheter når de nektes
ombordstigning mot sin vilje, en flyging innstilles eller en flyging er forsinket.  

For at refusjonsreglene i EU-forordning 261/2004 skal komme til anvendelse må
passasjeren ha en bekreftet reservasjon på den berørte flyvningen, jf. artikkel 3 punkt 2
bokstav a). SAS har fremlagt dokumentasjon på at klager sendte inn avbestillingen den
20. april 2020. Klager har oppgitt at han aldri fikk direkte beskjed om kansellering, men
at det ble opplyst på selskapets nettside grunnet Covid-19. SAS har på sin side fremlagt
dokumentasjon på at klagers flyvning først offisielt ble kansellert den 4. mai 2020.
Nemnda finner det med dette godtgjort at klager kansellerte billettene selv før selve
flyvningene var kansellert, og at han således ikke lenger hadde en bekreftet reservasjon.
EU-forordning 261/2004 kommer derfor ikke til anvendelse for klagers tilfelle.

I punkt 2.2 av EU-kommisjonens veileder for passasjerrettigheter i lys av Covid-19
situasjonen uttrykkes det at der det er den reisende som avlyser er forholdet ikke
regulert i forordningen, og at det er flyselskapets alminnelige billettvilkår som gjelder.
Ifølge SAS hadde klager billetter som kan avbestilles mot et kanselleringsgebyr. Det er
fremlagt dokumentasjon om regler for billettypen "SAS PLUS SMART". Klager har ikke
imøtegått denne påstanden, og nemnda legger dermed denne opplysningen til grunn.
Nemnda finner at SAS har utbetalt korrekt i henhold til fremlagte billettregler. 

Klager har i tillegg krevd forsinkelsesrenter, og har anført at beløpet må regnes fra
datoen billetten ble kjøpt, altså 11. juli 2019. I henhold til forsinkelsesrenteloven § 2 kan
en fordringshaver kreve rente etter forsinkelsesrenteloven når kravet ikke innfris ved
forfall. Renten løper fra forfallsdag når denne er fastsatt i forveien, og ellers fra 30 dager
etter at fordringshaveren har sendt skyldneren skriftlig påkrav med oppfordring om å
betale. Nemnda kan basert på fremlagt dokumentasjon ikke se at det er fastsatt noen
forfallsdato i forveien, og mener med dette at SAS har beregnet forsinkelsesrentene
korrekt i henhold til loven. 

Nemnda finner basert på ovenstående at SAS nå har refundert klager det han har krav
på, og at klager ikke har krav på ytterligere refusjon.

Vedtak

Transportklagenemnda anbefaler ikke at klager gis medhold.