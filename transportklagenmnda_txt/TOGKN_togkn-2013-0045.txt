Vedtak i Transportklagenemnda
- Kollektivreiser

Sammendrag

Krav om refusjon av gebyr for ugyldig billett.

Dato
..

Saksnummer
45/13 J

Tjenesteyter
NSB

Krav om refusjon av gebyr for ugyldig billett.

Klager har i det vesentlige anført:

Klager reiste med tog fra Alna til Lillestrøm og fikk ved billettkontroll på Lørenskog gebyr for
ugyldig billett. Klager reiser sjelden med toget, men hadde sjekket ruter.no før reisen og han
hadde godt med reisepenger på kortet og to ventende enkeltbilletter for 2 soner. Slik klager
har tolket informasjonen på ruter.no skal ventende billetter aktiveres først når man validerer
kortet på stasjonen. Klager leste av kortet to ganger på stasjonen og fikk en grønn lampe som
lyste OK. Det var ingen informasjon i displayet.

Kontrolløren påstod at det ikke fantes billetter på klagers kort på tross av at billettene ligger
der når klager logger seg inn via ruter.no. Kontrolløren sa at klager hadde løst en billett for
Oslo og derfor måtte betale gebyr.

Klager mener han har gjort alt som kan forventes av ham som passasjer. Han hadde sjekket
reisekortet på ruter.no før han tok toget og dessuten finnes det ingen informasjon på Alna
stasjon om at billettautomaten kun trekker billett for Oslo.

Klager krever at gebyret slettes.

NSB har i det vesentlige anført:

Klager ble påtruffet i ubetjent vogn uten gyldig billett og fikk gebyr, jf. NSBs Transportvilkår § 4
C. På klagers kort vises det at klager kjøpte en billett på Alna stasjon for sone 01 (smartbillett).
For å kunne reise til Lillestrøm trengte klager imidlertid å kjøpe en tilleggsbillett - altså en sone
ekstra (sone 2 Ø). En slik tilleggsbillett må kjøpes før avreise, eller den må kjøpes av konduktør
i betjent vogn.

Når man leser av reisekortet innenfor sone 01, i dette tilfellet Alna stasjon, og har en gyldig
løpende billett for sone 01, vil en kortleser gi signal om at man har en gyldig billett når man
leser av kortet. Kortleser forstår ikke at man har tenkt å reise ut av den sonen man befinner
seg i, og har gyldig billett for. Kortleseren vil ikke automatisk sette i gang andre billetter for
andre soner. Når man benytter et kort med reisepenger, vil det innenfor Oslo (sone 01) altså
automatisk trekkes en enkeltbillett/en smartbillett, for sone 01, når man leser av kortet på en
kortleser innenfor Oslo (sone 01).

Klager har i korrespondansen under klagebehandlingen fått beskjed om at billettene hans,
som ble kjøpt i februar 2012, var deaktivert. Dette skjedde da billettene ble liggende på
reisekortet over takstendring. Dersom klager skal ha disse billettene må han kontakte Ruter
AS.

NSB finner ikke grunnlag for å ettergi gebyret som klager ble ilagt.

Nemnda bemerker:

Det fremgår av NSBs transportvilkår § 4 C at passasjerer som ved kontroll ikke kan fremvise
gyldig billett vil bli ilagt et gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig.

Selv om grunnen til at klager ikke hadde gyldig billett skyldtes at han trodde han hadde
validert en riktig billett ved å lese av reisekortet på stasjonen, endrer dette ikke det faktum at
klager ikke kunne fremvise gyldig billett under billettkontrollen. NSBs kontrollør kunne derfor
ilegge ham et gebyr i henhold til transportvilkårene.

Det er passasjerens ansvar å ha gyldig billett. Klager så en grønn lampe som lyste OK da
han leste av reisekortet på en kortleser på stasjonen. Klager opplyser at Alna ikke har noen
billettautomat slik at han fikk ikke sjekket nærmere. Nemnda mener det er den reisende selv
som må påse at den billetten man har kjøpt er gyldig opp mot den reisestrekningen man
velger. Klager burde derfor gått på en betjent vogn og sjekket billetten hos en konduktør i et
slikt tilfelle. Hva som er betjente og ubetjente vogner på toget er godt merket, både utvendig
og innvendig.

Nemnda finner etter dette ikke grunnlag for å anbefale at klager gis medhold.

Vedtak:

Transportklagenemnda - jernbane finner ikke å kunne anbefale at klager gis medhold.

Vedtaket er enstemmig.