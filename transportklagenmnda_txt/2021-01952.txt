Vedtak i Transportklagenemnda - Fly

Sammendrag

Krav om erstatning tilsvarende verdien på skadet koffert.

Dato
25.04.2022

Saksnummer
2021-01952

Tjenesteytere
Ryanair

Klager har i det vesentlige anført

Klager fløy med Ryanair fra Katowice til Oslo den 31. oktober 2021 (flynummer FR4835). 

Klager betalte for å sjekke inn kofferten sin (269 PLN). Da klager ved ankomst skulle
hente bagasjen, ble det oppdaget at den var skadet. Hun meldte det inn på flyplassen, og
fikk en skaderapport. Klager sendte inn dokumentasjonen til Ryanair via et nettskjema.
Klager fikk en bekreftelse, med informasjon om at det kunne ta opptil 20 virkedager før
saken ble behandlet. Klager har ikke mottatt noe svar fra Ryanair, til tross for purring.

Det er fremsatt krav om erstatning tilsvarende verdien på den ødelagte kofferten.
Kofferten er av merket Roncato, og med dimensjonene (cirka) 55x40x20 cm. Alder på
kofferten er fire og et halvt år. Koffertens verdi var 339 PLN (cirka 75 euro). Skadene
består i av et hjul mangler, samt en stor sprekkdannelse/hull på koffertens underside.
Det er ikke mulig å reparere.  Det vises til fremlagte bilder og dokumentasjon.

Tjenesteyterne har i det vesentlige anført
Ryanair har ikke fremmet tilsvar til Transportklagenemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. Ryanair har tross
oppfordring ikke fremmet tilsvar i saken. 

Basert på fremlagt dokumentasjon finner nemnda det godtgjort at klagers koffert ble
skadet mens den var i flyselskapets varetekt, og at skaden er meldt innen den fristen
som gjelder. Etter luftfartsloven § 10-18 er flyselskapet ansvarlig for skade på bagasje
mens den er i dets varetekt.

Nemnda mener skadene på klagers koffert til sammen utgjør en totalskade. Ved
totalskade må erstatningen i utgangspunktet baseres på gjenanskaffelsesverdien - det vil
si det beløpet som passasjeren som skadelidt må betale for å skaffe seg en tilsvarende
koffert. Skadelidte skal på den annen side ikke tjene på skaden. Det må derfor gjøres
fradrag for slitasje og verdiforringelse ellers på den skadede gjenstanden.

Nemnda legger til grunn at klagers koffert som ny var verdt 339 PLN (tilsvarer rundt
70 EUR). Det vises til vedlagt bestillingsbekreftelse. Nemnda anbefaler at Ryanair
erstatter klager med 203 PLN.   Dette tilsvarer et fratrekk på ca. 10% per år av koffertens
innkjøpspris

Vedtak

Transportklagenemnda anbefaler at Ryanair erstatter klager med 203 PLN grunnet
skadene på kofferten.