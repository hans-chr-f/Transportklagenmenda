Vedtak i Transportklagenemnda
- Kollektivreiser

Sammendrag

30 dagers billett var utløpt

Dato
06.02.2019

Saksnummer
2018-04029

Tjenesteytere
Ruter

Klager har i det vesentlige anført

Klager stemplet billetten på vei til skolen 1. januar 2018. Da hun var på vei hjem fra
Lille Langerud ble hun stoppet i kontroll og ilagt gebyr fordi billetten var utløpt. Klager
trodde billetten var gyldig, men det viste seg at den hadde gått ut mens hun befant seg
på skolen. 

Klager hadde ikke penger til å betale enkeltbillett og hun forsøkte å forklare situasjonen
til kontrolløren, men kontrolløren var uinteressert i klagers forklaring. 

Klager kjøper alltid 30 dagers billett når hun reiser, og ber om Ruter frafaller gebyret.

Tjenesteyterne har i det vesentlige anført
Klager ble ilagt gebyr på bussen 1. november 2018 fordi hun ikke kunne fremvise gyldig
billett.

Billetten er upersonlig og må være med når en reiser. Den kan ikke fremlegges i ettertid
for å slippe gebyr. Ruter merker seg at klager har endret sin forklaring i sin henvendelse
til Transportklagenemnda, da hun har opplyst til Ruter at hun glemte billetten hjemme.

Klager har fått gebyr to ganger tidligere og har fått slippe å betale gebyr en gang. Klager
burde derfor være inneforstått med viktigheten av å ha gyldig billett med seg. 

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble 1. november 2018 ilagt gebyr ved en kontroll på bussen fordi hun ikke hadde
gyldig billett.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager kunne ved kontrollen ikke vise gyldig billett og vilkårene for å ilegge gebyr var til
stede.

Nemnda bemerker at klager overfor Ruter anført at hun hadde glemt månedskortet
hjemme. I klagen til nemnda anføres at månedskortet var gyldig om morgenen, men
utløp i løpet av dagen. 

Nemnda viser til at Ruter uansett ikke har en praksis med at billetter kan vises i ettertid.
Det er den reisendes ansvar å sørge for gyldig billett ved reise med kollektiv transport.

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.