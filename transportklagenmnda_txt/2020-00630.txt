Vedtak i Transportklagenemnda - Fly

Sammendrag

Krav om standarderstatning grunnet forsinkelse. Reklamasjonsfrist.

Dato
08.04.2021

Saksnummer
2020-00630

Tjenesteytere
SAS

Klager har i det vesentlige anført

Klager skulle reise fra Trondheim til Ørsta Volda den 4. september 2019 via Oslo kl 20.55
med ankomst kl 23.30. SK385 ble forsinket slik at klager mistet sin videreforbindelse
med Widerøe. Klager ble booket om til påfølgende morgen og ankom endelig
bestemmelsessted kl 09.15 den 5. september.

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
SAS har ikke avgitt uttalelse til nemnda. Til klager har flyselskapet i det vesentlige anført:

Klager har fremsatt sitt krav om erstatning mer enn to måneder etter at hendelsen
fant sted, SAS mener klager har fremsatt sitt krav for sent. SAS viser til EU-domstolens
som C-139/11 som bekrefter at det er hvert medlemsland sine regler som gjelder.
Flyselskapet viser videre til dom fra svensk høyesterett hvor klagefristen ble satt til to
måneder.

SAS kan ikke imøtekomme klagers krav da klager har fremsatt sitt krav for sent.

Nemnda bemerker

SAS har ikke avgitt uttalelse til nemnda. Nemnda treffer vedtaket på grunnlag av
opplysningene som er fremkommet tidligere i saken, jf transportklagenemndforskriften §
5-3 tredje ledd.

Klager skulle reise fra Trondheim til Ørsta Volda den  4. september 2019 på følgende
flyvninger: 

SK385 Trondheim - Oslo kl 20.55 - 21.50

WF179 Oslo - Ørsta Volda kl 22.20 - 23.30

SK385 ble forsinket slik at klager mistet sin videreforbindelse i Oslo. Han ble booket om
og ankom endelig bestemmelsessted mer enn tre timer forsinket.  

Klager fremsatte krav om standardkompensasjon til SAS den 19. februar 2020. 

SAS har avvist kravet og anført at det er satt frem for sent. 

Nemnda er ikke enig med SAS i at klagen er fremsatt for sent. I HR-2020-2401-A gjaldt
saken en flypassasjer som hadde fremsatt krav om standarderstatning på 600 euro etter
en forsinkelse på noe over tre timer på en reise fra Thailand til Oslo, jf. forordning (EF) nr.
261/2004 artikkel 7 (flypassasjerforordningen) og forskrift om flypassasjerers rettigheter
17. februar 2005 nr. 141 § 1. Høyesterett la til grunn at det utenfor de lovregulerte
tilfellene ikke gjelder noen generell regel om reklamasjonsplikt i norsk kontraktsrett.
Etter en vurdering av de hensyn som reklamasjonsplikt begrunnes med, kom Høyesterett
videre til at det ikke var tilstrekkelig grunn til på ulovfestet grunnlag å stille et krav til
reklamasjon i tilknytning til standarderstatning etter flypassasjerforordningen. Den
alminnelige foreldelsesfristen på tre år fikk da anvendelse. 

Ettersom det ikke gjelder noen reklamasjonsfrist er klagen heller ikke fremsatt for sent.
For øvrig bemerker nemnda at kravet åpenbart heller ikke er foreldet.

Nemnda vurderer deretter om klager har krav på standarderstatning.

Forsinkelse/kansellering som medfører at passasjeren kommer frem til det endelige
bestemmelsesstedet mer enn tre timer etter det planlagte ankomsttidspunktet, gir rett
til erstatning med mindre flyselskapet godtgjør at forsinkelsen/kanselleringen skyldes
ekstraordinære omstendigheter som ikke kunne vært unngått selv om alle rimelige
tiltak var truffet, jf. EU-forordning 261/2004 artiklene 5, 6 og 7, samt EU-domstolens
avgjørelser i sakene Sturgeon-Condor av 19.11.2009 (C-402/07) og Nelson med flere av
23.10.2012 (C-581/10).

Nemnda legger til grunn at klagers flyvning fra Trondheim til Oslo den 4. september
2019 ble forsinket, og at klager ble booket om slik at han ankom sitt endelige
bestemmelsessted mer enn 3 timer for sent. 

SAS har ikke svart nemnda og har dermed ikke godtgjort at forsinkelsen skyldtes
ekstraordinære omstendigheter som ikke kunne vært unngått. Klager har etter nemndas
syn derfor krav på standarderstatning på 250 euro.

Vedtak

Transportklagenemnda anbefaler at SAS utbetaler 250 euro til klager.