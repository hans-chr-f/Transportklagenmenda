Vedtak i Transportklagenemnda - Fly

Sammendrag

Krav om standardkompensasjon ved kansellering og forsinkelse. Spørsmål
om dobbel standardkompensasjon etter EU-forordning 261/2004.

Dato
21.03.2019

Saksnummer
2018-04186

Tjenesteytere
Norwegian Air Shuttle

Klager har i det vesentlige anført

Klager skulle reise med Norwegians flyvning DY7021 fra Oslo lufthavn (OSL) til Bangkok
(BKK) 17. oktober 2018 kl. 14.50. Det kom stadig nye forsinkelser utover ettermiddagen
og kvelden, og til slutt ble det gitt informasjon om at flyvningen var kansellert, og at
passasjerene var booket om til neste dag. Klager har forklart at passasjerene fikk beskjed
om å hente bagasjen og forlate flyplassen. Neste dag skulle passasjerene sjekke inn på
en ny flyvning med avreise kl. 07.00. 

Også flyvningen neste dag ble forsinket. Klager mottok følgende tekstmelding fra
Norwegian: "Update regarding your Norwegian flight DY7201 from Oslo (OSL) to Bangkok
(BKK) originally on 17th October at 14:50. Unfortunately, your flight is further delayed
due to technical reasons. Your new estimated departure time is 18th October at 23:00.
Please contact our check-in staff for meal vouchers". Passasjerene ble også bedt om å
returnere til hjemstedet sitt i ventetiden. Klager tok bussen hjem til Oslo og pådro seg
kostnader til kroner 420 kroner, som han har krevd refundert av selskapet. 

Klager har anført at det dreier seg som en kansellering og en forsinkelse. Han har
mottatt standardkompensasjon for kanselleringen av DY7021 17. oktober, men har også
fremsatt krav om kompensasjon for forsinkelsen den 18. oktober.

Tjenesteyterne har i det vesentlige anført
Norwegians flyvning DY7021 fra Oslo til Bangkok 17. oktober 2018 ble kansellert, og
klager ble booket om til DY7201 18. oktober. Klager mottok en tekstmelding med
informasjon om at flyvning DY7201 18. oktober hadde estimert avgangstid kl. 07.00. Den
faktiske avgangstiden var kl. 21.26. 

Klager har allerede mottatt standardkompensasjon på 600 euro for den kansellerte
flyvningen DY7201 den 17. oktober, men har også fremsatt krav om kompensasjon for
forsinkelse på avgang DY7201 den 18. oktober, 

Ved en kansellering har passasjeren krav på å bli omrutet til sin endelige destinasjon så
snart som mulig under sammenlignbare transportvilkår. Passasjeren oppnår ikke nye
rettigheter til kompensasjon ved en omruting. Omrutingen er en form for avhjelp som
skal sikre at befordringsavtalen oppfylles. Det er dermed ingen ny befordringsavtale som
inngås. Det inngås kun én kontrakt. Forordningen gir kun rettigheter til flyvninger som
passasjeren har betalt. Omruting gjøres uten ytterligere kostnader for passasjeren. Det
gis derfor ingen nye rettigheter til erstatning. 

Erstatning etter EU-forordning 261/2004 artikkel 7 er en standardisert erstatningsform.
Den innbyr ikke til noen for individuell tapsberegning. Tanken er at passasjerer som
opplever forsinkelse eller kansellering opplever det samme tapet av tid som skal
kompenseres. Selv om formålet er å "erstatte" den tapte tiden, gjør forordningen ingen
forskjell på lange eller korte forsinkelser. Standarderstatningen som utbetales for
kanselleringen dekker de forsinkelser passasjeren har hatt frem til ankomststedet.
Dersom det oppstår kanselleringer eller forsinkelser på de alternative flyvningene,
er vurderingen om selskapet har oppfylt sin plikt til å omrute innen rimelig tid etter
artikkel 8. Brudd på omrutingsplikten medfører ikke ansvarsgrunnlag som medfører
standarderstatning. Norwegian har anført at de ga klager et godt omrutingstilbud ved å
tilby passasjeren reise påfølgende dag. 

Norwegian har på ovennevnte grunnlag avvist klagers krav om ytterligere
standardkompensasjon.

Nemnda bemerker

Klager skulle reise med Norwegians flyvning DY7201 fra Oslo til Bangkok 17. oktober
2018 kl. 14.50. Flyvningen ble kansellert på grunn av tekniske problemer. Klager har
fått utbetalt standardkompensasjon på 600 euro i henhold til EU-forordning 261/2004
artikkel 5. jf. artikkel 7. 

Passasjeren ble booket om til DY7201 neste dag, 18. oktober 2017 kl. 07.00. Også denne
flyvningen ble forsinket med mange timer. Det er ikke fremlagt noe dokumentasjon som
viser årsaken til denne forsinkelsen. 
Spørsmålet for nemnda er om klager og hans reisefølge har krav på standarderstatning
også som følge av forsinkelsen ved omrutingen. 

Nemnda konstaterer at det ikke finnes noen bestemmelse i forordningen som tar sikte
på den aktuelle situasjonen. Spørsmålet berøres ikke i forordningens fortale, og er
etter det nemnda er kjent med heller ikke vært prøvd av EU-domstolen eller i norsk
rettspraksis. 

Nemndas flertall - lederen og forbrukerrepresentantene - påpeker at EU-kommisjonens
tolkningsveiledning til forordningen åpner for at passasjerene kan ha rett til ytterligere
standarderstatning dersom omrutingsflyvingen blir kansellert eller forsinket. Følgende
fremgår av nest siste avsnitt under punkt 4.2:

"Enhver ny ret til kompensation i henhold til artikel 7 gælder for den omlagte flyavgang,
der er accepteret i henhold til artikel 8, stk. 1, litra b eller c, hvis den også aflyses eller
er forsinket ved ankomst (se afsnit 4.4.11). Kommisjonen anbefaler, at mulighetene
beskrives klart for passagerer, når bistand skal ydes."

I mangel av annen regulering, er det etter flertallets syn ingen grunn til at flyselskapet
skal unnlate å betale erstatning for en kansellert flyvning bare fordi bookingen har
skjedd for å oppfylle selskapets forpliktelse etter artikkel 8.1. Forordningens formål
taler i samme retning, ettersom en passasjer på en slik flyvning rammes av tidsspille
og ulemper på samme måte som øvrige passasjerer på flyvningen. Flertallet er følgelig
av den oppfatning at en passasjer er berettiget til kompensasjon i henhold til artikkel
7 i denne situasjonen om øvrige forutsetninger i henhold til forordningen også er
oppfylt. Tilsvarende må etter flertallets oppfatning også gjelde selskapets forpliktelser
vedrørende forpleining i henhold til artikkel 8 og 9.

Mindretallet - bransjerepresentantene - er av en annen oppfatning: 
Ved en kansellering har passasjerene krav på å bli omrutet til sin endelige destinasjon
så tidlig som mulig under sammenlignbare transportvilkår. Passasjeren oppnår ikke nye
rettigheter til kompensasjon ved en omruting. Omrutingen er en form for avhjelp som
skal sikre at befordringsavtalen oppfylles. Det er dermed ingen ny befordringsavtale som
inngås. Det inngås kun én kontrakt. Forordningen gir kun rettigheter til flyvninger som
passasjeren har betalt. Omruting gjøres uten ytterligere kostnad for passasjeren. Det gis
derfor ingen nye rettigheter til erstatning. Dette støttes av en sak i Tyskland; 18b C-27/16.

Vedtak

Transportklagenemnda - fly anbefaler at Norwegian utbetaler ytterligere
standarderstatning med 600 euro pr. person.