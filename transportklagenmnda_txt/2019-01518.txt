Vedtak i Transportklagenemnda - Fly

Sammendrag

Krav om refusjon. Klager kom for sent til innsjekking. 

Dato
26.11.2019

Saksnummer
2019-01518

Tjenesteytere
Norwegian Air Shuttle

Klager har i det vesentlige anført

Klager og hennes reisefølge skulle reise med Norwegians flyvning DY1157 fra München
(MUC) til Oslo lufthavn (OSL) 3. februar 2019 kl. 15.40. Samme formiddag mottok
klager en tekstmelding med beskjed om at flyet ble et par timer forsinket, men at
passasjerene måtte forholde seg til opprinnelig avgangstid. Klager og reisefølget ankom
avgangshallen kl. 14.05, og det viste seg  at skranken for innsjekking av bagasje var
stengt. Det stod flere passasjerer i kø som forklarte at de hadde ventet en stund. Etter
hvert fikk passasjerene informasjon om at de var for sent ute, og at de derfor ikke fikk
sjekket inn sin bagasje. Flere forsøkte å kontakte Norwegian på telefon, men det var ikke
mulig å komme gjennom. Det var heller ingen representanter på flyplassen som kunne
hjelpe passasjerene. 

I tillegg til de ovennevnte problemene, forstod passasjerene raskt at dette ville bli en
kaotisk dag på flyplassen i München som følge av snøvær. Mens klager forsøkte å
kontakte Norwegian, la de merke til at køene foran informasjonsskrankene på flyplassen
vokste. De forstod at dersom de ønsket å komme hjem til Oslo samme dag, måtte de
kjøpe flybillett på egen hånd. Det var ingen hjelp å få fra Norwegian. 

Det var ingen ledige billetter med Norwegian denne dagen, og klager kjøpte derfor
nye billetter med Lufthansa til kroner 11 407 for to passasjerer .Denne flyvningen ble
kansellert, og klager reiste hjem med Lufthansa 4. februar 2019. Alle utgifter i forbindelse
med kanselleringen ble dekket av Lufthansa. 

Etter hjemkomst sendte klager en henvendelse til Norwegian med krav om refusjon
av kostnader til nye flybilletter. Klager har vist til at de to møtte opp 45 minutter før
avgangstid, men at innsjekking da var stengt. Det var dessuten ikke mulig å få hjelp fra

Norwegian for å komme med et senere fly. På bakgrunn av det ovennevnte har klager
fremsatt krav om refusjon av sine utgifter til kroner 11 407.

Tjenesteyterne har i det vesentlige anført
Klager ankom innsjekking for DY1157 fra München til Oslo 3. februar 2019 kort tid før
innsjekking stengte. De to reisende måtte derfor kjøpe nye billetter senere samme dag,
og har fremsatt krav om refusjon av utgiftene for dette kjøpet. 

Klager påstår at de to reisende var ute i god tid, men at de ikke rakk siste frist for
innsjekking og levering av bagasje. Det er imidlertid ikke fremlagt bevis som tilsier at
klager møtte opp i god tid. 

Det følger av Norwegians befordringsvilkår at passasjerene må møte på flyplassen i god
tid før avreise. Uforutsette ting som kø og tekniske problemer kan oppstå, og det er
passasjerene som er nærmest til å bære risikoen for avvik i dette henseende. Innsjekking
stenger dessuten automatisk, og kan ikke gjenåpnes manuelt. Det foreligger ingen
rapport som tyder på driftsforstyrrelser denne dagen, og Norwegian er derfor av den
oppfatning at det må legges til grunn at klager møtte opp på flyplassen for sent. 

På bakgrunn av det ovennevnte har Norwegian avvist klagers refusjonskrav.

Nemnda bemerker

Hva som skjedde på flyplassen, når klager møtte opp og hvorfor klager ikke rakk
flyvningen, er bevisspørsmål som vanskelig kan klarlegges under saksbehandlingen.
Saken avvises, jf. transportklagenemndforskriften § 6-2 bokstav d.

Vedtak

Saken avvises.