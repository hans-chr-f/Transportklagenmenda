Vedtak i Pakkereisenemnda

Sammendrag

Saken gjelder transferutgifter, Tunisia.

Dato
21.05.2013

Saksnummer
264/12

Tjenesteyter
allinclusiveno

Sakens dokumenter ble lagt frem.

Klager: X

Turarrangør: allinclusive.no

Antall reisende: 4

Reisens pris: kr 16.800,-

Saken gjelder:

Saken gjelder transferutgifter, Tunisia.

Klager anfører at de hadde bestilt hotell inkludert transfer til/fra flyplass.

Da de skulle reise tilbake, kom det ingen og hentet dem på hotellet.

Hun mener at transferelementet utgjorde kr.930,- av hotellprisen.(kr.93x10).

Beløpet kreves tilbakebetalt sammen med 127 dollar som de måtte betale for taxi i stedet for
den bilen som ikke kom. Dette beløpet er de blitt lovet, men hun har ennå ikke fått det.

All inklusive har anført at det var «tekniske problemer» som gjorde at returtransporten
ikke kom som avtalt. Klagers utlegg til taxi er kreditert med kr 708,- det kredittkortet
som ble brukt ved bestillingen. Kunden har ellers mottatt det som var bestilt - fly tur/
retur og transfer til hotellet.

Nemnda bemerker:

Reklamasjonsnemnda forstår opplysningene i saken slik at disputten kun gjelder
returtransporten til flyplassen. Den avtalte transport kom ikke og klager hadde da et utlegg på
127 dollar for en tjeneste hun allerede hadde betalt for fordi den var inkludert i hotellprisen,
men uten å være spesifisert som egen del av prisen.

Klager krever imidlertid i tillegg til dekning av sine utlegg også tilbakebetalt den del av
hotellprisen hun mener utgjøres av transportelementet.

Etter Reklamasjonsnemndas mening er det ikke grunnlag for å kreve refundert mer enn de
direkte utlegg hun hadde.

Når dette er dekket, har klager fått det hun hadde bestilt. Hvis hun i tillegg skulle få dekket et
beregnet transporttillegg, ville hun i realiteten få dekket returtransporten to ganger.

Vedtak:

Reklamasjonsnemnda for pakkereiser kan ikke anbefale tilbakebetaling av mer enn kr.708,-
som er eller skal krediteres.

Vedtaket var enstemmig.