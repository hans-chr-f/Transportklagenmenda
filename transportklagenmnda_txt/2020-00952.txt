Vedtak i Transportklagenemnda
- Kollektivreiser

Sammendrag

Refusjon av periodebillett på grunn av reisebegrensninger (Covid-19)

Dato
15.06.2020

Saksnummer
2020-00952

Tjenesteytere
Fram

Klager har i det vesentlige anført

Klager forklarer at han kjøpte ny periodebillett hos Fram den 3. mars 2020 for å kunne
reise til sin arbeidspraksis. Den 13. mars 2020 kom nyheten om at skoler og barnehager
ble stengt på grunn av koronaviruset. Klager søkte FRAM om refusjon av de resterende
dagene på periodebilletten siden han er i risikogruppen for smitte. Klager forklarer at
han har fått beskjed fra FHI og lege om å unngå busser, butikker og andre plasser der
det kan samles folk. Klager anfører at Nav, arbeidsgiver og han var enige om at han
skulle være hjemme fordi han er i risikogruppen siden han er diabetiker og tidligere
kreftpasient. 

Klager mener det er feil at FRAM ikke refunderer de resterende dagene på
periodebilletten fordi han har fått beskjed fra FHI og lege om å unngå buss siden han kan
bli alvorlig syk dersom han blir smittet. FRAM krever 100 % sykemelding på minst 8 dager
for å få refusjon. Dette er noe klager ikke har da jobben hans er en arbeidspraksis fra
Nav. 

Klager krever de resterende dagene på periodebilletten sin refundert.

Tjenesteyterne har i det vesentlige anført
FRAM har i sitt tilsvar til nemnda vist til tidligere svar gitt til klager, hvor selskapet uttalte
følgende: 

"Nasjonale føringer og direkte pålegg som følge av smittevernhensyn har gjort at
mange av FRAM sine kunder har fått endra reisebehov. Stengte barnehager og skoler
eller hjemmekarantene og hjemmekontor fører til at mange ikke vil få brukt sine
periodebilletter. Mange har derfor sendt oss spørsmål om refusjon av gjenstående verdi
på periodebilletter som ikke vil bli brukt. 

Slik FRAM ser det, ligg disse forholda utenfor omfanget av vår refusjonsordning. I
tråd med vårt samfunnsansvar og føringer fra styresmaktene opprettholder FRAM
kollektivtilbudet i fylket i denne perioden. Siden tilbudet er til stede, har FRAM derfor
bestemt at endring i reisebehov av smittevernsomsyn eller andre forhold forårsaka av
koronapandemien, ikke medfører rett til refusjon av periodebilletter. 

FRAM vil framleis tilby refusjon av periodebilletter til kunder som kan legge fram kopi av
100% sjukemelding i minimum 8 dager, i tråd med våre refusjonsregler."

Endret reisebehov kvalifiserer ikke til refundering av periodebillett. 

FRAM opprettholder sitt opprinnelige avslag.

Nemnda bemerker

Klagen gjelder krav om refusjon av periodebillett som ikke kan brukes da klager har fått
reiseforbud grunnet covid-19 utbruddet, siden han er i risikogruppen. 

Nemnda finner ikke at klagers situasjon som følge av utbruddet av covid-19 faller inn
under refusjonsordningen. FRAMs reisetilbud er opprettholdt, og det er således ingen
svikt i tilbudet til kundene. Det at klager ikke kan reise grunnet utbruddet av covid-19, er
et forhold som ligger utenfor tjenesteyters kontroll. Eventuelle tap passasjerer har som
følge av de er pålagt å være hjemme, er ikke tjenesteyter ansvarlig for. 

Nemndas mindretall, forbrukerrepresentantene, dissenterte i avgjørelsen da
de er av den oppfatning at klager bør få medhold i sitt krav om refusjon for den
resterende perioden, etter 13. mars, som reisebeviset gjelder for. På bakgrunn av den
ekstraordinære situasjonen med covid-19 viruset, har omstendighetene endret seg
drastisk etter dette tidspunktet og etter at periodekortet ble kjøpt. Som en del av den
nasjonale dugnaden har myndighetene og flere av kollektivselskapene i denne perioden
sterkt anmodet om at folk unngår å reise med kollektivtransport så langt det lar seg
gjøre. Forbrukerrepresentantene mener det vil føre til et sterkt urimelig resultat dersom
forbrukeren i en slik ekstraordinær situasjon som covid-19 pandemien er, ikke har
anledning til å tre ut av avtalen for den gjenværende perioden. Videre vises det til at de
fleste andre kollektivselskapene tilbyr refusjon for den resterende perioden. 

I tråd med flertallets vurdering, anbefales ikke medhold.

Vedtak

Transportklagenemnda for kollektivtransport finner ikke å kunne anbefale at klager gis
medhold.