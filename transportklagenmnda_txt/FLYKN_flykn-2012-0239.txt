Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
17.10.2012

Saksnummer
239/12F

Tjenesteyter
SAS

Krav om standarderstatning grunnet kansellering.

Klager har i det vesentlige anført:

Klager skulle reise fra Haugesund til Austin, Texas, den 26. mars 2012. SK311 fra Haugesund
til Oslo ble kansellert grunnet tåke, slik at klager mistet sine videreforbindelser i Oslo og New
York. Klager ble booket om via Stavanger, og ankom Austin 16 timer forsinket.

Klager fikk beskjed om å henvende seg i SAS skranken på flyplassen i New York, for å få hotell
voucher. Men da han ankom skranken var den stengt. Klager tok derfor inn på hotell og la ut
med egne penger.

Klager krever refundert hotell- og mat utgifter. Klager krever i tillegg standardkompensasjon i
henhold til EU forordningen 600 euro per person.

SAS har i det vesentlige anført:

SK311 ble kansellert som følge av tåke på Haugesund lufthavn. Det vises til logg.

Da hendelsen var ekstraordinær og utenfor SAS kontroll, kan selskapet dessverre ikke
imøtekomme klagers krav om standardkompensasjon.

SAS har refundert klagers hotell-, mat- og transportutgifter, men kan dessverre ikke
imøtekomme hans krav utover dette.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda finner på bakgrunn av de foreliggende opplysninger sannsynliggjort at innstillingen
skyldtes at flyet klager skulle reise med ikke kunne lande i Haugesund pga. dårlig sikt.

Nemnda er av den oppfatning at disse værforholdene må karakteriseres som en
ekstraordinær omstendighet og finner det sannsynliggjort at det i den foreliggende situasjon
ikke var mulig for selskapet å unngå kanselleringer.

Innstillingen gir da ikke rett til erstatning.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines