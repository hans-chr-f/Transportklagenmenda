Vedtak i Pakkereisenemnda

Sammendrag

Krav om refusjon av merutgifter og reisens totalpris
grunnet kansellert retur Kiel - Oslo pga. Covid-19.

Dato
17.06.2021

Saksnummer
2021-00301

Tjenesteytere
Color Line

Klager har i det vesentlige anført

Klagen gjelder en pakkereise for to personer med Color Line fra Oslo til Kiel 25.08.2020,
overnatting i Kiel på Hotel Intercity og retur med Color Line 31.08.2020. Totalpris 14 341
kroner.

Returen fra Kiel til Oslo ble kansellert fordi norske myndigheter besluttet at Tyskland
ble rødt i Norge fra natt til lørdag 29.08.2020. Dette medførte at Color Line fra dette
tidspunktet ikke kunne ta imot påstigende gjester fra Tyskland i henhold til retningslinjer
gitt fra norske myndigheter.

Klager anfører at Color Line skriver at de hadde sendt e-post og sms om dette den 26.
august kl. 19:14 og kl. 19:26. Klager kan ikke se å ha mottatt disse beskjedene. Klager
slo av mobilen på terminalen til Color Line. I Kiel hadde han heller ikke mobilen påsatt.
Klager fikk derfor ikke beskjed om at returen til Oslo var kansellert før han møtte opp hos
Color Line i Kiel for å få bekreftet lugarnummeret.

Klager returnerte til Norge 31.08.2020 og fikk ekstrautgifter til buss fra Kiel til Hamburg;
ca. 42 euro, flybilletter fra Hamburg til Oslo Lufthavn Gardermoen med Norwegian;
302,94 euro, flytoget til Oslo; 320 kroner, tog fra Oslo til Sandefjord; 198 kroner, og taxi
til sin hjemadresse; 206 kroner. Klager krever dokumenterte merutgifter refundert, samt
hele reisens pris.

Color Line har refundert 3 300 kroner fra Color Line for returen som klager ikke fikk
benyttet.  

Klagers krav: Dekning av dokumenterte utgifter som følge av at klager selv måtte bekoste
returen til Norge. 

Klager har søkt forsikringsselskapet om dekning/erstatning. Klager har ikke blitt tilkjent
dekning/erstatning.

Det vises for øvrig til korrespondanse fra klager.

Tjenesteyterne har i det vesentlige anført
Color Line anfører at klager valgte å reise fra Oslo til Kiel 25. august 2020 med 5 planlagte
overnattinger i Kiel for så å returnere fra Kiel til Oslo 31. august. Den 26. august besluttet
norske myndigheter at Tyskland skulle bli «rødt» i fra midnatt 29. august. Color Lines
seilinger ble kansellert grunnet innreiserestriksjoner til Norge fra Tyskland. Alle berørte
gjester ble varslet via sms og e-post 26. august kl. 19:26 med tilbud om hjemreise på
Color Lines siste seiling 27. august kl. 14:00 fra Kiel.

Color Line anfører at deres medarbeider på innsjekkingskontoret i Kiel ikke har bekreftet
at Color Line dekker ekstra utgifter som måtte påløpe, men har vært behjelpelig med
informasjon om alternativer. Color Line har refundert 3 300 kroner for returreisen den
31.08.2020.

Color Line anfører at kansellering av seilinger forårsaket av innreiserestriksjoner med
bakgrunn i pågående pandemi, er utenfor Color Lines kontroll, og de har derfor henvist
klager til å kontakte sitt forsikringsselskap i forhold til kravet om ekstrautgifter.

Det vises for øvrig til korrespondanse fra Color Line.

Nemnda bemerker

Klagen gjelder en pakkereise for to personer med Color Line fra Oslo til Kiel 25.08.2020,
overnatting i Kiel på Hotel Intercity og retur med Color Line 31.08.2020. Totalpris 14 341
kroner.

Returen fra Kiel til Oslo ble kansellert fordi norske myndigheter besluttet at Tyskland
ble rødt i Norge fra natt til lørdag 29.08.2020. Dette medførte at Color Line fra dette
tidspunktet ikke kunne ta imot påstigende gjester fra Tyskland, i henhold til retningslinjer
gitt fra norske myndigheter.

Klager anfører at Color Line skriver at de hadde sendt e-post og sms om dette den 26.
august kl. 19:14 og kl. 19:26. Klager kan ikke se å ha mottatt disse beskjedene. Klager
slo av mobilen på terminalen til Color Line. I Kiel hadde han heller ikke mobilen påsatt.
Klager fikk derfor ikke beskjed om at returen til Oslo var kansellert før han møtte opp hos
Color Line i Kiel for å få bekreftet lugarnummeret.

Klager returnerte til Norge 31.08.2020 og fikk ekstrautgifter til buss fra Kiel til Hamburg,
flybilletter fra Hamburg til Oslo Lufthavn Gardermoen med Norwegian, flytoget til

Oslo, tog fra Oslo til Sandefjord og taxi til sin hjemadresse. Klager krever dokumenterte
merutgifter refundert, samt hele reisens pris.

Det følger av pakkereiseloven § 23 annet ledd at arrangøren kan kansellere reisen
begrunnet i ekstraordinære omstendigheter. Det at Norge på kort tid besluttet
innreiseforbud fra Tyskland begrunnet i Covid-19, må anses som en slik ekstraordinær
situasjon. Som det fremkommer av § 23 tredje ledd medfører dette at den reisende ikke
har krav på erstatning. Når klager her blir sittende i Tyskland utløses en bistandsplikt
fra arrangørens side etter pakkereiseloven § 36. Slik nemnda har forstått ble de andre
passasjerene kjørt tilbake med båten før innreiseforbudet trådte i kraft. Bakgrunnen for
at klager ikke fikk denne informasjonen var at han selv valgte å slå av sin mobiltelefon
da han var i Tyskland. Dette medførte at det var umulig for arrangøren å få kontakt
med klager. Slik nemnda ser det hadde ikke arrangøren grunnlag for å følge opp klager
spesielt i denne situasjon. Klager burde vært tilgjengelig på enten e-post eller mobil
særlig sett hen til at han reiste under en pågående pandemi. Nemnda vurderer at
arrangøren i tilstrekkelig grad har ivaretatt sin bistandsplikt etter pakkereiseloven § 36
ved at de sendte ut informasjon til alle passasjerene med tilbud om alternativ retur. 

Arrangøren har allerede refundert 3 300 kroner for returreisen. Pakkereisenemnda
anbefaler at klager ikke gis medhold.

Vedtak

Pakkereisenemnda anbefaler at klager ikke gis medhold.