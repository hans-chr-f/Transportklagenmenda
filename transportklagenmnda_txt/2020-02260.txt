Vedtak i Pakkereisenemnda

Sammendrag

Krav om refusjon av avbestillingsgebyret grunnet Covid-19.

Dato
17.11.2020

Saksnummer
2020-02260

Tjenesteytere
Steve Perryman Norway AS

Klager har i det vesentlige anført

Klagen gjelder en pakkereise for tre personer med innkvartering på Hotel Radisson
Blu Edwardian Grafton Hotel, London i perioden 15.05.2020 - 18.05.2020 og billetter til
fotballkamp, Chelsea FC - Wolverhampton Wanderers FC, 17.05.2020. Totalpris 23 783
kroner.

Det ble gitt beskjed om kansellering den 14.04.2020 klokken 12:31. Årsaken til
kansellering var Covid-19. Beskjed om kansellering kom først etter klagers henvendelse
til selskapet 08.04.2020 med bakgrunn i at Premier League ble suspendert først fra 13.03
- 04.04 og senere ut sesongen fra 05.04.2020.

Klagers krav: Refusjon av hele reisens pris.

Klager har ikke søkt om dekning/erstatning fra andre.

Det vises for øvrig til korrespondanse fra klager.

Tjenesteyterne har i det vesentlige anført
Steve Perryman Norway har refundert 19 026,40 kroner til klager som er 80 % av klagers
innbetalte beløp.

Steve Perryman Norway forklarer dette med at de ikke har hatt noen inntekter siden
mars 2020, noe som ikke ser ut til å endre seg i den nærmeste fremtid. De har i
tillegg store beløp utestående hos sine leverandører, dvs. refundering av kjøpte
tjenester, billetter og flyreiser har vært og er meget utfordrende grunnet omfanget av
kanselleringer og usikkerheten om fremtidig reisetilbud. 

Steve Perryman Norway har fått svært få tilbakebetalinger fra sine leverandører, og
sannsynligheten for at de vil motta ytterligere refusjoner er svært liten.  Dette medfører
at den økonomiske situasjonen er krevende. Det er dessuten usikkerhet rundt hvilken
beslutning Reisegarantifondet vil komme til når det gjelder den bankgaranti Steve
Perryman Norway har stilt.

Det vises for øvrig til korrespondanse fra Steve Perryman Norway AS

Nemnda bemerker

Klagen gjelder en pakkereise for tre personer med innkvartering på Hotel Radisson
Blu Edwardian Grafton Hotel, London i perioden 15.05.2020 - 18.05.2020 og billetter til
fotballkamp, Chelsea FC - Wolverhampton Wanderers FC, 17.05.2020. Totalpris 23 783
kroner.

Den aktuelle reisen ble kansellert av tjenesteyter. Tjenesteyter har refundert 19 026,40
kroner til klager som er 80 % av klagers innbetalte beløp. Klagers krav er full refusjon av
hele reisens pris.

Ved avbestilling etter pakkereiseloven § 23 annet ledd så skal tjenesteyter tilbakebetale
alle beløp som er innbetalt for reisen. Etter nemndas vurdering har klager rett til å få
refundert 23 783 kroner. 

Nemnda anbefaler at klager gis medhold.

Vedtak

Nemnda anbefaler at klager gis medhold.