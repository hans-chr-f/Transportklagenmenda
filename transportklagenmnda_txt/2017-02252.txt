Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
25.06.2018

Saksnummer
2017-02252

Tjenesteytere
Turkish Airlines

Klager har i det vesentlige anført

Klager skulle reise med Turkish Airlines' flyvning TK1754 fra Oslo lufthavn (OSL) til
Istanbul (IST) 30. januar 2015 kl. 18.00. Hun hadde videreforbindelse med TK702 fra
Istanbul til Hurghada (HRG) 31. januar 2015 kl. 00.30. 

Klager ble forsinket, og har fremsatt krav om standardkompensasjon i henhold til EU-
forordning 261/2004 på 600 euro.

Tjenesteyterne har i det vesentlige anført
Turkish Airlines skriver i sin henvendelse til Transportklagenemnda at klagers
representant kontaktet flyselskapet vedrørende en annen sak i mai 2017. Flyselskapet
videreformidlet kontaktinformasjon til selskapets kundeservice. 

I denne saken ble en klage sendt til Turkish Airlines i Birmingham. Kundeservice
etterspurte sakens detaljer, men hørte aldri noe mer fra klagers representant. Turkish
Airlines viser til at Transportklagenemnda aldri mottok svar fra selskapet fra klagers
representasjon, da klagers representant aldri sendte inn de etterspurte dokumentene til
Turkish Airlines. 

Flyselskapet viser videre til at forsinkelsen 30. januar 2015 var forårsaket av sterke
vindkast mellom 40 og 50 knop. Som følge av værforholdene var det vanskelig å ta av og
lande til oppsatt tid. Flyselskapet viser til fremlagte værrapporter. Turkish Airlines anfører
at værforholdene utgjør en slik ekstraordinær omstendighet som fritar flyselskapene for
sitt erstatningsansvar etter EU-forordning 261/2004, og at forsinkelsen ikke kunne vært
unngått selv om alle rimelige tiltak ble truffet. Selskapet avviser på dette grunnlag klagers
krav om standardkompensasjon.

Nemnda bemerker

Turkish Airlines' flyvning TK1754 fra Oslo til Istanbul 30. januar 2015 ble forsinket.
Hverken klager eller flyselskapet har kommentert forsinkelsens lengde. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen.

Turkish Airlines viser i sitt tilsvar til Transportklagenemnda til at det var sterke vindkast
på mellom 40 og 50 knop i Istanbul denne kvelden, som gjorde det svært vanskelig å
lande og ta av til oppsatt rutetid. Det vises til vedlagte værrapporter (METAR og TAF). 

Nemnda mener at de ovennevnte værforhold må anses som en ekstraordinær
omstendighet i forordningen forstand, og nemnda legger videre til grunn at en
forsinkelse  ikke kunne vært unngått selv om alle rimelige tiltak var truffet. Forsinkelsen
gir etter dette ikke rett til standarderstatning, og nemnda anbefaler ikke at klager gis
medhold i sitt krav.

Vedtak

Transportklagenemnda - fly anbefaler ikke at klager gis medhold.