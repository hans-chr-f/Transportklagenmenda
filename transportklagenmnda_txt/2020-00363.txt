Vedtak i Transportklagenemnda
- Kollektivreiser

Sammendrag

Krav om frafallelse av kontrollgebyr

Dato
03.04.2020

Saksnummer
2020-00363

Tjenesteytere
Ruter

Klager har i det vesentlige anført

Den 17. desember 2019 ble klager ilagt et kontrollgebyr for manglende billett da det ble
foretatt en kontroll på trikkelinje 17.

Klager viser til at han skulle reise til sykehuset med sin kone. Til vanlig brukte de å kjøpe
billett på hans telefon, men da denne var på reparasjon, brukte de for første gang konas
telefon til å kjøpe billetter. Betalingen lastet fremdeles da de ble bedt av en kontrollør om
å fremvise billett. Klager er av den oppfatning at betalingen ble forsinket som følge av
manglende internettdekning eller tekniske problemer i appen. Klager forsøkte å forklare
situasjonen til kontrolløren, men ble til tross for dette ilagt gebyr. Klager viser til at han
alltid kjøper billett og at dette fremgår av hans kjøpshistorikk i appen.

Klager krever at Ruter frafaller gebyret.

Tjenesteyterne har i det vesentlige anført
Ruter viser til at klager ble ilagt et kontrollgebyr på trikkelinje 17 den 17. desember 2019.
Ruter anfører at klager ikke kunne fremvise en gyldig billett og at dette skyldes at hans
telefon var ødelagt. Ruter påpeker at billetten må være gyldig før man går om bord
på trikk/buss, og at det er for sent å kjøpe billett i appen når man allerede er om bord
trikken.

Ruter viser videre til punkt tre bokstav b i sine reisevilkår, hvor det fremgår at
passasjeren skal «ha gyldig billett ved påstigning på et transportmiddel eller ved
inntreden i en kontrollsone. Dette innebærer at elektronisk billett skal være aktivert på
dette tidspunkt».

Ruter ser ingen grunn til å frafalle gebyret.

Nemnda bemerker

Klager ble ilagt gebyr på trikken 17. desember 2019 fordi han ikke kunne fremvise gyldig
billett.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager kunne ikke vise gyldig billett og vilkårene for å ilegge gebyr var til stede.

Vedtak

Transportklagenemnda Kollektiv finner ikke å kunne anbefale at klager gis medhold.