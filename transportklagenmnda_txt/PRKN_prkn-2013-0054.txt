Vedtak i Pakkereisenemnda

Sammendrag

Saken gjelder halvpensjon med middag på annet hotell, Gran Canaria.

Dato
18.09.2013

Saksnummer
54/13P

Tjenesteyter
Apollo Reiser AS

Sakens dokumenter ble lagt frem.

Klager: X

Turarrangør: Apollo Reiser AS

Antall reisende: 2

Reisens pris: 11.046,-

Tidsrom: 050413 - 120413

Saken gjelder:

Saken gjelder halvpensjon med middag på annet hotell, Gran Canaria.

Klager anfører at han hadde bestilt hotell med halvpensjon på Hotel Marina Bay  View.
Etter bestilling og betaling tok hotellet bort halvpensjon.

I stedet fikk de tilbud om å spise middag på søsterhotellet Marina Suites som lå ca. 15 min
unna, eller å avbestille halvpensjonen. Klager mener å ha krav på prisavslag.

Apollo mener tilbudet om å spise på søsterhotellet eller avbestille halvpensjonen er
tilfredsstillende og ikke medfører noen ulempe. De har anført at de alltid tar forbehold
om endringer og viser til pkt.6.3 i Alminnelige vilkår for pakkereiser.

Nemnda bemerker:

Det følger av § 4-5 i pakkereiseloven at turarrangør ikke kan endre avtalevilkårene til ulempe
for kunden med mindre slik adgang fremgår uttrykkelig av avtalen.

I så fall skal arrangøren snarest mulig underrette kunden. Tilsvarende bestemmelse er inntatt
i Alminnelige vilkår for pakkereiser, som er en del av Apollos vilkår.

Der forutsettes det i pkt.6.3 at Apollo ikke kan endre avtalevilkårene eller reisens
spesifikasjoner til ulempe for den reisende etter avtaleinngåelse med mindre det er tatt
forbehold om å endre spesielt angitte ytelser/spesifikasjoner og dette uttrykkelig fremgår av
den enkelte avtale, dvs reisebevis eller annet avtaledokument.

Apollo har ikke fremlagt dokument som viser at de har tatt slikt forbehold overfor kunden i
saken her.

Den endring som ble foretatt - nemlig at kunden ikke kunne innta middag på det hotell hvor
de bodde - medførte etter nemndas oppfatning en ulempe for kunden som gir grunnlag
for prisavslag. Ulempen må likevel anses som begrenset og nemnda finner at prisavslaget
passende kan settes til kr.250,- per person.

Vedtak:

Reklamasjonsnemnda anbefaler at det gis et prisavslag på totalt kr.500,-.

Vedtaket var enstemmig.