Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
30.04.2019

Saksnummer
2018-02416

Tjenesteytere
Ryanair

Klager har i det vesentlige anført

Klager skulle reise med Ryanairs flyvning FR1395 fra Oslo lufthavn (OSL) til London -
Stansted (STN) 3. april 2018. Flyvningen ble imidlertid kansellert, og klager ble booket om
til FR1397 neste dag med avgang kl. 15.35. 

På bakgrunn av det ovennevnte har klager fremsatt krav om standardkompensasjon
i henhold til EU-forordning 261/2004 på 250 euro pr. person, totalt 500 euro for to
passasjerer.

Tjenesteyterne har i det vesentlige anført
Ryanairs flyvning FR1395 fra Oslo til London - Stansted 3. april 2018 ble kansellert.
Kanselleringen skyldtes systemfeil hos Eurocontrol ATC. Det vises til fremlagt
dokumentasjon. 

Ryanair anfører at de ovennevnte forhold utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
forsinkelsen ikke kunne vært unngått selv om alle rimelige tiltak ble truffet. Selskapet
avviser på dette grunnlag klagers krav om standardkompensasjon.

Nemnda bemerker

Ryanairs flyvning FR1395 fra Oslo til London - Stansted 3. april 2018 ble kansellert.

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Ryanair har vist til at kanselleringen skyldtes systemfeil hos Eurocontrol ATC. Selv om
flyselskapet i sitt tilsvar viser til en link der informasjon om de tekniske problemene gis
av Eurocontrol, kan ikke nemnda se at det i tilstrekkelig grad er godtgjort at den aktuelle
flygningen i denne sak ble rammet av disse problemene. Nemnda er derfor av den
oppfatning at flyselskapet ikke har godtgjort at kanselleringen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Klager har derfor, etter nemndas syn, rett til standardkompensasjon.

Vedtak

Transportklagenemnda - fly anbefaler at Ryanair utbetaler til klager
standardkompensasjon på totalt 500 euro.