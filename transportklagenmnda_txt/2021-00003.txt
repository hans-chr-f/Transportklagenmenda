Vedtak i Transportklagenemnda - Sjø

Sammendrag

Krav om frafall av gebyr.

Dato
08.02.2021

Saksnummer
2021-00003

Tjenesteytere
Torghatten Nord

Klager har i det vesentlige anført

Klager ankom med fergen til Sandvikvågen for å hente en bil den 16. desember
2020. Klager rekker å kjøre om bord på samme ferge fra Sandvikvåg til Halhjem. Da
klager sjeldent reiser med fergen så trodde han man betalte på fergen med kort til en
billettkontrollør. Vel om bord på fergen snakket klager med en billettkontrollør og skulle
kjøpe billett, men fikk en bot og klager ønsket ikke å betale den der og da. 

Klager hentet bilen rett utenfor fergen på parkeringsplassen på Sandvikvåg. Her var det
ingen skilter som viste at man ikke kan kjøre inn på fergen. 

Klager krever frafall av gebyret.

Tjenesteyterne har i det vesentlige anført
Torghatten Nord mener det er den reisende selv som er ansvarlig for å passere
registreringspunktet korrekt og ha gyldig elektronisk betalingsmedium
(AutoPass-brikke eller skiltgjenkjenning), etter "Forskrift om transport med ferje".

Det vises også til at den reisende selv reiste fra Halhjem til Sandvikvåg i forkant, og kunne
da tatt kontakt med fergemannskap for å sørge for å ha kjennskap til billettering på
returreise, da den reisende selv reiser sjelden eller lite på sambandet.

Torghatten Nord opprettholder utstedt tilleggstakst.

Nemnda bemerker

Klager ble ilagt gebyr da han kjørte ombord på fergen uten billett, og krever frafall av
gebyr da han ikke visste at han måtte løse billett på forhånd. 

Det følger av forskrift om transport av ferje § 7 at den reisende selv er ansvarlig for å
inneha gyldig reisebevis eller gyldig elektronisk/optisk identifiserbart betalingsmedium.
På fergesambandet benyttes Autopass. Tjenesteyter har opplyst at det er skilting/
oppmerking av dette på fergeleiet. 

Systemet er tillitsbasert, og unnlatelse av å ha gyldig billett gir grunnlag for tilleggstakst.

Vedtak

Transportklagenemnda Sjø finner ikke å anbefale at klager gis medhold.