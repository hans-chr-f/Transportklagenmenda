Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
19.12.2017

Saksnummer
2017-00781

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY171 fra Trondheim (TRD) til Bergen (BGO)
4. april 2017 kl. 18.40. Planlagt ankomst var kl. 19.40. Flyvningen ble kansellert, og klager
ble booket om med DY771 fra Trondheim til Oslo (OSL) og videre til Bergen med DY634. 

Klager viser i sin klage til at hans opprinnelige flyvning ble kansellert, og at han kom
frem til Bergen en time og 45 minutter senere enn opprinnelig rutetid. Han anfører at
han, i henhold til EU-forordning 261/2004, har krav på redusert kompensasjon på 125
euro, da flyvningen ble kansellert og ikke forsinket, og han kom frem til sitt endelige
bestemmelsessted mindre enn to timer etter planlagt ankomsttidspunkt. EU-domstolens
avgjørelse i C-402/07 (Sturgeon) kommer derfor ikke vil anvendelse i dette tilfellet, da
flyvningen ble kansellert og ikke forsinket. 

Klager har på ovennevnte bakgrunn fremsatt krav om standardkompensasjon i henhold
til EU-forordning 261/2004 på 125 euro.

Tjenesteyterne har i det vesentlige anført
Norwegians flyvning DY171 fra Trondheim til Bergen 4. april 2017 ble forsinket som følge
av tekniske problemer, og passasjerene ble booket om til nye flyvninger via Oslo. Klager
ankom Bergen 21.23 lokal tid, en timer og 43 minutter senere enn planlagt. 

Det følger av EU-domstolens avgjørelse i C-402/07 (Sturgeon) at flyselskapene er unntatt
fra sitt erstatningsansvar etter EU-forordning 261/2004 i de tilfeller hvor forsinkelsen ikke
overstiger tre timer. 

Norwegian avviser på ovennevnte bakgrunn klagers krav.

Nemnda bemerker

Kansellering gir rett til standarderstatning, med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Nemnda legger til grunn at Norwegians flyvning DY171 ble kansellert, og viser til fremlagt
dokumentasjon fra begge parter. Det er enighet mellom partene om at klager ble
tilbudt og aksepterte omruting i overensstemmelse med forordningens artikkel 8.
Nemnda legger videre til grunn at klager ble omrutet via Oslo, og kom frem til sitt
bestemmelsessted Bergen en time og 43 minutter forsinket. 

Norwegian har i sitt tilsvar til nemnda forklart at kanselleringen skyldtes tekniske
problemer. Tekniske problemer er som utgangspunkt ikke en ekstraordinær
omstendighet i forordningens forstand, jf. EU-domstolens avgjørelse i C-257/14 (Van
der Lans). Nemnda kan derfor ikke se at selskapet har godtgjort at det forelå en
ekstraordinær omstendighet. 

Norwegian har videre i sitt svar fremholdt at flyselskapet er unntatt fra ansvar hvis
forsinkelsen er under tre timer. Nemnda påpeker at en slik regel ikke gjelder i tilfeller der
flyvningen kanselleres. 

Det følger av EU-forordning 261/2004 artikkel 5 nr. 1 bokstav c nr. iii at passasjerene
ikke har krav på erstatning dersom de opplyses om innstillingen mindre enn  syv dager
før planlagt avgangstid og tilbys omruting slik at de kan reise høyst en time før planlagt
avgangstid og ankomme til det endelige bestemmelsessted senest to timer etter planlagt
ankomsttid. 

I denne saken kom klager frem under to timer etter planlagt ankomsttid, og avreisen var
under én time før. Klager har derfor ikke krav på standarderstatning etter forordningen.

Vedtak

Transportklagenemnda - fly anbefaler ikke at klager gis medhold.