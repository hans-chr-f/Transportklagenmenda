Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
31.01.2018

Saksnummer
2017-00838

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY773 fra Trondheim (TRD) til Oslo lufthavn
(OSL) 23. februar 2017 kl. 19.00. Flyvningen ble forsinket med over tre timer, og klager
har på denne bakgrunn fremsatt krav om standardkompensasjon i henhold til EU-
forordning 261/2004 på 250 euro.

Tjenesteyterne har i det vesentlige anført
Norwegians flyvning DY773 fra Trondheim til Oslo lufthavn 23. februar 2017 ble forsinket
med tre timer og 45 minutter som følge av dårlige værforhold i Trondheim tidligere
denne dagen. Tidligere flyvning DY756 fra Oslo lufthavn til Trondheim måtte returnere
til Oslo, da Trondheim lufthavn ble midlertidig stengt som følge av snø, regn og is. Alle
flyvninger til Trondheim måtte returnere til sitt avreisepunkt i dette tidsrommet. 

Norwegian anfører at de ovennevnte værforholdene utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. 

Norwegian avviser på ovennevnte grunnlag klagers krav om standardkompensasjon.

Nemnda bemerker

Norwegians flyvning DY773 fra Trondheim til Oslo lufthavn 23. februar 2017 ble forsinket
med tre timer og 45 minutter. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.

Det vises til EU-forordning 261/2004 artikkel 6 jf. artikkel 7 jf. artikkel 5 nummer 3 og
EU-domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

Værforhold som påvirker flytrafikken ved at det ikke er mulig å lande eller ta av, ved at
det oppstår store forsinkelser mv., kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 

Nemnda legger på bakgrunn av fremlagt dokumentasjon til grunn at det var vanskelige
værforhold i Trondheim denne aktuelle dagen med regn, snø og is. Dette førte til at fly
til Trondheim måtte snu i en viss tidsperiode. Dette førte til at flyet som skulle betjene
klagers flyvning kom forsinket inn. Nemnda mener at værforholdene i dette tilfellet må
anses som ekstraordinære omstendigheter i forordningens forstand. Nemnda kan heller
ikke se at de ekstraordinære omstendighetene kunne vært unngått eller overvunnet selv
om alle rimelige tiltak ble truffet. 

Etter dette har nemnda kommet til at klager ikke har krav på standardkompensasjon
etter EU-forordning 261/2004.

Vedtak

Transportklagenemnda - fly anbefaler ikke at klager gis medhold.