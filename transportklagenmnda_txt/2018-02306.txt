Vedtak i Pakkereisenemnda

Sammendrag

Krav om prisavslag grunnet dårlig rengjøring og tilbud på hotellet.

Dato
18.10.2018

Saksnummer
2018-02306

Tjenesteytere
TUI Norge AS

Klager har i det vesentlige anført

Klager bestilte en pakkereise for to voksne og to barn med innkvartering i en to-
romsleilighet med ekstrasenger for to barn på Family Life Caldera Beach, Gerani, Chania,
Kreta i perioden 01.07.2018 - 15.07.2018. Totalpris kr. 50.331.

Klager var ikke fornøyd med:
- Annet
- Manglende rengjøring
- Reiselederservice
- Beliggenhet
- Feilbooking

Forklaring
Reisen var ikke i henhold til beskrivelsen på TUI's hjemmesider. 

Renholdet var dårlig. De klaget på dette, «noen sjefer» kom sammen med renholderen.
Det var bra dagen etter, men deretter viste renholderen frem en oversikt som viste
at hun bare skulle bytte håndklær og tømme søppel. Dette var ikke hva klager var
forespeilet. 

Resten av området var et all inclusive mareritt som vi aldri har opplevd maken til og som
ikke er beskrevet på deres sider. 

Det var umulig å få solseng om ikke en var ved bassenget kl. 08.00. Det var vakter som
kastet bort håndklær fra reserverte solsengene, men disse ble bare reservert igjen av
andre. Klager var ikke på ferie for å stå opp kl. 08.00, så solsenger kunne de se langt
etter. 

Frokosten som var inkludert i reisens pris var en eneste køvandring. Kø for å få omelett,
kø for å få kaffe, tomt for tallerkener til frokostblandinger, ingen plasser i skyggen ute,
folk overalt, et maskineri. Renholdet var ikke bra. Det lå matrester under bordet fra
buffeen dagen før. 

Det lille som var av tilbud på området var dyrt for de som ikke hadde bestilt all inclusive.
Dette burde fremgått av hotellbeskrivelsen.

Gartneren satt på vanningsanlegget som spylte ned hele klagers terrasse og to av
familiemedlemmene som satt ute på terrassen.

Klager krever refundert 20% av reisens pris. 

Det vises for øvrig til korrespondanse fra klager.

Tjenesteyterne har i det vesentlige anført
Dersom en er misfornøyd med noe under oppholdet skal en henvende seg til TUI's
stedlige representanter. Denne informasjonen skal klager har gjort seg kjent med da hun
så gjennom vilkårene før bestilling av reisen. 

Klager kontaktet TUI ved å sende en web klage mens de var på Kreta. De oppgir også at
de var i kontakt med reiseleder under oppholdet. Klager nevner en SMS – hun skriver i
vedlegg til nemnda at de ble avvist med en SMS – men hun beskriver ikke denne videre.
Dette sistnevnte vedlegget ligger ikke inne på saken i TUIs klagesystem ettersom klager
har kontaktet TUI's kundesenter og ikke TUI's reklamasjonsavdeling. 

I selve klagen skriver hun at reiseleder har svart at de skal kontakte hovedkontoret
– dette er uklart for TUI's reklamasjonsavdelingen. Det er ikke opprettet noen
reiselederlogg med kontakt mellom klager og TUIs stedlige representanter. Det
er kun kommentert at ingen av guidene kjenner igjen denne saken når TUI's
reklamasjonsavdeling spør om en kommentar.

Det var fullt på hotellet denne perioden grunnet høysesong.

Klager har ikke send en ny klage til TUI's reklamasjonsavdeling etter at de kom tilbake fra
Kreta.

Det vises for øvrig til korrespondanse fra TUI Norge AS.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. 
alminnelige vilkår for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen
rimelig tid og uten vesentlig ulempe for de reisende, jf. pakkereiseloven § 6-2.  

Turarrangøren har etter pakkereiseloven en rett til å avhjelpe mangler.  Denne rett
forutsetter at turarrangøren gjøres kjent med problemene på reisemålet. Dersom
manglene ikke tas opp på reisemålet på en måte som gir turarrangøren mulighet til å
avhjelpe manglene, vil man ikke nå frem med krav om prisavslag i ettertid.

Avvik fra det avtalte regnes likevel ikke som en mangel dersom de er av mindre
betydning og er av et slag kunden må regne med kan inntreffe fra tid til annen. 

Det uenighet mellom partene med hensyn til om klagen ble fremsatt på reisemålet. 

Det fremgår at klageren først kontaktet hotellet vedrørende dårlig renhold, hvilket er
i samsvar med regelverket.  Hvis kontakten med hotellet ikke fører frem, må stedlig
representant kontaktes snarest mulig. Det fremgår at dårlig renhold av leiligheten ble
rettet opp etter klage uten at det var nødvendig å kontakte stedlig representant.

Nemnda legger til grunn at klageren tok kontakt med arrangøren etter få dager på
feriedestinasjonen for å forsøke å få bytte hotell.  Klageren  var misfornøyd med at
hotellet var så fullbooket at det var umulig å oppdrive solstoler samt at det var lange
køer ved alle stasjoner til frokost.  Det var også dårlig renhold i spisesalen. 

I følge arrangøren kan det ikke gjenfinnes logg eller SMS som viser at det har vært
kontakt under oppholdet. Nemnda vet ikke hva som er korrekt, men har erfaring for
at det ikke er alle henvendelser som loggføres av guidene. Det fremgår dessuten av
dokumentene at første klage ble fremsatt skriftlig 4. juli.  Da gjensto 11 dager av ferien. I
denne er det henvist til en SMS hvor klagen ble avvist.

Det fremgår av hotellopplysninger på arrangørens nettsider at hotellet har 226 leiligheter
og at støy kan være noe forstyrrende.  

Klageren reiste i første halvdel av juli, som er en av de travleste feriemånedene både i
Norden og i Europa og at hotellet var fullt er da ikke egnet til å forundre.  Nemnda er
kjent med at hoteller på denne størrelsen vanligvis ikke har solstoler til alle gjestene.
Med 226 leiligheter måtte antallet solstoler ha vært ca. 700 for å dekke behovet hvis man
som et gjennomsnitt legger til grunn at det var tre gjester i hver leilighet. Klageren har
opplyst at vaktene fjernet håndklær på forhåndsreserverte stoler. Annen håndheving
enn dette kan man etter nemndas syn ikke forvente.

Det fremgår at det var lange køer til frokost.  Også dette er etter nemndas syn å forvente
når hotellet er fullt.   Det samme er til en viss grad søl i spisesalen på et hotell som er
anbefalt til og mye brukt av barnefamilier.  Hvis det ikke var tilstrekkelig rengjort mellom
måltidene er imidlertid det noe som bør rettes opp.

Nemnda kan forstå at klageren var skuffet, men kan ikke se at det som er påberopt kan
karakteriseres som mangler.

Klageren har flere punkter i listen over hva hun var misfornøyd med. Etter nemndas
syn er en del av det som tas opp mindre problemer og irritasjon over forhold som nok
teknisk sett utgjør avvik, men som etter nemndas syn ikke når opp til den relevansterskel
som må kreves for å konstatere at det foreligger en mangel.

Vedtak

Pakkereisenemnda finner ikke å kunne anbefale at det gis prisavslag i dette tilfellet.