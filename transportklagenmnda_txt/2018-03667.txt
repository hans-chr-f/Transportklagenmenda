Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
05.11.2019

Saksnummer
2018-03667

Tjenesteytere
Pakistan International Airlines

Klager har i det vesentlige anført

Klager med familie (tilsammen fem personer inkl et spedbarn) skulle reise fra Oslo
til Multan via Lahore og Karachi den 8. august 2018 kl 18.15. Flight PK752 fra Oslo til
Lahore ble ni timer forsinket. Da klager ankom Lahore fikk han ingen hjelp til ombooking
av billettene. Klager med familie kjørte drosje 500 km fra Lahore til sitt endelige
bestemmelsessted. Klager har ikke fått refundert utgiftene han pådro seg for drosjen. 

Klager krever standarderstatning 600 euro per person i henhold til EU-forordning
261/2004.

Tjenesteyterne har i det vesentlige anført
Pakistan International Airlines har ikke avgitt uttalelse til nemnda. Til klager har
flyselskapet i det vesentlige anført:

Flight PK752 ble forsinket grunnet teknisk feil. Pakistan International Airlines har fulgt
alle vedlikeholdsprosedyrer.

Nemnda bemerker

Flyselskapet Pakistan International Airlines har tross oppfordring ikke avgitt uttalelse til
nemnda. Nemnda treffer vedtaket på grunnlag av opplysningene som er fremkommet
tidligere i saken, jf transportklagenemndforskriften § 5-3 tredje ledd.

Nemnda legger således til grunn at klager og reisefølget (til sammen fem personer) kom
mer enn tolv timer forsinket frem til sitt endelige bestemmelsessted Multan. Klager har
fremsatt krav om standardkompensasjon i henhold til EU-forordning 261/2004. Han har
ikke krevet dekning av ytterligere utgifter. 

En passasjer som kommer mer enn tre timer forsinket frem til sitt endelige
bestemmelsessted har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon (C-402/07) og Nelson (C-581/10).

Pakistan International Airlines har som nevnt ikke avgitt uttalelse til nemnda.
Selskapet har følgelig ikke godtgjort at forsinkelsen skyldtes en ekstraordinær
omstendighet som ikke kunne vært unngått. Klager har etter nemndas syn derfor
krav på standardkompensasjon på 600 euro per person, tilsammen 3 000 euro samt
dokumenterte utgifter til taxi.

Vedtak

Transportklagenemnda-fly anbefaler at Pakistan International Airlines betaler
standarderstatning til klager med 600 euro per person, samt dokumenterte utgifter til
taxi.