Vedtak i Transportklagenemnda - Fly

Sammendrag

Krav om standarderstatning og refusjon av utgifter grunnet kansellering.

Dato
09.03.2021

Saksnummer
2020-02613

Tjenesteytere
Norwegian Air Shuttle

Klager har i det vesentlige anført

Klager skulle reise fra Kristiansand til Bangkok via Oslo den 24. februar 2020. DY273
fra Kristiansand til Oslo med avgang kl 09.55 ble kansellert. Klager ble booket om til ny
avgang kl 07.00, han måtte derfor ta drosje fra hjemsted til flyplass, pris kroner 440.

Klager kan ikke se at en sandstorm på Kanariøyene kan frita Norwegian fra å utbetale
erstatning til andre passasjerer som ble berørt.

Klager krever standarderstatning 600 euro i henhold til EU-forordning 261/2004, samt
refusjon av drosjeutgifter kroner 440.

Tjenesteyterne har i det vesentlige anført
Klager hadde en gjennomgående billett fra Kristiansand til Bangkok. DY273 ble
kansellert, og klager ble kostnadsfritt booket om til en tidligere flyvning. Klager rakk sin
videreforbindelse og ankom endelig bestemmelsessted i henhold til reiseplanen. 

I henhold til EU-forordning 261/2004 artikkel 7 og EU-domstolens avgjørelse i
C-402/07 (Sturgeon), har passasjerer rett til erstatning dersom de ankommer endelig
bestemmelsessted tre timer forsinket eller mer. Flyselskapene er fritatt for utbetaling av
erstatning om årsaken var ekstraordinære omstendigheter. 

I henhold til EU-forordning 261/2004 artikkel 7 og EU-domstolens avgjørelse i C-11/11
(Folkerts), er endelig bestemmelsessted i en gjennomgående billett å definere som
destinasjonen på den siste flyvningen i billetten. 

Da klager ankom endelig bestemmelsessted uten forsinkelse, kan Norwegian ikke
imøtekomme klagers krav om standarderstatning. 

I henhold til EU-forordning 261/2004 er ikke flyselskapene pliktig i å refundere utgifter til
drosje.

Norwegian kan ikke imøtekomme klagers krav.

Nemnda bemerker

Kansellering gir rett til erstatning etter EU-forordning 261/2004 artikkel 5, jf. artikkel
7, med mindre flyselskapet har informert om endringen minst to uker før planlagt
avgangstid, eller med mindre flyselskapet kan godtgjøre at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet. 

Nemnda legger til grunn at klagers flyvning DY273 med avgang kl 09.55 ble kansellert
under syv dager før avreise, og at han ble booket om til DY271 kl 07.00, to timer og
55 minutter tidligere enn opprinnelig avgang. Klager krever standarderstatning i
henhold til EU-forordning 261/2004. Norwegian på sin side hevder klager ikke har krav
på standarderstatning da han ble booket om og ankom endelig bestemmelsessted i
henhold til opprinnelig ankomsttid.  

Norwegian har til klager uttalt at flyet ble kansellert som følge av værforhold på tidligere
flyvning, sandstorm. Uttalelse er ikke nærmere forklart eller dokumentert. Flyselskapet
kan ikke sies å ha godtgjort at kanselleringen eller de ekstraordinære omstendighetene
kunne vært unngått selv om alle rimelige tiltak var truffet.

Nemnda viser til EU-forordningens artikkel 5 nummer 1 bokstav c) punkt ii) om at
retten til standarderstatning bortfaller dersom passasjerene opplyses om innstillingen
mellom to uker og syv dager før opprinnelig planlagt avgang og tilbys omruting slik at
de kan reise høyst to timer før opprinnelig planlagt avgang og ankomme det endelige
bestemmelsesstedet senest fire timer etter opprinnelig planlagt ankomst.

Klager ble booket om slik at han reiste kl 07.00 fra Kristiansand, dette er mer enn to
timer før opprinnelig avgangstid. Klager ankom det endelige bestemmelsesstedet før
opprinnelig planlagt ankomst. Klager har etter dette krav på 50 % av erstatningsbeløpet,
jf.  forordningens artikkel 7 punkt 2 bokstav c).

Nemnda legger videre til grunn at klager krever refusjon av drosjeutgifter.
Standarderstatningen er ment å dekke både økonomisk og ikke-økonomisk tap.
Standarderstatningen overstiger drosjeutgiftene (kroner 440). Disse utgiftene må anses
dekket av standarderstatningen.

Vedtak

Transportklagenemnda - fly anbefaler at Norwegian betaler standarderstatning til klager
med 300 euro.