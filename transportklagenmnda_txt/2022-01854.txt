Vedtak i Transportklagenemnda - Fly

Sammendrag

Krav om erstatning for ødelagte kofferter.

Dato
15.05.2023

Saksnummer
2022-01854

Tjenesteytere
KLM

Klager har i det vesentlige anført

Klager reiste fra Rio de Janeiro via Amsterdam til Oslo den 3. januar 2022 med KLM.
Ved ankomst Oslo oppdaget klager at koffertene var ødelagt. Skaden på koffertene ble
rapportert ved ankomst Oslo hos KLMs agent på flyplassen. 

Klager har vært hos forhandleren Morris med koffertene og viser til brev om «Bekreftelse
på skade». Her fremgår det at de ikke har mulighet til å reparere koffertene. Beskrivelsen
av skaden: «The wheels are damaged and the side-handle and we are not able to fix it».
De har vurdert en erstatningsverdi på 2500 NOK og 3500 NOK.

Det finnes ikke bilder at skadene på koffertene da begge koffertene ble deponert etter
befaring av KLM-agenten i Oslo, Morris Majorstua. Butikken inspiserte koffertene og
konkluderte med at koffertene ikke kunne repareres. Det vises til skaderapport som er
lagt ved saken. Koffertene var tre og fire år gamle, alderen på koffertene ble gjenspeilet i
verdivurderingen gjort av KLM-agenten i Oslo, Morris Majorstua.

Klager har ingen ønske om å kjøpe nye kofferter før klagen er avklart. Det kreves refusjon
av skade på to kofferter, kr 6000 pluss renter i 13 måneder.

Det har blitt utbetalt 948 kr fra KLM tidligere til klager.

Tjenesteyterne har i det vesentlige anført
KLM har bedt om bankdetaljer, bilder og kvittering for ny koffert. Da klager ikke la frem
disse bevisene som gjør at erstatning kan bli utbetalt, mottok klager maksbeløpet som
kan utbetales uten disse bevisene. 

KLM mener at en skaderapport som bli utarbeidet på flyplassen og verdivurdering fra
autorisert koffert butikker, ikke er avgjørende bevis i slike saker. Da klager ved flere
anledninger ikke har godtatt KLM sitt krav om å fremlegge bevis, vil ikke KLM utbetale
ytterligere erstatning i saken.

Nemnda bemerker

I henhold til luftfartsloven § 10-18 første ledd er fraktfører ansvarlig for skader på
reisegods «såfremt den hendelse som har forårsaket skaden, er inntruffet om bord
på luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset.

Klager har fremlagt skaderapporten som ble skrevet på flyplassen etter ankomst. Etter
nemndas syn har klager dokumentert at skaden på kofferten oppstod i flyselskapets
varetekt, og har etter dette rett til erstatning.

Klager har vedlagt en vurdering fra Morris som sannsynliggjør at koffertene ikke kunne
repareres. Klager har opplyst at koffertene var tre og fire år gamle. Ved totalskade må
erstatningen i utgangspunktet baseres på gjenanskaffelsesverdien – det vil si det beløpet
passasjeren må betale for å skaffe seg en tilsvarende koffert. Passasjeren skal imidlertid
ikke tjene på skaden, og det gjøres derfor fradrag for slitasje og verdiforringelse ellers på
den skadede gjenstanden. Det følger av vurderingen fra Morris at antatt erstatningsverdi
er henholdsvis 2500 kr og 3500 kr for koffertene. Nemnda legger dette til grunn og
anbefaler at KLM skal betale 6000 kr i erstatning til klager. Til fradrag kommer 948 kr som
allerede er utbetalt fra KLM.

Klager har krevd forsinkelsesrenter. Nemnda mener at klager har krav på
forsinkelsesrente iht. forsinkelsesrenteloven, regnet fra 30 dager etter at klager har krevd
erstatning.

Vedtak

Transportklagenemnda anbefaler at KLM betaler erstatning til klager med 5052 kr for de
ødelagte koffertene med tillegg av forsinkelsesrente iht. forsinkelsesrenteloven, regnet
fra 30 dager etter at klager har krevd erstatning.