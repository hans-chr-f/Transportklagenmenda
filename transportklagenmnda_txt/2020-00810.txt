Vedtak i Transportklagenemnda
- Kollektivreiser

Sammendrag

Krav om frafallelse av kontrollgebyr

Dato
13.05.2020

Saksnummer
2020-00810

Tjenesteytere
Vy

Klager har i det vesentlige anført

Klagers sønn ble kontrollert på toget den 17.02.20 og ble ilagt gebyr da månedskortet
hans var utløpt. Klager har anført at hans sønns billett utløp den 11.02.12, og på grunn
av problemer med automatene på Haugenstua stasjon ble sønnens kort fornyet den
09.02.20 og validert samme dag på Oslo S. Klager viser til at det på kvittering for kjøp
av billett den 09.02.20 står at kortet i tillegg er validert. Videre viser klager til at det ikke
har vært noe problem tidligere med å validere ny billett samtidig som man allerede har
en gyldig billett. Klager anfører videre at Vy er nærmest til å bære ansvaret for at deres
system ikke kan aktivere ny billett før den gamle billetten er utløpt og at det er Vy som
har ansvaret for at validering ikke har blitt registrert. 

Klager krever at Vy frafaller gebyret.

Tjenesteyterne har i det vesentlige anført
Ved billettkontroll ble klagers sønn påtruffet i en vogn merket «kun gyldig billett» den
17.02.20 etter avgang fra Oslo S. Klagers sønn kunne ved kontroll ikke fremvise gyldig
billett for reisen og ble dermed ilagt kontrollgebyr. 

Reisekortet klagers sønn presenterte ved kontrollen inneholdt en billett som var kjøpt
den 09.02.20. Denne billetten var imidlertid ikke validert og var således ikke gyldig for
transport.

Forrige billett på reisekortet utløp den 11.02.20 og reisekortet ble sist avlest den
09.02.20. Ved siste avlesning har klager fått grønt lyst og opplyst utløpsdato på gjeldende
billett i skjerm på valideringsautomaten.

Det er ikke mulig å starte en ny periodebillett når det allerede er en aktiv periodebillett
på reisekortet. Dersom det var mulig, ville man avkortet gyldighetsperioden på tidligere
billett. Den som disponerer reisekortet må selv forsikre seg om at man har gyldig billett,
noe som svært enkelt kan gjøres ved å se på skjerm når man avleser reisekortet på en
valideringsautomat.

Vy opprettholder krav om betaling av gebyret.

Nemnda bemerker

Klagers sønn ble ilagt gebyr på toget den 9. februar 2020 fordi han ikke hadde gyldig
billett ved kontroll. 

Det fremgår av Vys transportvilkår § 4 at passasjerer som ved kontroll ikke kan vise gyldig
billett, vil bli ilagt et gebyr. Bestemmelsen er objektiv og gebyr kan således ilegges selv
om passasjeren ikke har opptrådt klanderverdig.

Klagers sønn kunne ikke fremvise gyldig billett ved kontroll og vilkårene for å ilegge gebyr
var dermed til stede. 

Nemnda bemerker at det er den reisende selv som har ansvaret for å forsikre seg om
at kjøpte billetter er validert. Man får ikke aktivert en ny periodebillett når man allerede
har en gyldig billett. Dette ville avkortet gyldigheten på billetten, og medført at kunden
betalte dobbelt. Klagers avlesing den 9. februar var således ingen validering, og det ble
ved avlesningen opplyst når billetten utløp, som var 11. februar. Etter nemnda syns er
det ingen kontraktsrisiko ved dette systemet som Vy bærer ansvaret for, det er et system
som ivaretar at kunden får benyttet betalt billett fullt ut. Det kan neppe anses å være
særlig byrdefullt at kjøper må validere ny billett når gammel billett har utløpt. Det vises
også til at da billetten ble avlest 9. februar, fikk klager opp på skjermen at utløpsdato var
11. februar 2020, og ble således informert om dette.

Av hensyn til reiseforetakenes behov er det behov for en streng praksis da det er
ulike årsaker til at reisende ikke har gyldig billett. Nemnda finner imidlertid grunn til
å bemerke at det kan være hensiktsmessig at informasjon om at ny billett ikke kan
valideres før gammel er utløpt, blir informert om i Vys kundeinformasjon.

Nemnda finner ikke grunnlag for å anbefale at gebyret frafalles.

Saken er behandlet med én forbrukerrepresentant i medhold av
transportklagenemndforskriften § 5-5 (5)

Vedtak

Transportklagenemnda Kollektivtransport finner ikke å kunne anbefale at klager gis
medhold.