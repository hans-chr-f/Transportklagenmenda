Vedtak i Transportklagenemnda - Fly

Sammendrag

Krav om standarderstatning.

Dato
18.08.2022

Saksnummer
2022-00335

Tjenesteytere
Widerøe
Mytrip

Klager har i det vesentlige anført

Klager og hennes to barn skulle reise med Widerøe fra Aberdeen via Stavanger til Torp
den 2. januar 2022. Avgang var kl. 16:05 med ankomst kl. 19:55. Reisen ble bestilt
gjennom Mytrip.
Klager mottok melding om kansellering den 6. desember 2021. Klager ble først booket
om til å reise 2. januar 2022 via Bergen og Stavanger, hvilket innebar mer enn 13 timers
venting i Stavanger, noe klager ikke ønsket. Klager kontaktet Mytrip den 9. desember,
og ble så booket om til å reise via Stavanger den 4. januar 2022, avgang kl.11:55, med
ankomst kl. 17:55. Klager mottok melding den 23. desember 2021 om at denne reisen
ble endret, og at ny avgang via Bergen var kl. 08:30 med ankomst Torp kl. 12:30. WF393
fra Aberdeen til Bergen ble forsinket, og klager rakk ikke sin videreforbindelse til Torp. 
Klager ble nok en gang booket om og ankom Torp den 4. januar 2022 kl. 14:20. 

Klager krever standarderstatning 250 euro per person for hver av hendelsene, til
sammen 1 500 euro.

Tjenesteyterne har i det vesentlige anført
Widerøe har anført følgende:

Denne reisen ble endret mer en 14 dager før avreise og krav om kompensasjon faller da
bort. Det ble sendt beskjed om disse om endringene til reisebyrået, som da også har gitt
beskjed til passasjeren.
Disse endringene ble gjort 10. desember 2021 av oss. Passasjer skulle reise 2. januar
2022. Reisebyrå ser ut som de har gitt beskjed 20 desember.
Widerøe har vedlagt utskrift av deler av bestillingen som dreier seg om endring for reise
den 2. januar kl.18:40 fra Aberdeen via Bergen med ankomst Torp kl. 22:55.

Mytrip har anført følgende:

Marco Polo Travel AS, Mytrip, er en formidler av de reisetjenester, inkludert flybilletter,
som tilbys på hjemmesiden mytrip.no. Mytrip opptrer kun som en formidler, og
avtalen om flybillettene og flytjenestene inngås direkte mellom kunden og det aktuelle
flyselskapet. Mytrip er ikke medleverandør av tjenestene og ikke part i avtalen mellom
kunden og flyselskapet. Dette innebærer at deres ansvar begrenser seg til formidlingen
og de eventuelle ekstratjenester kunden kjøper av dem. 
Mytrip sin rolle som formidler er tydelig beskrevet på hjemmesidene, og viser til vedlagte
reisevilkår. Kunden har bekreftet å ha lest og forstått disse under bookingen. 
Kunden booket en tur-returreise for tre personer med Widerøe fra Oslo til Aberdeen.
Utreisen gikk som planlagt, men returen ble endret flere ganger av Widerøe.

Det ble foretatt endringer 29. november 2021, 6. desember 2021, 20. desember 2021 og
4. januar 2022 
Mytrip formidlet samtlige endringer som ble gjort av Widerøe til kunden, og har oppfylt
vår rolle som formidler.

Vi kan ikke imøtekomme klagers krav om standarderstatning, da kravet må rettes mot
flyselskapet.

Nemnda bemerker

En ruteendring innebærer kansellering av en avtalt flygning. Kansellering gir rett til
erstatning etter EU-forordning 261/2004 artikkel 5, jf. artikkel 7, med mindre flyselskapet
har informert om endringen minst to uker før planlagt avgangstid. 

Flyselskapet Widerøe informerte reisebyrået Mytrip som informerte klager den 6.
desember, mer enn to uker før avgang. Denne kanselleringen gir følgelig ingen rett til
standarderstatning.

Ved kansellering har passasjerene valget mellom refusjon av hele billettprisen eller
omruting snarest mulig, på tilsvarende transportvilkår.

Klager ble etter eget ønsket booket om til å reise den 4. januar via Bergen.

Den 20. desember blir også disse flyvningene endret av flyselskapet. Klager ble imidlertid
ikke informert om ruteendringen av reisebyrået før den 23. desember, som er under to
uker før avreise.

Det er ikke bestridt at Widerøe gav beskjed til Mytrip om ruteendringen i tide. Men
i dette tilfellet videreformidlet ikke reisebyrået informasjonen til klager før det var
under to uker til avreise. Det er imidlertid flyselskapene som er ansvarssubjekter etter
forordningen også om billetten er kjøpt av et online reisebyrå, og dette har unnlatt
å videreformidle beskjed om kanselleringen til passasjeren i tide. Flyselskapet er i
henhold til EU-domstolens dom av 11.05.2017 (C-302/16, Krijgsman - SLM) i disse
tilfellene eventuelt henvist til å søke regress hos den ansvarlige for at passasjeren ikke
ble informert, dersom nasjonal rett åpner for dette. 

Etter dette er det nemndas syn at Widerøe er erstatningsansvarlig i dette tilfellet.
Nemnda anbefaler at Widerøe utbetaler 250 euro per person for denne ruteendringen.

Klager krever videre standarderstatning for forsinkelsen på WF393 den 4. januar som
gjorde at hun mistet sin videreforbindelse med WF411:

WF393 04JAN ABZ BGO 08.30 - 10.45
WF411 04JAN BGO TRF 11.40 - 12.30

Forsinkelse som medfører at passasjerene kommer mer enn 3 timer senere frem enn
planlagt til det endelige bestemmelsesstedet,  utløser en plikt for flyselskapet til å
utbetale standarderstatning med mindre selskapet godtgjør at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf EU-forordning 261/2004 artiklene 5, 6 og 7 og EU-domstolens avgjørelser
i sak Sturgeon-Condor av 19.11.2009 (C-402/07) og Nelson med flere av 23.10.2012
(C-581/10).

Klager ankom endelig bestemmelsessted kl 15.10, under tre timer etter opprinnelig
ankomsttid, og har etter dette ikke krav på standarderstatning for denne hendelsen.

Forbrukerrepresentantene mener at klager i dette tilfellet har krav på forsinkelsesrente
iht forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at Widerøe utbetaler 250 euro per person til klager, til
sammen 750 euro.