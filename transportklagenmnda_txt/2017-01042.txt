Vedtak i Transportklagenemnda - Fly

Sammendrag

Krav om standardkompensasjon ved forsinkelse. Erstatning for "rescue flight".

Dato
01.03.2018

Saksnummer
2017-01042

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY7002 fra New York - John F. Kennedy (JFK)
til Oslo lufthavn (OSL) 28. august 2016 kl. 23.00. Han hadde videreforbindelse fra Oslo til
Warszawa (WAW) 29. august kl. 17.20. Flyvningen fra New York ble kansellert, og klager
ble booket om til ny flyvning DY7920 29. august kl. 13.50. Denne flyvningen ble også
kansellert. 

Klager har mottatt standardkompensasjon for kansellering av DY7002 på 600 euro.
Han har imidlertid fremsatt krav om ytterligere 600 euro i standardkompensasjon, da
flyvning DY7920 også ble forsinket. Han anfører at han ankom sin destinasjon over et
døgn forsinket.

Tjenesteyterne har i det vesentlige anført
Klager har fått utbetalt standardkompensasjon i henhold til EU-forordning 261/2004 på
600 euro. 

Norwegians flyvning DY7002 ble forsinket til etter midnatt, og som følge av operasjonelle
restriksjoner, ble flyvningen gitt nytt flightnummer DY7902, 29. august. 

Det følger av EU-kommisjonens tolkningsveiledning til EU-forordning 261/2004 at en
flyvning kan anses som forsinket selv om flightnummeret endres. Da klager allerede har
mottatt kompensasjon for forsinkelsen, avviser Norwegian klagers ytterligere krav.

Nemnda bemerker

Norwegians flyvning DY7002 fra New York - John F. Kennedy (JFK) til Oslo lufthavn (OSL)
28. august 2016 kl. 23.00 ble kansellert. Klager ble satt opp på flyvning dagen etter på
DY7920 kl. 13:50. Flyvningen skal ha blitt ytterligere forsinket.

Klager har allerede fått utbetalt standarderstatning på 600 euro for  kanselleringen. Selv
om flyvningen dagen etter også ble forsinket i forhold til planen, må dette i praksis anses
som en forsinkelse av den samme flyvningen. Flyvningen ble kansellert fordi forsinkelsen
gikk over midnatt, og flyvningen fikk et nytt rutenummer. Det vises til tolkningsveiledning
C215/5 til EU-forordning 261/2004 punkt 3.2.2. Klager kan derfor ikke kreve dobbel
kompensasjon.

Vedtak

Transportklagenemnda - fly anbefaler ikke at klager gis medhold.