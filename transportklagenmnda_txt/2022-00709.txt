Vedtak i Transportklagenemnda
- Kollektivreiser

Sammendrag

Krav om frafall av ilagt gebyr. Uoverensstemmelse vedrørende avreisested.

Dato
15.08.2022

Saksnummer
2022-00709

Tjenesteytere
Ruter

Klager har i det vesentlige anført

Klager ble ilagt gebyr på bussen den 7. april 2022.

Klager anfører at han gikk på bussen samtidig med kontrollørene, på Vittenberg. Klager
anfører at han hadde billett ved påstigning, og at kontrollørene godkjente billetten.
Klager anfører at kontrolløren likevel ba ham om å oppgi personlige opplysninger. Klager
anfører at han ikke kan få gebyr all den tid han hadde gyldig billett.

Klager krever frafall av ilagt gebyr.

Tjenesteyterne har i det vesentlige anført
Klager ble ilagt gebyr på busslinje 100 den 7. april 2022. Gebyr ble ilagt på bakgrunn av
sent kjøp av billett i app.

Ruter forholder seg til kontrollørens notater, som i dette tilfellet går på at klager allerede
var om bord på bussen da kontrollørene gikk på og startet kontrollen fra Vittenberg. Det
vil si at klager har reist fra Strømsbergveien eller tidligere. Strømsbergveien stemmer
med nærmeste holdeplass fra klagers bostedsadresse.

Fremlagt sanntidslogg viser at bussen var på Strømsbergveien fra kl. 09.02.53 til kl.
09.03.20. Billetten ble ikke begynt bestilt før kl. 09.03.30.

Det vises til Ruters reisevilkår, punkt 3:
Passasjeren skal:
b) ha gyldig billett ved påstigning på et transportmiddel eller ved inntreden i en
kontrollsone. Dette innebærer at elektronisk billett skal være aktivert på dette tidspunkt.
d) fremvise billetten til personalet på oppfordring. På transportmidler som kun tillater
ombordstigning foran, skal gyldig billett fremvises uoppfordret til fører.

Ruter ser ingen grunn til at det skal gis frafall av dette gebyret.

Nemnda bemerker

Klager ble ilagt gebyr på bussen den 7. april 2022.

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning eller inntreden i kontrollsone.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Nemnda bemerker at fremlagt billettinformasjon viser at billettkjøpet ble igangsatt
kl. 09.03.30, men billetten var først gyldig fra kl. 09.04.07. I henhold til fremlagt
gebyrrapport satt klager allerede om bord da kontrollørene kom på bussen. Fremlagt
sanntidslogg viser at bussen forlot holdeplassen før Vittenberg, Strømsbergveien,
kl. 09.03.20. Nemnda finner det således sannsynliggjort at billetten ikke var kjøpt før
påstigning og at vilkårene for å ilegge gebyr dermed var til stede.

Vedtak

Transportklagenemnda kan ikke anbefale at klager gis medhold.