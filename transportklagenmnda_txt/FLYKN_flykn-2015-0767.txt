Vedtak i Transportklagenemnda - Fly

Sammendrag

Krav om erstatning for ødelagt bagasje.

Dato
12.02.2016

Saksnummer
0767/15F

Tjenesteyter
Türkish Airlines

Krav om erstatning for ødelagt bagasje.

Klager har i det vesentlige anført:

Klager skulle reise fra Antalya til Oslo via Istanbul den 7. juni 2015. TK2417 fra Antalya ble
forsinket slik at klager mistet sin videreforbindelse.

Siden klager skulle reise til Stockholm dagen etter, den 8. juni, fikk hun booket om billetten sin
fra Istanbul til Stockholm. Hun ble innlosjert på hotell i Istanbul.

Da klager mottok sin bagasje forsinket i Stockholm den 9. juni var den ødelagt. Hun har fått
refundert innkjøp av toalettartikler fra sitt forsikringsselskap, men ikke den ødelagte kofferten.

Klager henvendte seg til Türkish Airlines med en gang hun hadde fått svar fra sitt
forsikringsselskap, åtte dager etter hjemkomst. Flyselskapet avslår kravet da de mener hun
har meldt fra om skaden for sent. Klager stiller seg kritisk til disse retningslinjene.

Klager krever erstatning for ødelagt koffert.

Det vises for øvrig til klagers brev.

Türkish Airlines har i det vesentlige anført:

Skadet bagasje må meldes til flyselskapet innen åtte dager etter hjemkomst. Da klager ikke
har fulgt disse retningslinjene, kan Türkish Airlines ikke imøtekomme hennes krav.

Nemnda bemerker:

Türkish Airlines er i henhold til luftfartsloven § 10-18/Montrealkonvensjonen artikkel 18
ansvarlig for tap som følge av at innsjekket bagasje blir skadd eller går helt eller delvis tapt
som følge av hendelser under lufttransport.

Klage om skadet bagasje må fremsettes skriftlig til selskapet umiddelbart etter at skaden
oppdages, og senest innen syv dager etter mottagelsen av bagasjen. Dersom klage ikke blir
fremsatt innen fristen, faller flyselskapets ansvar bort. Nemnda viser til luftfartsloven § 10-26
og § 20-27 og Montrealkonvensjonen artikkel 11.

Klage ble fremsatt overfor Türkish Airlines åtte dager etter mottakelse av kofferten. Turkish
Airlines er således ikke erstatningsansvarlig for skaden.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.