Vedtak i Transportklagenemnda - Fly

Sammendrag

Krav om refusjon av utgifter grunnet nektet ombordstigning.

Dato
28.08.2015

Saksnummer
1092/14F

Tjenesteyter
Norwegian Air Shuttle ASA

Klager har i det vesentlige anført:

Klager skulle reise fra Oslo til Dubai sammen med sin kone og tre døtre den 9. april 2014 med
DY5002. Det viste seg at klagers yngste datters pass var ikke gyldig lenge nok etter hjemkomst,
og hele familien ble av den grunn nektet ombordstigning.

Klager stiller seg kritisk til at hele familien ble holdt igjen da det kun var et av passene som
hadde fort kort gyldighetsdato. En voksen hadde kunne bli igjen sammen med den yngste
datteren, dette hadde spart familien for kostnader til ombooking og hotell i tre dager på
Gardermoen.

Klager krever refusjon av kostnader som følge av hendelsen, til sammen kroner 16 800.

Det vises for øvrig til klagers brev.

Norwegian har i det vesentlige anført:

Det er passasjerenes ansvar å sette seg inn i landets innreisebestemmelser, og se til at alle
reisedokumenter er gyldige før avreise. Innreisebestemmelsene til de Forente Arabiske
Emirater sier at man som norsk statsborger må ha med seg pass som er gyldig minst 3
måneder fra innreisedato.

Ved ombordstingingskontrollen ble det oppdaget at ett av barna i reisefølget hadde pass som
kun var gyldig en måned etter innreise. Barnet måtte således avvises. Klagerne ble spurt om
de ønsket å splitte reisefølget slik at tre reiste. Det ville de ikke.

Klager fikk anledning til å booke om sine billetter selv om ombookingsfristen var gått ut.
Norwegian kan ikke imøtekomme klagers krav utover dette.

Det vises for øvrig til Norwegians brev.

Nemnda bemerker:

Det er passasjerens ansvar å ha gyldige reisedokumenter, herunder pass. Flyselskapet
har anledning til, og i enkelte tilfelle også plikt til, å avvise passasjerer som ikke har gyldige
reisedokumenter.

Klager bestrider ikke at Norwegian hadde rett til å avvise hans datter. Han anfører imidlertid
at han ønsket å splitte opp reisefølget slik at en voksen og to barn reiste og at en voksen
ble igjen sammen med datteren. Ifølge klager avviste Norwegian dette. Norwegian anfører
på sin side at klager ikke ønsket å dele reisefølge og at klager således avviste et forslag fra
Norwegian om at tre reiste. Det står således påstand mot påstand om hva som har skjedd.

Nemnda er etter en samlet vurdering av den oppfatning at vedtak i saken ikke kan fattes
på forsvarlig vis uten at partene avgir muntlig forklaring. Det har ikke nemnda anledning
til å motta. Nemndas behandlingsform er skriftlig. Klagen blir etter dette å avvise, jf.
transportklagenemndforskriften § 6-2.

Vedtak:

Klagen avvises.