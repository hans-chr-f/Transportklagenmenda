Vedtak i Transportklagenemnda - Fly

Sammendrag

Krav om refusjon av feilbooket billett som følge
av feil på Norwegians nettsider ved bestilling.

Dato
19.04.2017

Saksnummer
2016-00591

Tjenesteytere
Norwegian

Klager har i det vesentlige anført

Klager skulle bestille tur/retur-reise til Evenes fra Oslo og benyttet Norwegians nettside
for å bestille billettene. Turen hadde planlagt avgang 2. mars 2016 kl. 08.55 med retur 5.
mars 2016 kl. 11.05.

Først etter å ha mottatt tekstmelding om åpnet innsjekking på dagen for returreisen
oppdaget klager at hun hadde booket avgangen kl. 06.30 (DY361), istedenfor den
planlagte avgangen samme dag kl. 11.05 (DY365). Klager hevder at dette skyldes en feil
i bookingsystemet og har fremlagt skjermbilder av bestillingssidene for å underbygge
denne påstanden. På daværende tidspunkt hadde klager ikke mulighet for å nå den
bestilte avgangen, og hun booket derfor en ny billett til den planlagte avgangen kl. 11.05.

Som en følge av feiltakelsen har klager fremsatt krav om refusjon av den andre
returbilletten, pålydende kr. 1 949.

Tjenesteyterne har i det vesentlige anført
Norwegians vilkår for ombooking av feilbooket billett, det være seg feil i tidspunkt,
dato, strekning eller navn, er tydelig gjengitt i bestillingsbekreftelsen. Ved eventuelle feil
har kunder mulighet til å endre dette innenfor visse tidsfrister ved å henvende seg til
kundesenteret. Refusjon gjøres ved avbestilling innen 24 timer, eller innen tolv timer
dersom bestillingen er foretatt mindre enn 24 timer før reisen skal finne sted. Også "Low
Fare"-billetter, som klager har bestilt i dette tilfellet, kan avbestilles uten begrensninger
innen fire timer.

Selskapet viser også til forutgående prosedyre ved billettkjøp hvor kundene underveis
oppfordres til å kontrollere reisedetaljer, samt gjøre seg kjent med og godta reisevilkår
før betaling og endelig fullføring av bestilling. Selskapet kan heller ikke se noen
indikasjoner på at det har vært midlertidige feil i systemet som har forårsaket denne
hendelsen.

På denne bakgrunn anføres det at selskapet ikke er forpliktet til å tilkjenne ytterligere
refusjon utover summen for skatter og avgifter pålydende kroner 71 som ble bekreftet
refundert i e-post av 23. september 2016.

Nemnda bemerker

Klager har påpekt at det ble bestilt en flyavgang som hun selv ikke aktivt hadde valgt, og
at dette skyldtes en feil ved Norwegians billettsystem. 

Ut fra den fremlagte dokumentasjonen, er det vanskelig for nemnda å ta stilling til om
det er en feil ved Norwegians system ved at det kommer opp en annen flyavgang enn
den man trykker på ved bestilling.  

Nemnda mener at det uansett er passasjerenes eget ansvar å dobbeltsjekke at riktig
billett er bestilt. Før man ved bestilling skal bekrefte og betale billetten, får man beskjed
om å forsikre seg om at alt er riktig. Deretter får man tilsendt reisedokumenter. At klager
ikke på forhånd i tilstrekkelig grad forsikret seg om at hun hadde fått riktige flybilletter,
må være hennes egen risiko, og ikke flyselskapets.

Nemnda kan derfor ikke se at klager har krav på erstatning for ny flybillett.

Vedtak

Transportklagenemnda - fly anbefaler ikke at klager gis medhold.