Vedtak i Transportklagenemnda
- Kollektivreiser

Sammendrag

Krav om refusjon av ubrukt bussbillett med Nettbuss - Ruters reisegaranti

Dato
29.08.2019

Saksnummer
2019-01926

Tjenesteytere
Ruter

Klager har i det vesentlige anført

Klager hadde planlagt å ta buss fra Ryensvingen til Tollboden (Jernbanetorget) med
avgang 13. april kl. 15.20, for så å reise videre med Nettbuss til Østre Toten med avgang
kl. 16.10 fra Oslo bussterminal.  

Bussen fra Ryensvingen ble forsinket og ankom holdeplassen først kl. 15.49. Dette
resulterte i at klager ikke rakk den forhåndsbestilte turen med Nettbuss og har følgelig
fremsatt krav om refusjon av den ubrukte bussbilletten pålydende kroner 169.

Tjenesteyterne har i det vesentlige anført
Ruter viser til henvendelse fra klager vedrørende avslag på krav om refusjon av
bussbillett 13. april 2019. 

Reisegarantien gjelder ved forsinkelser på mer enn 20 minutter. Den gir rett til refusjon
av alternativ transport ved svikt i Ruters tilbud. Reisegarantien dekker ikke andre
kostnader utover alternativ transport. I dette tilfellet var bussen ca. 30 minutter
forsinket.

Det er beklagelig at klager opplevde en slik forsinkelse, og at dette førte til at hun ikke
rakk bussen hun hadde bestilt billett til. Ruter kan dessverre ikke dekke andre utgifter
enn det reisegarantien gir anledning til. 

Ruter kan derfor ikke se noen grunn til å endre standpunkt i denne saken.

Nemnda bemerker

Klager krever erstattet utgifter tilsvarende ubenyttet billett med Nettbuss da hun ikke
rakk bussen på grunn av forsinkelse med Ruter buss. 

Ruters reisegaranti dekker på visse vilkår utgifter til alternativ transport ved forsinkelser
på mer enn 20 minutter.

Nemnda bemerker at reisegarantien ikke dekker andre utgifter som er en følge av
forsinkelsen som for eksempel at man ikke rekker et annet transportmiddel. Reisen
videre med Nettbuss var ikke kjøpt gjennom Ruter. 

Nemnda kan ikke se at det er grunnlag for å anbefale at klager for dekket utgiften til
ubenyttet billett.

Vedtak

Transportklagenemnda Kollektivtransport finner ikke å kunne anbefale at klager gis
medhold