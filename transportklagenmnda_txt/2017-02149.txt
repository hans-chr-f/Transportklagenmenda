Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
08.05.2018

Saksnummer
2017-02149

Tjenesteytere
KLM

Klager har i det vesentlige anført

Klager og hans reisefølge på fem personer skulle reise fra Oslo til Amsterdam den 16.
august 2017 kl 11.50 med flight KL1144. Avgangen ble kansellert, og klager ble booket
om til neste fly kl 17.15.

Klager stiller seg undrende til hvorfor akkurat denne avgangen ble kansellert, når andre
fly tok av og landet som normalt. 

Klager krever standarderstatning 250 euro per person i henhold til EU-forordning
261/2004.

Tjenesteyterne har i det vesentlige anført
KL1144 ble kansellert som følge av værforhold, tåke. Det vises til fremlagt
dokumentasjon. Lav sikt på flyplassen i Amsterdam førte til svært lav kapasitet på
rullebanene, kanselleringen var derfor ikke til å unngå. 

Klager ble booket om til neste fly fra Gardermoen. 

Hendelsen er ikke kompensasjonsberettiget da årsaken var ekstraordinære
omstendigheter utenfor KLMs kontroll. 

KLM kan ikke imøtekomme klagers krav.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261 / 2004 artiklene 5 og 7.

Værforhold som påvirker flytrafikken ved at det ikke er mulig å lande / ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemnda mener at flyselskapet KLM har godtgjort at verken kanselleringen eller de
ekstraordinære omstendighetene kunne vært unngått selv om alle rimelige tiltak var
truffet. Dokumentasjonen viser at klagerens flygning ble kansellert som følge av tett
tåke. 

Klageren har etter dette ikke rett til standarderstatning.

Vedtak

Transportklagenemnda - fly anbefaler ikke at klageren gis medhold.