Vedtak i Transportklagenemnda - Fly

Sammendrag

Krav om refusjon av utgifter grunnet kansellering.

Dato
02.10.2015

Saksnummer
0200/15F

Tjenesteyter
Widerøes Flyveselskap AS

Klager har i det vesentlige anført:

Klager skulle reise fra Svolvær til Trondheim via Bodø den 10. februar 2015. WF811 fra Svolvær
til Bodø ble kansellert som følge av værforholdene. Klager ble booket om til WF891 og WF709
via Bodø.

Ved ankomst Bodø fikk klager beskjed om at WF709 til Trondheim skulle fly direkte. I luften
ble det derimot bestemt at flyet likevel ikke skulle Trondheim, men til Sandnessjøen. Dette ble
gjort for at det passet bedre i Widerøes rutenett.

Klagers formål med reisen var å rekke sin samboers fødsel av deres felles sønn. Klager ble
tilbudt ombooking til neste dag, noe han måtte avslå på grunn av familiesituasjonen han var i.
Klager så seg nødt til å leie bil.

Klagers sønn ble født kl. 01:45, da satt klager i bil mellom Sandnessjøen og Trondheim.

Klager krever refusjon av flybillett, leiebil samt parkering i Trondheim.

Det vises for øvrig til klagers brev.

Widerøe har i det vesentlige anført:

WF811 ble kansellert som følge av værforholdene, det vises til fremlagt dokumentasjon.
Denne hendelsen er ikke kompensasjonsberettiget da årsaken var ekstraordinære
omstendigheter utenfor Widerøes kontroll.

Ved videre omruting var crewet i ferd med å gå ut på lovpålagt arbeidstid, og kunne derfor
ikke fortsette Trondheim. Det ble natt-stopp i Sandnessjøen. Da denne hendelsen er vanskelig
å dokumentere har Widerøe valgt å tilby 250 euro.

I de tilfeller klager ikke ønsker å benytte seg av ombookingsalternativer Widerøe tilbyr, kan
flyselskapet dessverre ikke refundere kostnad til alternativ transport, i dette tilfellet leiebil.

Klager hevder hans formål ved reisen falt bort, men da han fortsatte til sitt bestemmelsessted
kan ikke Widerøe se at det stemmer. Widerøe kan derfor ikke imøtekomme klagers krav om
refusjon av benyttet flybillett.

Widerøe kan ikke imøtekomme klagers krav utover det som allerede er tilbudt.

Det vises for øvrig til Widerøes brev.

Nemnda bemerker:

Klager skulle fra Svolvær til Trondheim. Han kjøpte hos Widerøe billett med Widerøe fra
Svolvær til Bodø og billett med SAS fra Bodø til Trondheim.

Flygningen fra Svolvær til Bodø, WF 811, ble innstilt. Kansellering gir rett til erstatning med
mindre flyselskapet godtgjør at innstillingen skyldtes ekstraordinære omstendigheter
som ikke kunne vært unngått selv om alle rimelige tiltak var truffet, jf. EU-forordning
261/2004 artikkel 5. Det er flyselskapet som må godtgjøre at det forelå en slik ekstraordinær
omstendighet, og flyselskapet må videre godtgjøre at de har truffet alle rimelige tiltak for å
unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda legger på bakgrunn av de foreliggende opplysninger til grunn at innstillingen skyldtes
vanskelige værforhold og at innstillingen ikke kunne unngås selv om alle rimelige tiltak var
truffet. Kanselleringen gir følgelig ikke rett til erstatning etter forordningen.

Klager ble omrutet med W891 og WF709 via Bodø til Trondheim. På grunn av at besetningen
var i ferd med å overstige maksimal tillatt arbeidstid, gikk ikke WF709 til Trondheim men til
Sandnessjøen. Flygningen Bodø-Trondheim ble således kansellert. Widerøe har utbetalt en
standarderstatning på 250 euro for kanselleringen.

Ved kansellering har passasjeren valget mellom omruting på tilsvarende transportvilkår
snarest mulig eller refusjon av billettprisen. Klager ønsket ikke omruting neste dag. Han har da
rett til refusjon av billettprisen for strekningen Bodø - Trondheim. Dersom denne billetten ikke
er refundert, anbefales det gjort.

Klager kjørte leiebil fra Sandnessjøen til Trondheim. I og med at klager har fått (eller får)
refundert flybillettene på denne strekningen, er nemnda av den oppfatning at klager selv
må bære denne utgift. Klager ville ellers kommet kostnadsfritt fra Bodø til Trondheim. En
eventuell merkostnad dekkes av standarderstatningen, jf forordningen artikkel 12.

Vedtak:

Transportklagenemnda-fly anbefaler at Widerøe betaler standarderstatning på 250 euro samt
refunderer flybilletten Bodø - Trondheim, dersom dette ikke allerede er gjort. Nemnda finner
ikke å kunne anbefale at klager får dekket utgifter til leiebil.

Vedtaket var enstemmig.