Vedtak i Transportklagenemnda
- Kollektivreiser

Sammendrag

Krav om refusjon av utgift til taxi grunnet forsinket buss

Dato
08.12.2018

Saksnummer
2018-02761

Tjenesteytere
Troms Fylkestrafikk

Klager har i det vesentlige anført

Klager hadde planlagt å reise med busslinje 26 fra Elverhøy, og deretter skifte buss ved
Petersborggata for å komme til Veslefrikkvegen.

Busslinje 26 ble forsinket og klager rakk ikke korresponderende linje fra Petersborggata.
Dersom klager ventet på neste buss ville han ha ankommet Veslefrikkvegen mer enn 20
minutter forsinket. Klager bestilte derfor alternativ transport med taxi og fikk en ekstra
utgift på 139 kroner . 

Ifølge reisegarantien dekkes transportutgifter dersom man kommer mer enn 20 minutter
forsinket. Klager krever derfor at Troms fylkestrafikk dekker utgiften på 139 kroner til
taxi.

Tjenesteyterne har i det vesentlige anført
Troms fylkestrafikk viser til at normal overgangstid med sikkerhetsmargin for å bytte
mellom bybusser inkl. gange, er ca. 5.min. 

På bybussene i Tromsø er det ikke innbyrdes korrespondanse, med mindre dette er
spesifisert på Troms fylkestrafiikk sine terminalområder/reguleringssteder. Således er
forståelsen av reisegarantien at kunden selv må se på reiseforslag som fremkommer i
Troms fylkestrafikk sin reiseplanlegger, og da vurdere om reisen har lagt inn tilstrekkelig
margin hvis man er forsinket på enkeltstrekninger på reisen. Overgang til andre
busslinjer er ikke det samme som korrespondanse.

Troms fylkestrafikk kan på overnevnte grunnlag ikke imøtekomme klagers krav om
refusjon av utgift til taxi.

Nemnda bemerker

Klager krever erstattet utgifter til taxi med kr. 139 på grunn av forsinket buss. 

Klager skulle reise med busslinje 26 fra Elverhøy til Petersborggata og derfra bytte buss
mot Veslefrikkveien. 

Nemda bemerker at de faktiske opplysningene i saken er noe mangelfulle, men legger til
grunn at klager reiste med en buss som skulle gå fra Elverhøy kl. 09.55. 

Ifølge Troms fylkestrafikks reiseplanlegger skal bussen ankomme Petersborggata
kl. 10.02 og bussen videre går kl. 10.06. Det er ikke opplyst når bussen ankom
Petersborggata, men ifølge taxikvitteringen varte kjøreturen fra kl. 10.12 til 10.23. .

Nemnda bemerker at Troms fylkestrafikk har en reisegaranti som gir rett til erstatning
for utgifter til alternativ transport dersom forsinkelsen er mer enn 20 minutter. Av
reisegarantien fremgår at det ved bytte av buss må beregnes en overgangstid på minst 5
minutter i tillegg til gangtid. 

Nemnda legger til grunn at overgangstiden i dette tilfelle er 4 minutter.  Reisegarantien
kommer da ikke til anvendelse. 

Nemnda kan ikke se at det er grunnlag for å anbefale at klager får dekket utgiftene til
taxi.

Vedtak

Transportklagenemnda Kollektivtransport finner ikke å kunne anbefale at klager gis
medhold.