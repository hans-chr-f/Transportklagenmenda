Vedtak i Pakkereisenemnda

Sammendrag

Saken gjelder hjelp på flyplassen til passasjer med
rullestol og hotellrom tilpasset rullestolbruker.

Dato
21.05.2013

Saksnummer
223/12

Tjenesteyter
Haugesund Travel AS

Sakens dokumenter ble lagt frem.

Klager: X

Turarrangør: Haugesund Travel AS

Antall reisende: 2

Reisens pris: 16.230

Saken gjelder:

Saken gjelder hjelp på flyplassen til passasjer med rullestol og hotellrom tilpasset
rullestolbruker.

Klager anfører at da han bestilte turen, gjorde han oppmerksom på at han hadde
elektrisk rullestol, at han måtte bæres ut og inn av flyet og hadde behov for en
personløfter som hjelpemiddel. Han bestilte også dobbeltrom tilpasset rullestolbruker.
Bestillingen ble bekreftet.

Ved ankomst flyplassen i Haugesund var de spesielle behov ikke registrert i systemet. Etter
mange telefonsamtaler ble det ordnet opp i forholdene slik at han kunne reise til Bremen. Ved
ankomst hotellet viste det seg at hotellet ikke var tilrettelagt for rullestol. På det rommet de
fikk, kunne han verken komme inn på bad eller toalett. De fant etter hvert et rom hvor han
med stort besvær og tunge løft fra to assistenter kunne bo, men med alle problemene helt fra
flyplassen og det tunge arbeidet for assistentene ble turen lite vellykket.

Han krever hotellkostnadene tilbakebetalt med kr.10.950,-.

Haugesund Travel - Reiseportalen go To - har anført at problemet på flyplassen skyldtes
svikt i systemet slik at de som satt med innsjekkingen, ikke fikk opp den rette koden
som skulle vise behovet for slik assistanse. Når det gjelder hotellet i Bremen, anføres
det at hotellet hadde bekreftet at de hadde ekstra store rom som skulle være tilpasset
rullestolbruk. Det beklages at dette viste seg å ikke stemme, men da klager ikke tok
kontakt, fikk turarrangør ikke anledning til å avhjelpe mangelen ved å skaffe annet
hotell. Klager hadde 7 overnattinger i Bremen og god tid til å melde fra.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for prisavslag med mindre de avhjelpes innen
rimelig tid etter at kunden har meldt fra om manglene.

Når det i forbindelse med bestilling av flyreise gjøres oppmerksom på spesielle behov for en
bevegelseshemmet passasjer og disse behov ikke oppfylles som bekreftet, foreligger det en
mangel ved reisen. I dette tilfelle ble det etter kort tid ordnet opp i forholdene slik at det som
skjedde på flyplassen ikke tilsier noe prisavslag eller kompensasjon.

På samme måte foreligger det en mangel ved reisen når det er bestilt og bekreftet hotellrom
som skal være tilpasset rullestolbruker og det viser seg ikke å være det. Imidlertid er det
en forutsetning for å kunne kreve prisavslag at kunden har gitt turarrangør beskjed om
problemet slik at turarrangør får anledning til å avhjelpe mangelen. I dette tilfelle kunne det
ha vært gjort ved at det ble skaffet rom på annet hotell. Reklamasjonsnemnda antar at selv
om klager hadde gitt slik beskjed, ville han likevel ha måttet tilbringe 1-2 netter på det første
hotellet.

Etter en skjønnsmessig vurdering finer nemnda at klager derfor bør gis et prisavslag på
kr.2.000,-.

Vedtak:

Reklamasjonsnemnda for pakkereiser anbefaler at det gis et prisavslag på kr.2.000,-.

Vedtaket var enstemmig.