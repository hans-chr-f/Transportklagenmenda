Vedtak i Transportklagenemnda - Fly

Sammendrag

Krav om erstatning for ødelagt koffert.

Dato
26.09.2022

Saksnummer
2022-00456

Tjenesteytere
Norwegian Air Shuttle

Klager har i det vesentlige anført

Klager reiste med Norwegian fra London til Oslo den 25. februar 2022 med DY1303.
Klagers koffert ble helt ødelagt under reisen og han meldte fra om dette på Oslo
lufthavn og sendte deretter inn et krav om erstatning. Kofferten var av hardplast og med
fleksibilitet til å utvides i størrelsen. Kofferten ble kjøpt sensommeren 2021 og kostet ca
kr. 2400 i innkjøp. Klager har ikke lenger kvittering for dette kjøpet. Dette var andre gang
kofferten ble brukt.

Klager krever enten en ny, tilsvarende koffert eller kr. 2400 i erstatning.

Tjenesteyterne har i det vesentlige anført
Klager meldte kofferten skadet etter reisen med Norwegian og en skaderapport ble
opprettet på flyplassen den 25.02.2022. Klager sendte et skriftlig krav til Norwegian den
28.02.2022 og fikk svar fra dem den 08.03.2022. Siden klager ikke hadde fremlagt gyldig
dokumentasjon ble erstatningsbeløpet, basert på Norwegians policy, fastsatt til kr. 500.

Norwegian viser til at flyselskapets ansvar ved skadet bagasje er begrenset i henhold til
gjeldende luftfartsbestemmelser og transportvilkår. Flyselskapet hefter for verdien av
den skadede bagasjen på tidspunktet skaden oppstod. Bagasjens angitte verdi reduseres
med 20%, og deretter 10 % pr. påbegynte år, mot gyldig dokumentasjon.

Klager sendte svar til Norwegian hvor klager utrykte uenighet i utfallet av saken.
Norwegian har informert klager om at for å vurdere saken på nytt trenger de en
kjøpskvittering for kofferten som viser pris og alder, eller en rapport fra en spesialisert
bagasjebutikk som oppgir denne informasjonen. Dette har klager ikke fremlagt.

På bakgrunn av dette opprettholder Norwegian sitt vedtak i denne saken og vil betale kr.
500 for den skadede bagasjen grunnet manglende dokumentasjon fra klager.

Nemnda bemerker

Nemnda legger til grunn at det oppsto skade på klagers bagasje da den ble transportert
av Norwegian på DY1303 den 25. februar 2022. Det vises til fremlagt skaderapport
(PIR) utskrevet på flyplassen. Norwegian har også akseptert at klager har et krav. Det er
størrelsen på kravet som er omtvistet.

Det følger av luftfartsloven § 10-18 / Montrealkonvensjonen artikkel 17 nr. 2 at fraktfører
i utgangspunktet er ansvarlig for skader på reisegods som ble forårsaket mens godset
var i fraktførerens varetekt.

Klager har fått tilbud fra Norwegian om en erstatning på kr. 500. Klager har anført at
summen er for lav.

Ved totalskade må erstatningen i utgangspunktet baseres på gjenanskaffelsesverdien
– det vil si det beløpet passasjeren må betale for å skaffe seg en tilsvarende koffert.
Passasjeren skal på den annen side ikke tjene på skaden. Det gjøres derfor fradrag for
slitasje og verdiforringelse ellers på den skadede gjenstanden. Det er passasjeren som
må sannsynliggjøre hvilket tap han har lidt. I dette tilfelle har klager fremlagt bilder
av skaden, men ikke noen form for dokumentasjon på den opprinnelige koffertens
verdi, til tross for oppfordring til å gjøre dette. Klager har svart at han ikke lenger
har kjøpskvitteringen. Norwegian har forklart at dokumentasjon om pris og alder på
kofferten også kan innhentes fra en spesialisert bagasjebutikk. Dette har klager ikke
fremskaffet. Nemnda setter da erstatningen skjønnsmessig til kr 500 slik Norwegian har
tilbudt.

Vedtak

Transportklagenemnda anbefaler at erstatningen settes til kr. 500 slik Norwegian har
tilbudt klager.