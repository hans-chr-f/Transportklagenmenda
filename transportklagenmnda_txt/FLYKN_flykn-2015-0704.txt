Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
15.04.2016

Saksnummer
0704/15F

Tjenesteyter
SAS

Klager har i det vesentlige anført:

Klager skulle reise fra Oslo til Amsterdam via København den 27. mars 2015. SK547
fra København til Amsterdam ble kansellert, og klager ble fraktet i buss. Hun ankom
bestemmelsesstedet 15 timer forsinket.

Klager stiller seg kritisk til dårlig og mangelfull informasjon og service i København. Sett bort
fra tilbudet om busstransport kunne SAS tilby ombooking til fly første tre dager senere. Klager
fikk ikke tilbud om å returnere til Oslo, og hun ble ikke informert om sine rettigheter.

Over høyttaleranlegget ble det informert om at mangel på crew var årsaken til kanselleringen.
Klager mener dette er innenfor flyselskapets kontroll.

Klager krever standarderstatning 250 euro per person i henhold til EU-forordning 261/2004.
Videre krever hun erstatning for en natts forhåndsbetalt hotell i Amsterdam, 199 euro.

Det vises for øvrig til klagers brev.

SAS har i det vesentlige anført:

SK547 ble kansellert som følge av et lengre strømbrudd på Schiphol i Amsterdam. Dette førte
til store forsinkelser og slot på tre timer den dagen. Det vises til fremlagt dokumentasjon.
Kanselleringen ble forårsaket av vurderinger tatt av Air Traffic Control, en ekstraordinær
hendelse utenfor SAS kontroll.

Klager fikk valget mellom busstransport til Amsterdam eller ombooking tre dager senere,
klager valgte busstransport. Hendelsen skjedde fredag før palmesøndag, og flyene var
ekstremt fulle. Det var derfor vanskelig å finne plass på de neste flyavgangene. SAS gjorde hva
de kunne i denne situasjonen for å få klager til bestemmelsesstedet så raskt som mulig.

Dagen før den 26. mars var det ekstremvær på Gardermoen med 141 kansellerte SAS-
avganger. Det var tusenvis av passasjerer som skulle bookes om på allerede fulle fly i en av de
travleste utfartshelgene i året.

SAS kan på grunnlag av ovennevnte ikke imøtekomme klagers krav.

Det vises for øvrig til SAS brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Nemnda legger på bakgrunn av de foreliggende opplysninger til grunn at kanselleringen
skyldtes restriksjoner på Schiphol som følge av strømbrudd tidligere på dagen. Nemnda viser
til bl.a. til Traffic & Flight Information. Nemnda finner det videre godtgjort at kanselleringen
ikke kunne vært unngått selv om alle rimelige tiltak var truffet. Kanselleringen gir etter dette
ikke rett til standarderstatning, og nemnda finner ikke å kunne anbefale at klager gis medhold
i sitt krav om standarderstatning.

Ved kansellering plikter flyselskapet å tilby omruting snarest mulig, på tilsvarende
transportvilkår, til bestemmelsesstedet, jf. forordningen artikkel 5, jf. artikkel 8. Flyselskapet
plikter også å tilby mat og forfriskninger som står i rimelig forhold til ventetiden samt
hotellinnkvartering der det er nødvendig, jf. artikkel 5, jf. artikkel 9.

SAS tilbød i dette tilfellet omruting med buss eller omruting med fly tre dager senere.
Det er om lag 80 mil mellom København og Amsterdam og kjøretiden er i følge http://
no.avstander.himmera.com 8 timer og 45 minutter. Nemnda antar at faktisk kjøretid vil være
lengre grunnet nødvendige pauser mv. Etter nemndas vurdering vil en så lang og tidkrevende
busstur ikke kunne anses som omruting «på tilsvarende transportvilkår». Nemnda finner det
på den annen side sannsynlig at det pga. ettervirkninger av værproblemene på Gardermoen
dagen før ikke var mulig med omruting med fly før tre dager senere. Etter nemndas vurdering
hadde klager valget mellom de to alternativer. Det fikk hun. SAS burde imidlertid ha tilbudt
hotell og mat frem til ny avgang med fly. Det ble ikke gjort.

Klager kom frem til Amsterdam om lag femten timer forsinket. Hun fikk ikke benyttet
forhåndsbetalt hotell. SAS er i henhold til luftfartsloven § 10-20 / Montrealkonvensjonen
artikkel 19 ansvarlig for tap som følge av forsinkelse, med mindre selskapet godtgjør at det
har tatt alle forholdsregler som med rimelighet kan kreves for å unngå tapet, eller dette ikke
har vært mulig for dem.

Nemndas er av den oppfatning at SAS ikke hadde mulighet til å unngå forsinkelsen.
Forsinkelsen gir således ikke rett til erstatning etter luftfartsloven/Montrealkonvensjonen.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.