Vedtak i Transportklagenemnda - Fly

Sammendrag

Krav om erstatning grunnet kansellering.

Dato
19.12.2016

Saksnummer
2016-00250

Tjenesteytere
Widerøe

Klager har i det vesentlige anført

Klager skulle reise fra Bergen til Kristiansand den 19. januar 2016 kl. 08:30 med WF0583.
Dagen før avreise ble flyvningen kansellert, og klager ble booket om til ny flyvning kl.
11:05 med WF0587.

Klager hadde forhåndsbestilt transport fra Kjevik til Mandal som han ikke rakk grunnet
kanselleringen. Klager tok derfor taxi. Klager krever erstatning for utgifter til taxi 1080
kroner.

Tjenesteyterne har i det vesentlige anført
Flyvningen fra Bergen til Kristiansand ble forsinket grunnet værmessige forhold
over lengre tid som førte til at selskapet manglet besetning. Det vises til fremlagt
dokumentasjon.

Widerøe påpeker at selskapet i slike situasjoner ikke har ansvar for å erstatte videre
transport til ankomststed.

Widerøe kan på grunnlag av overnevnte ikke imøtekomme klagers krav om erstatning.

Nemnda bemerker

Kansellering gir rett til erstatning med mindre flyselskapet godtgjør at innstillingen
skyldtes ekstraordinære omstendigheter som ikke kunne vært unngått selv om alle
rimelige tiltak var truffet, jf. EU-forordning 261/2004 artikkel 5. Det er flyselskapet som
må godtgjøre at det forelå en slik ekstraordinær omstendighet, og flyselskapet må videre
godtgjøre at de har truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at
det oppstår store forsinkelser mv. kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. 

Widerøe har opplyst at kanselleringen skyldtes kraftig snøfall på Vestlandet dagen
i forveien. Snøfallet førte til at hviletiden til crew ble så forskjøvet at Widerøe måtte
kansellere enkelte flygninger. Widerøe har ikke gitt noen nærmere opplysninger om
dette. De har således ikke gitt nærmer opplysninger om været, hvilke flygninger som
ble forsinket eller måtte kanselleres, eller hva som var grunnet til at WF0583 var en
av de avganger som ble kansellert. Nemnda er av den oppfatning at Widerøe ikke
har godtgjort at kanselleringen skyldtes en ekstraordinær omstendighet som ikke
kunne vært unngått selv om alle rimelige tiltak var truffet. Kanselleringen gir således
rett til en standarderstatning på 250 euro. Nemnda anbefaler at Widerøe utbetaler
standarderstatningen. I standarderstatningen inngår erstatning for utgifter klager ble
påført, jf. forordningen artikkel 12.

Vedtak

Transportklagenemnda-fly anbefaler at Widerøe utbetaler en standarderstatning på 250
euro.