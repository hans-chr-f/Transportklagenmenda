Vedtak i Transportklagenemnda
- Kollektivreiser

Sammendrag

Krav om frafall av gebyr

Dato
08.12.2020

Saksnummer
2020-03028

Tjenesteytere
Vy

Klager har i det vesentlige anført

Klager ble ilagt gebyr 31. august 2020. klager forklarer at hun var i Drammen for å ta
teoriprøven og at hun aldri har vært i Drammen før. Klager anfører at hun henvendte
seg til kontrolløren for å få hjelp til å kjøpe tilleggsbillett siden hun allerede hadde en
gyldig månedsbillett fra Ruter. Hun anfører at hun fikk beskjed om at Ruter ikke kunne
benyttes før ved neste stopp, og at det var Vy-appen som måtte brukes. Klager forklarer
at innen hun fikk lastet ned Vy-appen ble hun ilagt et gebyr. Hun forklarer at hun viste til
at hun alltid kjøper billett, og ble så sjokkert og ydmyket over behandlingen hun fikk at
hun begynte å gråte.

Klager forklarer at hun hadde forventet å få hjelp av kontrollører. Hun mener
kontrollørene utviste meget dårlig skjønn i denne situasjonen. Klager mener hun fikk
dårlig kundebehandling siden hun forsøkte å få hjelp, men fikk et gebyr. 

Klager forklarer at en medpassasjer var vitne til hendelsen og at vedkommende også
opplevde situasjonen som meget urimelig. Det fremgår blant annet av forklaringen fra
medpassasjeren at kontrollørene ikke viste noen hensyn ovenfor klager og at det var
svært urimelig å ilegge gebyret siden klager gikk bort til kontrollørene for å få hjelp og
veiledning. 

I dialogen klager har hatt med Vy fremgår det at klager mener det foreligger en
saksbehandlingsfeil hos Vy. Hun mener at det ikke er mulig at Vy har så rigide regler
at det ikke tas hensyn til forklaringer som passasjerer måte ha. Klager forklarer at
hun så kontrollørene fra utsiden av toget og tenkte at det ikke ville være noe problem
å gå inn for å spørre om hjelp til hvordan hun fikk kjøpt tilleggsbillett siden hun ikke
fant frem til dette i appen selv. Klager forklarer at hun forsøkte å forklare situasjonen
til kontrollørene, men at det virket som hun snakket for døve ører. Klager stiller seg
undrene til hvorfor det ikke er mulig å vise noen form for menneskelige hensyn. I tillegg
forklarer hun at hun hadde forventet et minimum av kundeservice fra Vy.

Videre i dialogen med Vy har klager påpekt at hun synes det er merkelig at hun ikke ble
informert om muligheten til å klage til Transportklagenemnda ved en tidligere anledning
når hun har vært i kontakt med Vy. Hun forklarer at i henhold til norsk lov er samtlige
statlige og kommunale forvaltningsorganer forpliktet til å informere om klagemuligheter
ved fatting av enkeltvedtak. Underretningen skal gi opplysninger om klageadgang,
klagefrist, klageinstans og nærmere fremgangsmåte ved klage, jfr. forvaltningsloven
§ 27. Klager mener Vy hadde opplysningsplikt om klageadgangen i Vy sitt første svar
til klager. Hun presiserer i dialogen med Vy at hun har mottatt flere e-poster uten at
klageadgang er nevnt. Klager mener Vy har begått en saksbehandlingsfeil fordi de ha
brutt informasjonsplikten i henhold til forvaltningsloven. 

Etter at klager har mottatt Vy sitt tilsvar i saken legger hun til hun bestrider riktigheten
av tjenesteyters tilsvar. Klager forklarer at hun ikke ble påtruffet i stikkprøvekontroll,
fordi hun gikk til kontrolløren for å be om hjelp og veiledning. Klager forklarer at hun
henvendte seg til kontrolløren nettopp fordi hun var kjent med at billetten hennes ikke
var gyldig der hun befant seg. Klager mener det stiller seg annerledes når man går inn i
en vogn for å søke hjelp, men får et gebyr istedenfor. Klager mener at det burde utvises
skjønn i slike tilfeller. Klager forklarer at det var en naturlig handling for henne å oppsøke
nærmeste uniformert betjening for veiledning når hun ikke fant frem til funksjonen hun
lette etter. Klager finner det underlig at det ikke er mulig å få hjelp i en ubetjent vogn på
grunnlag at det er en pågående stikkprøvekontroll i vognen.  

Klager krever frafall av gebyret. Klagen gjelder i tillegg en klage på klageprosessen fordi
Vy gjentatte ganger har brutt sin informasjonsplikt om videre klageadgang i henhold til
forvaltningsloven, og det derfor foreligger saksbehandlingsfeil fra Vy.

Det vises for øvrig til korrespondanse fra klager.

Tjenesteyterne har i det vesentlige anført
Klager ble ilagt gebyr den 31. august 2020 etter avgang fra Drammen stasjon. Under
billettkontrollen fremviste klager en Ruterbillett for sone 1. Denne billetten er ikke gyldig
fra Drammen. 

Kontrollør kan ikke huske noe spesielt fra denne kontrollen. Ved billettkontroll tilbyr
imidlertid ikke kontrolløren salg av billett eller hjelp til å kjøpe billett. Billettkontroll ville
da ikke hatt noen funksjon. 

Billetten klager presenterte er kjøpt via Ruter sin app og Vy må legge til grunn at klager
har kjøpte en billett tilpasset sine behov og gjort seg kjent med billettens gyldighet og
begrensninger ved kjøp. Klager er ansvarlig for å ha gyldig billett for hele reisen når
man benytter selvbetjente løsninger til kjøp av billett, og deretter velger å ta plass i en
ubetjent vogn på toget. 

Klager sitt ansvar for å ha gyldig billett for hele reisen opphører ikke om hun reiser fra
ett sted som er fremmed for henne, tvert imot bør man da forvente at man undersøker
hvor og hvordan man kan kjøpe billett på forhånd. Billett kan kjøpes via automater på
stasjonen, samt i Vy eller Entur sin app. Dersom man ikke har fått kjøpt billett før avgang
kan man kjøpe billett om bod i vogn merket "billettsalg". 

Vy ser ingen grunn til å frafalle gebyret.

Vy legger til at Vygruppen er registrert som et AS og således ikke omfattet av
forvaltningsloven.

Nemnda bemerker

Klager ble ilagt gebyr på toget den 31. august 2020 fordi hun ikke kunne fremvise gyldig
billett ved kontroll.

Det fremgår av Vys transportvilkår § 4 at passasjerer som ved kontroll ikke kan vise gyldig
billett, vil bli ilagt et gebyr. Bestemmelsen er objektiv og gebyr kan således ilegges selv
om passasjeren ikke har opptrådt klanderverdig.

Klager kunne ikke fremvise gyldig billett ved kontroll og vilkårene for å ilegge gebyr
var dermed til stede. Det har ingen betydning om det var klager selv som gikk bort til
kontrollørene, da klager gikk ombord i en vogn merket "kun gyldig billett", uten å ha
billett. Det er den reisendes ansvar å sørge for å ha gyldig billett ved påstigning. 

Nemnda viser til at det er den reisendes ansvar å sette seg inn i billettsystemer og
betalingsmåter. 

Nemnda finner ikke å kunne anbefale at gebyret frafalles.

Vedtak

Transportklagenemnda for kollektivtransport finner ikke å kunne anbefale at klager gis
medhold.