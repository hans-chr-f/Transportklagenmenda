Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
13.12.2017

Saksnummer
2017-00347

Tjenesteytere
SAS

Klager har i det vesentlige anført

Klageren skulle reise fra Longyearbyen til Oslo via Tromsø den 12. februar 2017 kl 14.45.
SK4425 fra Longyearbyen ble forsinket omtrent tre timer slik at klageren mistet sin
videreforbindelse. Han og reisefølget ble booket om til neste avgang som skulle gå kl
20.55 og landet kl 22.45. Også dette flyet ble forsinket, klager landet ikke på Gardermoen
før kl 00.03.  Klageren ankom endelig bestemmelsessted 3 timer og 18 minutter senere
enn opprinnelig reiseplan. 

Klageren mener forsinkelsene må skyldes delvis værforhold og delvis operative årsaker:

Klageren stiller  seg undrende til SAS påstand om dårlig vær på Svalbard, det var fint vær
i Longyearbyen den dagen. Klageren har fremlagt et bilde tatt fra rullebanen som viser
oppholdsvær. 
Videre viser SAS' rapport at 50 passasjerer ble fjernet fra SK4414 Tromsø - Longyearbyen,
flyet som skulle operere SK4425 Longyearbyen - Tromsø. Det må ha tatt lang tid å off-
loade 50 passasjerer og deres bagasje, klageren kan ikke se at dette er en ekstraordinær
omstendighet. SAS burde ha forutsett hvor tungt lastet flyet ville bli. Håndteringen av
en slik situasjon er en del av flyselskapets organisering og ansvarsområde. Klageren
mener SAS burde kunnet redusert forsinkelsen så pass at klageren ville rukket sin
videreforbindelse. Han hadde 2 1/2 time til flybytte i Tromsø som burde vært mer enn
nok.    

SK4437 fra Tromsø til Oslo ble i følge kapteinen forsinket grunnet tekniske problemer på
tidligere avgang. 

Klageren krever standarderstatning 400 euro per person i henhold til EU-forordning
261/2004. 

Det vises for øvrig til klagerens brev.

Tjenesteyterne har i det vesentlige anført
SK4414 Tromsø - Longyearbyen som skulle operere SK4425 Longyearbyen - Tromsø
ble holdt igjen i Tromsø grunnet værforholdene i Longyearbyen. Det vises til fremlagt
dokumentasjon. Klageren ble booket om fra SK4427 kl 18.50 til SK4437 kl 20.50 fra
Tromsø til Oslo. Dette flyet ble forsinket 1 time og 22 minutter grunnet sent innkommet
fly. 

Det virker som om klageren mener SAS skal prioritere punktlighet fremfor sikkerhet.
Bildet klageren har fremlagt sier ingenting om bremseeffekten på rullebanen i
Longyearbyen, det var denne som var årsaken til at flyet ble holdt igjen. Værforholdene
forårsaket begrensningen på hva flyet kunne veie, og ikke dårlig planlegging slik klageren
hevder. 
Det er kapteinen som er ansvarlig for sikkerheten, og det var han som måtte ta den
upopulære avgjørelsen å off-loade passasjerer i Tromsø. Dette medførte store kostnader
for SAS, men flyselskapet vil alltid prioritere sikkerhet foran punktlighet og service.  

Forsinkelsen av SK4425 ble forårsaket av ekstraordinære omstendigheter utenfor SAS'
kontroll og er derfor ikke kompensasjonsberettiget i henhold til EU-forordning 261/2004. 

Forsinkelsen av SK4437 var på under tre timer. 

SAS har refundert klagerens dokumenterte utgifter i ventetiden, kroner 702, men kan på
grunnlag av ovennevnte ikke imøtekomme hans krav om standarderstatning.

Nemnda bemerker

Forsinkelse som medfører at passasjerene kommer frem til det endelig
bestemmelsesstedet mer enn tre timer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldtes ekstraordinære
omstendigheter som ikke kunne vært unngått selv om alle rimelig tiltak var truffet.
Nemnda viser til EU-forordning 261/2004 artikkel 6 jf. artikkel 7, jf. artikkel 5, jf. EU-
domstolens avgjørelser i sak Sturgeon-Condor av 19. november 2009 og i sak Nelson m.
fl. av 23. oktober 2012.

Værforhold som påvirker flytrafikk ved at det ikke er mulig å lande/ta av, ved at det
oppstår store forsinkelser mv. kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at det har truffet alle rimelige tiltak for å unngå forsinkelsen.

Klager skulle reise med SK4425 fra Longyearbyen til Tromsø med videre forbindelse
med SK4427 til Oslo. SK4414 Tromsø - Longyearbyen som skulle operere SK4425
Longyearbyen - Tromsø - Oslo, ble holdt igjen i Tromsø på grunn av værforholdene
i Longyearbyen. Dette fremgår av Daily Operations Report av 13. februar 2017 for
trafikk 12. februar 2017. Det fremgår av denne dokumentasjonen at det var dårlig
bremseeffekt som var hovedproblemet. Klager har fremlagt bilde som viser en tørr
rullebane på Svalbard, men nemnda viser til at bremseeffekten likevel ikke behøver å
være tilfredsstillende. 

Klager skulle reist videre med SK4425 kl. 18.50, men på grunn av forsinkelsen ble han
og reisefølget booket om til første ledige avgang som var SK4437. Også dette flyet ble
forsinket og kom til Oslo 1 time og 22 minutter etter ordinær ankomsttid.

Nemnda legger på bakgrunn av de foreliggende opplysninger til grunn at SAS
har godtgjort at forsinkelsene skyldtes været, og at det var en slik ekstraordinær
omstendighet som ikke kunne vært unngått og at alle rimelig tiltak ble truffet for å
unngå forsinkelsene. Dette medfører at klager ikke har krav på erstatning utover det han
allerede har mottatt.

Vedtak

Transportklagenemnda-fly finner ikke å kunne anbefale at klager gis medhold i sitt krav
på standarderstatning.