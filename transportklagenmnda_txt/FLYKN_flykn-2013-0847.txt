Vedtak i Transportklagenemnda - Fly

Sammendrag

Krav om refusjon av endringsgebyr.

Dato
28.05.2014

Saksnummer
847/13F

Tjenesteyter
Norwegian Air Shuttle ASA

Klager har i det vesentlige anført:

Den 15. oktober 2013 bestilte klager billetter fra Oslo til Dubai på Norwegians nettsider for
seg og sin familie. Samme kveld ønsket klager å endre destinasjon til New York, og ringte
Norwegians kundeservice for å avbestille billettene innen 4-timersfristen. Klager fikk beskjed
om at han heller kunne endre destinasjon selv på nettsiden innen 24 timer, da dette ikke ville
bli dyrere enn å avbestille og booke ny reise.

Den 16. oktober endret klager destinasjonen til New York. Han endte opp med å betale kroner
9 000 i endringsgebyr for tre billetter. Han føler seg lurt av flyselskapet og krever beløpet
refundert.

Det vises for øvrig til klagers brev.

Norwegian har i det vesentlige anført:

Klager bestilte en reise til Dubai på Norwegians nettsider den 15. oktober kl. 17:00. Den 16.
oktober kl. 23:16 endret han reisen, og den 17. oktober kl. 00:42 ringte klager Norwegian
kundesenter.

Når en endrer en reise på Norwegians nettsider får man i løpet av prosessen beskjed om
å kontrollere at alle data som er lagt inn er korrekt, før man kommer til betaling. Man må
samtidig krysse av for å ha lest regler og vilkår.

Klager hevder han endret sin reise innen 24 timer, dette stemmer ikke. Han hevder også
han kontaktet Norwegians kundesenter per telefon den 15. oktober, dette stemmer heller
ikke. Klager ringte Norwegian etter at han hadde endret reisen og spurte om det var mulig å
reversere endringen.

Da klager endret sin reise godtok han pris og tidspunkt for endringen, samt at han oppgav sitt
kredittkort for betaling.

Norwegian kan på grunnlag av ovennevnte ikke imøtekomme klagers krav.

Nemnda bemerker:

Det følger av Norwegians vilkår og regler at en billett kan kanselleres innen fire timer etter
bestilling uten kostnad. Ved feilbestilling kan man innen 24 timer få endret dato/strekning til
tilgjengelig pris. Etter dette tidspunkt påløper endringsgebyr.

Det står påstand mot påstand om når og hvilken kontakt klager hadde med Norwegian.

Nemnda ser ikke bort fra at det foreligger en misforståelse her, men kan ikke se at Norwegian
kan lastes for denne. Billetten ble endret mer enn 24 timer etter bestilling. Ved endringen
ble det oppgitt hvilket totalbeløp som måtte betales, herunder endringsgebyr, og klager
aksepterte dette.

Nemnda finner ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.