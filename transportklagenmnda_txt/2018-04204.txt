Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
30.04.2019

Saksnummer
2018-04204

Tjenesteytere
Ryanair

Klager har i det vesentlige anført

Klager skulle reise med Ryanairs flyvning FR8509 fra Sandefjord - Torp til Gdansk 24.
juli 2018. Klager har fremsatt krav om standarderstatning i henhold til EU-forordning
261/2004 på 250 euro pr. person, totalt 500 euro for to passasjerer. 

Tjenesteyterne har i det vesentlige anført
Ryanairs flyvning FR8509 fra Sandefjord - Torp til Gdansk 24. juli 2018 ble forsinket som
følge av at flymaskinen som skulle operere klagers flyvning ble truffet av fugl. 

Ryanair har anført at de ovennevnte forhold utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
forsinkelsen ikke kunne vært unngått selv om alle rimelige tiltak ble truffet. Selskapet
avviser på dette grunnlag klagers krav om standardkompensasjon.

Nemnda bemerker

Ryanairs flyvning FR8509 fra Sandefjord - Torp til Gdansk 24. juli 2018 ble forsinket. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Forsinkelsen skyldtes etter det opplyste at flyet kolliderte med en fugl under en tidligere
flyvning. 

I EU-domstolens dom av 4. mai 2017 (C-315/15) er det fastslått at kollisjon mellom et
luftfartøy og en fugl skal omfattes av begrepet "ekstraordinære omstendigheter" som
er omhandlet i forordningen artikkel 5 nummer 3. Imidlertid kan ikke nemnda i dette
tilfellet se at flyselskapet på tilstrekkelig vis har godtgjort at årsaken til forsinkelsen var
kollisjon med fugl. 

Nemnda er av den oppfatning at Ryanair har ikke har fremlagt dokumentasjon for at
forsinkelsen skyldtes ekstraordinære omstendigheter som ikke kunne vært unngått.
Forsinkelsen gir etter dette rett til standarderstatning på 250 euro pr. person, totalt 500
euro for to passasjerer.

Vedtak

Transportklagenemnda - fly anbefaler at Ryanair utbetaler til klager
standardkompensasjon på totalt 500 euro.