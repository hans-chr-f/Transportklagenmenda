Vedtak i Pakkereisenemnda

Sammendrag

Krav om refusjon av avbestillingsgebyret grunnet Covid-19.

Dato
20.01.2021

Saksnummer
2020-03522

Tjenesteytere
Ticket

Klager har i det vesentlige anført

Klagen gjelder en pakkereise for 22 personer til Rethymnon, Kreta i perioden 03.10.2020
- 10.10.2020. Totalpris 175 437 kroner.

Klager kansellerte reisen den 23.06.2020 fordi "Golden Age Festivald Rethymno 2020"
som de skulle være med på ble avlyst på grunn av Covid-19.

I forbindelse med gruppens reise til Kreta for å delta på Golden Age, som er et
internasjonalt idrettsarrangement, ble bestilling av fly og hotell gjort av klager på vegne
gruppen gjennom reisebyrået Ticket. Totale kostnader for reisen var 175 437,36 kroner
som skulle betales i 3 avdrag. De 2 første avdragene ble innbetalt, totalt 123 311 kroner.
Siste avdrag 52 126,36 kroner ble ikke innbetalt slik at 123 311 kroner er det endelige
innbetalte beløp.

Grunnet korana krisen ble arrangementet på Kreta avlyst. Regjeringens reiseråd og
definisjon av Kreta som «rød sone», og at man skulle unngå unødvendige reiser, gjorde
i tillegg at gruppen valgte å kansellere reisen. Gruppen ba Ticket om refusjon av det
innbetalte beløp på 123 311 kroner, men de fikk beskjed om at de ville få refundert 43
417 kroner. Dette beløpet ble utbetalt noe senere. Gruppen klaget på Tickets beslutning
med blant annet henvisning til paragraf 22 i lov om pakkereiser hvor det står at hele
beløpet skal refunderes uavkortet i en situasjon som den vi har i dag. Ticket svarer at
flyet gikk som planlagt og at de ikke gi ytterligere refusjon. 

Klager finner dette urimelig og vet at andre grupper med samme reisemål til det samme
arrangementet har fått refundert 100 % av sitt innbetalte beløp. Klager ber derfor om
123 311 - 43 417 = 79 894 kroner blir refundert av Ticket. 

Klager har i e-post til Ticket dat. 7. august har klager skrevet at de mener de har krav på
sitt forskudd 123 311,00 kroner – 13 090 kroner (22 x 595) = Totalt 110 221 kroner. I brev
til Pakkereisenemnda dat. 18.11.2020 er klagers krav: 79 894 kroner.

Klager skriver at de har ikke søkt om dekning/erstatning fra andre.

Det vises for øvrig til korrespondanse fra klager.

Tjenesteyterne har i det vesentlige anført
Den 6. september 2019 bestilte klager en tur for en gruppe på 22 personer med fly og
hotell til Kreta, Hellas med avgang 3. oktober 2020. Klager fikk tilsendt vilkårene for
pakkereiser den 16.10. 2019.

Den 18. juni kansellerte klager. Siden det var mer enn to måneder til avreise, kunne
Ticket bare refundere produktene der de mottok refusjon fra leverandøren. Ticket
anfører at klager hele tiden har vært innforstått med det administrative gebyret.

Klager har fått refundert hotellkostnader og har fått refusjon for de flybillettene som
var refunderbare, i tillegg til skattene på de flybillettene som ikke var refunderbare. Det
fremgår av klagers kvittering at billettene ikke refunderes ved kansellering. 

Ticket kan ikke se at det foreligger grunnlag for ytterligere refusjon.

Det vises for øvrig til korrespondanse fra Ticket.

Nemnda bemerker

Klagen gjelder en pakkereise for 22 personer til Rethymnon, Kreta i perioden 03.10.2020
- 10.10.2020. Totalpris 175 437 kroner.

Klager kansellerte reisen den 23.06.2020 fordi "Golden Age Festivald Rethymno 2020"
som de skulle være med på ble avlyst på grunn av Covid-19. Klagers avlysning skyldtes
ikke bare avlysning av arrangementet, men også smittefare pga. Covid-19. 

Klager ber derfor om 123 311 - 43 417 = 79 894 kroner blir refundert av Ticket.

Pakkereisenemnda har delt seg i et flertall og et mindretall.

Flertallet, nemndsleder og reisebransjens representanter, mener at pakkereiseloven §
22 ikke kommer til anvendelse på klagers avbestillingstidspunkt.  Slik flertallet ser det
var det på avbestillingstidspunkt fullt mulig at reisen kunne gjennomføres og da må
klagers avbestilling reguleres av pakkereiseloven § 21. Flertallet kan derfor ikke se at
klager hadde rett til gebyrfri avbestilling etter pakkereiseloven § 22 på det tidspunkt han
valgte å avbestille reisen. Etter nemnda sin vurdering er det anledning til å avbestille
reisen etter pakkereiseloven § 21 også etter fristene som følger av alminnelige reisevilkår
punkt 5.2. Dette innebærer at klager skal ha anledning til å avbestille mot et rimelig
avbestillingsgebyr etter pakkereiseloven § 21. Dersom dette ikke er konkretisert, som er
tilfellet i denne saken, skal det settes til arrangørens kostnader ved å booke reisen. Dette
vil i realiteten innebære at kostnadene kan settes til arrangørens tap ved en avbestilling
jf. alminnelige vilkår for pakkereiser punkt 5.2 fjerde ledd. Flertallet anbefaler at klager
ikke gis medhold i sin klage.

Mindretallet, forbrukerrepresentantene, er av den klare oppfatning at klagerne må
få medhold i sitt krav på refusjon av restbeløpet med hjemmel i pakkereiseloven §
22. Pandemien og smittespredningen har truffet globalt og har gått i bølger. Den har
medført nedstengning samt mye usikkerhet og frykt, og var også til stede i Europa og
i Hellas på avbestillingstidspunket selv om smittefaren varierte gjennom sommeren.
Norske myndigheter har under hele pandemien vært klare i sitt råd om å bli hjemme
og ikke reise annet enn der det var høyst nødvendig. Etter mindretallets mening er
derfor vilkåret for gebyrfri avbestilling etter pakkereiseloven § 22 oppfylt, jf. at det hadde
inntruffet «uunngåelige og ekstraordinære omstendigheter på bestemmelsesstedet eller
i umiddelbar nærhet av dette». I alminnelige vilkår for pakkereiser punkt 5.1 presiseres
at dette bl.a. gjelder ved "farlige smittsomme sykdommer" på destinasjonen. Etter
pakkereiseloven § 3 kan ikke lovens regler avvikes til ulempe for de reisendes krav om
gebyrfri avbestilling etter pakkereiseloven § 22. 

Vedtak blir etter dette truffet i samsvar med flertallets syn.

Vedtak

Pakkereisenemnda anbefaler at klager ikke gis medhold.
Vedtaket er fattet under dissens som fremgår ovenfor.