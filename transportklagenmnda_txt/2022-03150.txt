Vedtak i Transportklagenemnda - Fly

Sammendrag

Krav om refusjon av billettprisen som følge av ruteendringer.

Dato
12.06.2023

Saksnummer
2022-03150

Tjenesteytere
Wizz Air

Klager har i det vesentlige anført

Klager hadde billetter for to personer og skulle reise med Wizz Air fra Oslo til Gdansk den
18. november og med retur den 20. november 2022. Reisen ble bestilt 22. september
2022, med avgang kl 17.45 fra Oslo.  Den 4. oktober ble avgangen endret til kl 16.55,
og så på nytt den 6. oktober til kl 16.15, det vil si 90 minutter tidligere enn bestilt.
Dette gjorde at klager og hans medreisende ikke hadde mulighet til å rekke flyet. Wizz
Air hevder at dette ikke utløser noen reklamasjonsrett, og forholder seg til "General
Conditions of Carriage".

Klager krever refusjon av billettprisen med kr 6728.

Tjenesteyterne har i det vesentlige anført
Wizz Air har ikke inngitt tilsvar til nemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3, tredje ledd. Wizz
Air har tross oppfordring unnlatt å svare nemnda.

EU-domstolen har lagt til grunn at en ruteendring innebærer en kansellering dersom
avreisen blir fremskyndet med mer enn én time, eller dersom avreise blir utsatt med mer
enn tre timer jf. EU-domstolens avgjørelse i forente saker med saksnummer C-146/20,
C-188/20, C-196/20 og C-270/20 (Azurair med flere), i sak C-263/20 (Airhelp), og i sak
C-395/20 (Corendon Airlines). Klager har i dette tilfellet oppgitt at ruteendringen var på
90 minutter tidligere avreise enn bestilt. En slik ruteendring innebærer kansellering av
en avtalt flyvning. Kansellering gir grunnlag for standarderstatning etter EU-forordning

261/2004 artikkel 5 og 7 med mindre flyselskapet kan bevise at passasjeren har fått
informasjon om kanselleringen minst 2 uker før planlagt avgangstid. Klager har oppgitt
at han fikk beskjed den 4. og 6. oktober 2022 om endringene. Klager har uavhengig av
kanselleringens årsak derfor ikke rett til standarderstatning. Det er heller ikke krevet.

Ved kansellering har passasjeren valget mellom refusjon av den fulle billettprisen innen 7
dager, omruting snarest mulig til bestemmelsesstedet på tilsvarende transportvilkår eller
omruting på tilsvarende transportvilkår til det endelige bestemmelsessted på en senere
dato etter passasjerens eget valg, dersom det er ledige seter jf. EU-forordning 261/2004
artikkel 8. Klager valgte refusjon av billettene, men Wizz Air har nektet ham dette og vist
til sine vilkår.

Nemnda anbefaler at Wizz Air refunderer billettprisen med kr 6728 i tråd med EU-
forordningen.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, regnet fra syv dager etter at klager har krevd refusjon.

Vedtak

Tranportklagenemnda anbefaler at Wizz Air refunderer billettprisen med kr 6728.