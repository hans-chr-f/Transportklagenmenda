Vedtak i Transportklagenemnda - Fly

Sammendrag

Krav om erstatning på grunn av forsinket bagasje.

Dato
29.04.2024

Saksnummer
2023-03730

Tjenesteytere
Norwegian Air Shuttle
Air France

Klager har i det vesentlige anført

Klager skulle den 9. august 2023 reise fra Paris til Longyearbyen, via Oslo, med Air France
og Norwegian. Klager hadde følgende reiserute:
AF1174 09AUG Paris-Oslo
DY390 09AUG Oslo-Longyearbyen 

Da klager ankom Longyearbyen var ikke hans bagasje å finne. Klager opprettet PIR med
nummer LYRDY11380. Klager stod i sommerklær på den arktiske sirkel, og måtte derfor
kjøpe klær og toalettsaker. 

Klager har i kommunikasjon med Norwegian fått beskjed om at dersom han ikke plukket
opp sin bagasje og sjekket den inn på nytt kan de ikke imøtekomme hans krav om
erstatning. 

Klager spurte i Paris om bagasjen ville bli sjekket inn til endelig destinasjon og fikk
det bekreftet. Dette framkom også av bagasjelappen. Da klager landet i Oslo ventet
han ved bagasjebeltet for å være på den sikre siden. Da bagasjebeltet var tomt gikk
klager videre for å registrere seg og få billetten til Longyearbyen. Klager sjekket med
representanter fra Norwegian at bagasjen var i Oslo og at den var sjekket inn til den
endelige destinasjonen. 

Klager mottok bagasjen sin 3 dager forsinket. 

Klager sin kommentar til tilsvarene:
Klager forespurte flere ganger under reisen om bagasjen var sjekket inn hele veien og
fikk bekreftet det. Dette fremgår også av bagasjelappen. Til tross for at klager hadde blitt
forsikret om dette, valgte han å vente til siste bagasje var lagt på bagasjebåndet i Oslo før
han gikk videre. Klager spurte en ansatt på flyplassen i Oslo og fikk også her bekreftet at
den var innsjekket helt frem til Longyearbyen. Ved ankomst der fikk klager beskjed om at
det i gjennomsnitt de siste to ukene var 20 stk. bagasje som var forsinket på hver flyvning
med Norwegian. Klager vet ikke hva annet han kunne ha gjort. Klager forsøkte å følge
retningslinjene til selskapene, og personalet i Oslo var klare på at bagasjen var registrert
og at det ikke var noe mer han kunne gjøre. 

Klager har fremlagt kvitteringer for innkjøp på 337,90 NOK og 6 760,50 NOK som han
krever erstattet.

Tjenesteyterne har i det vesentlige anført
Air France har i det vesentlige anført:
Air France anerkjenner saken ført under 2023-03730 som angår passasjerens forsinkede
bagasje fra Paris via Oslo til Longyearbyen den 9. august 2023. På den ovennevnte
datoen skulle passasjeren fly med AF1174 fra Paris til Oslo, for så å bytte til DY390 fra
Oslo til Longyearbyen. Dessverre ble bagasjen hans forsinket. Da Air France ikke har
noen tidligere klager i vårt system fra passasjeren vedrørende forsinket bagasje, ei heller
et PIR-nummer avvises klagen. 

Norwegian har i det vesentlige anført:
Klager reiste med Air France AF1174 den 9. august 2023 fra Paris til Oslo. Klager
reiste med Norwegian DY390 den 9. august 2023 fra Oslo til Longyearbyen. Ved
ankomst i Longyearbyen rapporterte klager en forsinket bagasje og mottok PIR med
referansenummer LYRDY11380. 
Bagasjen ankom Longyearbyen den 11. august og ble levert til klager. 

Norwegian mottok et krav fra klager den 28. august 2023 angående erstatning av
utgifter, totalt 8 537,90 NOK som følge av den forsinkede bagasjen. Den 11. oktober 2023
ba vår ansatt om mer informasjon fra passasjeren og mottok dette den 26. oktober 2023.
Norwegian behandlet kravet den 2. november 2023, og forklarte utfallet til passasjeren. 

Når en passasjer reiser med to forskjellige flyselskap som ikke har noen avtaler, vil
passasjeren måtte hente bagasjen for så å gå igjennom tollen og sjekke inn bagasjen
på nytt hos det andre flyselskapet; her Norwegian. Bagasjen ble aldri sjekket inn hos
Norwegian. Siden Norwegian ikke har noen avtale med Air France, er det viktig å hente ut
innsjekket bagasje. Denne informasjonen er tilgjengelig på vår nettside, og finnes i våre
vilkår. 

En passasjer som bestiller to separate billetter eller bestiller gjennom et reisebyrå
med to forskjellige flyselskaper må gå gjennom toll og deretter sjekke inn bagasjen
på nytt. Ifølge bestillingen er reisen bestilt gjennom et reisebyrå med navn Immoaf-
voyages. Norwegian gir detaljert informasjon om prosessen ved to separate billetter med
forskjellige flyselskap på vår nettside. Våre agenter og kabinansatte er dessuten alltid der
for å bistå og sikre at kunden er godt informert om prosedyrer på flyplassen de passerer
gjennom. 

I følge klager sitt vedlegg «Facts about the trip», sjekket klager om bagasjen var på
bagasjebåndet ved ankomst i Oslo for «dobbel sikkerhet». Klager hevder bagasjebeltet
var tomt. Dersom klager ikke kunne finne sin bagasje skulle dette vært meldt til
representanter for Air France i Oslo. Ifølge vedlegget spurte klager representanter fra
Air France om bagasjen var sjekket inn hele veien. Det er ikke klart om o i tilfelle hvorfor
representanten bekreftet at den var sjekket inn hele veien eller om informasjon om
tolldeklarering ikke ble gikk. Det er imidlertid sikkert at personalet til Air France har
kunnskap om avtaler mellom flyselskap de representerer. Norwegian kan ikke holdes
ansvarlig dersom det ble gitt misledende informasjon. 

Norwegian har forståelse for at det var frustrerende å ikke motta bagasjen, men kan
likevel ikke holdes ansvarlig for utgifter som har oppstått fordi klager ikke sjekket inn
bagasjen på nytt i Oslo. Norwegian gjorde sitt beste for å frakte bagasjen til passasjeren
frem til hans endedestinasjon, og som en høflighet leverte Norwegian bagasjen til
oppgitt adresse 11.08.2023. 

Basert på det ovenstående kan ikke Norwegian imøtekomme klagers krav om erstatning
av utgifter. Norwegian anbefaler at klager kontakter sin egen forsikring eller reisebyrået.

Nemnda bemerker

I henhold til luftfartsloven § 10-20/Montrealkonvensjonen art 19 er fraktfører ansvarlig
for tap som følge av forsinket bagasje, med mindre flyselskapet kan godtgjøre at de og
deres folk har tatt alle forholdsregler som med rimelighet kan kreves for å unngå tapet,
eller at dette ikke har vært mulig for dem. Fraktførerens ansvar er begrenset til 1131 SDR
(Special Drawing Rights), jf. luftfartsloven § 10-22 og § 10-24, samt forskrift om fraktførers
ansvar for skade ved lufttransport av passasjerer, reisegods og gods § 1 tredje ledd

Klager reiste fra Paris til Longyearbyen, via Oslo, den 9. august 2023. Klager hevder at
han både i Paris og i Oslo ble forklart av personalet til Air France og Norwegian at det
ikke var nødvendig å sjekke inn bagasjen på nytt i Oslo. Klager sin reisebekreftelse viser
videre lik PNR for begge flyvningene, men de to flyvningen har forskjellig billettnummer.
Klager opplyser også å ha ventet ved bagasjebåndet på Oslo Lufthavn for å sjekke om
bagasjen kom, noe den ikke gjorde. Det fremgår også av bagasjelappen til klager at den
var sjekket inn for flyvning AF1174 og flyvning DY390. 

Nemnda finner ikke sannsynliggjort at Norwegian kan holdes ansvarlig for at bagasjen
ble forsinket. Klager har bestilt to separate flyvninger med henholdsvis Air France
og Norwegian. Disse to selskapene har ikke avtale om samarbeid om bagasje som
gir Norwegian plikt til å videresende bagasjen. Det forhold at Norwegian likevel, av
"courtesy-grunner", påtok seg å ettersende klagers bagasje da selskapet ble kjent med
forsinkelsen, medfører ikke at selskapet kan holdes ansvarlig for de kostnader klager ble
påført som følge av forsinkelsen. 

Når det gjelder Air France, finner nemnda det derimot sannsynliggjort at selskapet
må holdes ansvarlig for klagers kostnader som følge av forsinkelsen på avtalerettslig
grunnlag. Det vises i den forbindelse til at selskapet ved utstedelse av bagasje-kvittering
samt den informasjon som ble gitt i forbindelse med innsjekking, ga klager en berettiget
forventning om at bagasjen ville bli vidersendt Longyearbyen uten ytterligere innsats fra
klagers side. Når det ikke ble gjort, må selskapet i dette konkrete tilfellet holdes ansvarlig,
selv om det formelt sett ikke forelå noe samarbeid om bagasje med Norwegian. Klager
har etter dette krav på erstatning for utgifter i forbindelse med forsinkelsen. 

Utlegg til for eksempel klær og toalettartikler som skyldes et nødvendig behov kan
klager kreve erstattet, men klager har et ansvar for å begrense disse utgiftene. Klager
sin bagasje ble forsinket med tre dager. Klager har oppgitt at faktiske kostnader knyttet
til innkjøp av nye klær og toalettsaker var på totalt 7 098,40 NOK. Klager befant seg
i Longyearbyen med et annet klima enn det han kom fra i Paris. Nemnda finner det
sannsynliggjort at det var nødvendig for klager å kjøpe varmere klær. Utgiftene fremstår
likevel samlet sett noe høye, at nemnda finner at disse skjønnsmessig bør reduseres til
5000 NOK.

Forbrukerrepresentanten mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Nemnda anbefaler at Air France erstatter klagers utgifter til innkjøp som følge av
forsinkelsen med 5000 NOK.