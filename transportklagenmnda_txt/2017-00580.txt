Vedtak i Transportklagenemnda - Fly

Sammendrag

Krav om standardkompensasjon ved forsinkelse. Tåke.

Dato
21.11.2017

Saksnummer
2017-00580

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY758 fra Oslo lufthavn (OSL) til Trondheim
(TRD) 27. januar 2017 kl. 15.40. Flyvningen ble kansellert. På bakgrunn av kanselleringen
har klager fremsatt krav om standardkompensasjon i henhold til EU-forordning 261/2004
på 250 euro.

Tjenesteyterne har i det vesentlige anført
Norwegians flyvning DY758 fra Oslo til Trondheim 27. januar 2017 ble kansellert som
følge av tykk tåke over Trondheim lufthavn. Samtlige flyvninger på for- og ettermiddagen
ble forsinket eller kansellert på grunn av de dårlige værforholdene. Været bedret seg
mot kvelden, og nye flyvninger ble satt opp. Klager ble booket om til Norwegians flyvning
DY8402 samme dag kl. 19.00. Norwegian anfører at denne ombookingen på være et
rimelig tiltak i EU-forordningens forstand. 

Selskapet anfører at dårlige værforhold som de ovennevnte er en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, samt kanselleringen ikke kunne vært unngått selv om alle rimelige tiltak ble
truffet.

Norwegian avviser på ovennevnte bakgrunn klagers krav.

Nemnda bemerker

Norwegians flyvning DY758 fra Oslo lufthavn til Trondheim 27. januar 2017 kl. 15.40 ble
kansellert. 

Kansellering gir rett til standarderstatning, med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken ved at det ikke er mulig å lande eller ta av, ved at
det oppstår store forsinkelser mv., kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 

Nemnda mener at tåke og de dårlige værforholdene den aktuelle dagen må anses
som en ekstraordinær omstendighet i forordningens forstand. Det vises til fremlagt
dokumentasjon. Værforholdene medførte uregelmessigheter på alle avganger til og fra
Trondheim denne for- og ettermiddagen.  Nemnda legger til grunn at kanselleringen ikke
kunne vært unngått. Norwegian tilbød klager ny utreise samme kveld kl. 19.00, noe som
må anses som et rimelig tiltak.

Kanselleringen gir etter dette ikke rett til standarderstatning, og nemnda anbefaler ikke
at klager gis medhold i sitt krav om standarderstatning.

Vedtak

Transportklagenemnda - fly anbefaler ikke at klager gis medhold.