Vedtak i Transportklagenemnda - Fly

Sammendrag

Krav om standarderstatning grunnet kansellering. Saken
ble behandlet etter transportklagenemndsforskriften § 5-4.

Dato
28.08.2015

Saksnummer
0378/15F

Tjenesteyter
KLM

Klager har i det vesentlige anført:

Klager skulle reise fra Oslo til Malaga via Amsterdam den 1. april 2014 kl. 11:50. Dagen før
avreise mottok klager en beskjed fra KLM om at KL1144 fra Oslo til Amsterdam var kansellert,
og at flyselskapet ville ta kontakt for ombooking.

Da KLM ikke tok kontakt med klager, ringte han selv flyselskapet og avtalte at han skulle ordne
med ny utreise selv og få denne refundert. Klager reiste hjem på sin opprinnelige KLM-billett.

I ettertid ser klager at KLM hadde booket han om via Hamburg, uten å gi han beskjed. Klager
stiller seg kritisk til dette. Videre mener han at KLM ikke har dokumentert værforholdene
tilstrekkelig.

Klager mener vind på Schiphol ikke fraskriver KLM erstatningsplikt for kanselleringen.
Flyselskapet kansellerte flighten 22 timer før avgang, lenge før de visste hvordan været ville
bli. Han mener videre at KLM innrømmer skyld ved å tilby han refusjon av mellomlegget
mellom ny og opprinnelig utreisebillett, kroner 2 412. Reisebyrået har trukket kroner 150 i
gebyr.

Klager krever standarderstatning 400 euro i henhold til EU-forordning 261/2004, samt refusjon
av endringsgebyr fra reisebyrået, kroner 150.

Det vises for øvrig til klagers brev.

KLM har i det vesentlige anført:

KL1144 ble kansellert grunnet restriksjoner fra flyplassmyndighetene (Air Traffic Control - ATC)
som følge av værforholdene i Amsterdam. Vindstyrken på tidspunktet flighten hadde planlagt
avgang var på 70.4 km/h, det sier seg selv at det var umulig å gjennomføre flyvningen. KLM
viser til fremlagt værrapport.

Hendelsen er ikke kompensasjonsberettiget i henhold til EU-forordning 261/2004 da årsaken
til kanselleringen ble forårsaket av ekstraordinære omstendigheter utenfor KLMs kontroll.

Hver flyplass har ATC. Disse regulerer ankomster og avganger på flyplasser i hele verden.
Avgjørelsen om å kansellere denne avgangen ble tatt av ATC, ikke av KLM, det var ikke noe
flyselskapet kunne ha gjort for å unngå kanselleringen. Et flyselskap kan ikke kansellere en
avgang som følge av værforhold dersom ATC mener værforholdene er gode nok og tillater
flyvningen å operere.

KLM har refundert mellomlegget mellom ny og opprinnelig utreisebillett, kroner 2 412. KLM
kan dessverre ikke imøtekomme klagers krav om standarderstatning

Det vises for øvrig til KLMs brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Klagers flygning ble kansellert 22 timer før avgang. KLM har ikke gitt noen forklaring på
hvorfor det var nødvendig å kansellere avgangen så tidlig. KLM har anført at avgangen ble
kansellert av ATC. Dette er ikke dokumentert.

Nemnda er av den oppfatning at KLM ikke har godtgjort at kanselleringen skyldtes en
ekstraordinær omstendighet som ikke kunne vært unngått selv om alle rimelige tiltak
var truffet. Kanselleringen gir følgelig rett til en standarderstatning på 400 euro. Nemnda
anbefaler at KLM utbetaler standarderstatningen.

Klager har påpekt mangelfull informasjon og mangelfull oppfølging av informasjon om
omruting. KLM har ikke kommentert dette, og nemnda legger klagers opplysninger til grunn.
Nemnda er enig med klager i at saken burde ha blitt håndtert på en bedre måte.

Klager har opplyst at kundesenteret sa på telefonen at de skulle dekke billetten fra Oslo
til Malaga dersom klager ordnet denne på egenhånd. KLM har ikke kommentert dette,
og nemnda legger klagers opplysninger til grunn. Klager bestilte nye billetter gjennom
Supersaver. KLM har erstattet utgiftene med unntak av Supersavers behandlingsgebyr på
NOK150. Nemnda anbefaler at KLM også erstatter gebyret. Nemnda viser til avtalen om å
erstatte billettene. Avtalen gir ikke grunnlag for å trekke fra gebyr/omkostninger.

Klager krever videre kompensasjon for all tid han har brukt på klagen. Gjeldende regelverk gir
ikke rett til kompensasjon for eget arbeid med saken.

Nemnda traff etter dette slikt

Vedtak:

Transportklagenemnda-fly anbefaler at KLM utbetaler en standarderstatning på 400 euro med
tillegg av NOK 150.

Vedtaket var enstemmig.