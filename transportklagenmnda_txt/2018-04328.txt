Vedtak i Transportklagenemnda - Sjø

Sammendrag

Krav om å få slettet gebyr.

Dato
08.04.2019

Saksnummer
2018-04328

Tjenesteytere
Fram

Klager har i det vesentlige anført

Klager reiste fra Sulesund til Hareid den 19. september 2018. Det var kontroll om bord på
fergen. 

Ved betaling ga klager billettøren fergekortet, han spurte ikke om hvor lang bilen var
totalt, han tok bare betalt for bil under seks meter og tre personer.

Det viste seg at lasten klager hadde med stakk ut ca. 60 cm bak lastebilen. Klager fikk et
forelegg som sa 6,6 meter. Han har selv sjekket i vognkortet og der står det 5,3 meter
og med lasten så målte klager 6,1 meter, dette sjekket klager etter at de hadde kjørt av
fergen. Klager reiser sjeldent med ferge og var ikke innforstått med at man måtte måle
bilen før man kjørte om bord for så å fortelle billettøren hvor lang bilen var. 

Klager mener at det er feil å gi gebyr på slikt når det ikke foreligger noen informasjon om
hvordan man skal opptre på fergene, og ber derfor om å få slettet gebyret på kr. 2 346.

Tjenesteyterne har i det vesentlige anført
Den reisende selv har ansvaret for å sette seg inn i billettsystemer og priser ved kjøp av
billetter og har et selvstendig ansvar for at den mottatte billetten er korrekt i forhold til
hva det skal betales for på ruten. 
Alle opplysninger som trengs for å kunne verifisere dette ligger på våre websider
frammr.no og det kan i tillegg fås slike opplysninger fra hver enkelt billettør om bord i
ferja. Fram viser til Forskrift ferjetransport § 7 og riksregulativet for ferjetakster pkt. 1.14.

Fram kan ikke imøtekomme klagers krav.

Nemnda bemerker

Nemnda fattet den 21. februar 2019 følgende vedtak: 

"Klager ble ved kontroll på fergen fra Sulesund til Hareid den 19. september 2018 ilagt
straffeavgift fordi han ikke hadde riktig billettkategori for bilen.  

Ifølge Riksregulativet for fergetakster pkt. 1.3 skal billetter betales ut fra lengden
på bilen inkl. last. Forskrift om transport med ferje har i § 7 bestemmelser om
tilleggstakst dersom reisende ikke kan vise gyldig billett, jf. også riksregulativet pkt.
1.14. Bestemmelsen er objektiv. Gebyr kan således ilegges selv om passasjeren ikke har
opptrådt klanderverdig.

Nemnda legger til grunn at feil billettkategori anses som ikke gyldig billett i relasjon til
bestemmelsene om straffetakst.

Klager hadde billett for bil med lengde 0-6 meter. Han har i ettertid målt bilens lengde
til 5,3 m og inkl. last til mer enn 6 m.  Kontrollørene la ifølge klager til grunn at samlet
lengde var 6,6 m. 

Vilkårene for å ilegge straffetakst var uansett til stede når samlet lengde var mer enn 6
m. 

Nemnda bemerker at den reisende har ansvaret for å sette seg inn i billettsystemer og
priser og har plikt til å oppgi korrekte opplysninger til billettøren. Samtidig må en kunne
forvente i at billettøren bidrar med informasjon og sørger for avklaring dersom noe
oppleves uklart.

Nemnda legger til grunn at billettkjøpet fant sted inne slik at billettøren ikke så bilen som
var en "pick up" med en del materialer som stakk ut bak bilen med minst ca. 80 cm. 

Nemnda bemerker at klager selv var nærmest til å opplyse at det ikke dreide seg om en
vanlig personbil og hadde last. 

Nemnda kan ikke se at det er grunnlag for å anbefale at tilleggsavgiften frafalles."

Klager meddelte etter mottak av vedtaket at det var noe som ikke stemte da "vi satt alle
tre i bilen da billettør kom og tok betaling"

Nemndas leder besluttet på denne bakgrunn å gjenåpne saken. 

Fram har avgitt ny uttalelse og gitt uttrykk for at det ikke er av betydning hvorvidt billett
ble kjøpt mens klager satt i bilen eller ikke.

Nemnda viser igjen til at den reisende har ansvaret for å sette seg inn i billettsystemer
og priser og har plikt til å oppgi korrekte opplysninger til billettøren. Det må også kunne
forventes at den reisende spør dersom man er i tvil om billettkategori. 

Nemnda legger til grunn at det ikke ble reist noe spørsmål om billettkategori fra klagers
side. 

Etter å ha vurdert saken på ny finner nemnda ikke grunnlag for å endre tidligere vedtak.

Vedtak

Transportklagenemnda Sjø finner ikke å kunne anbefale at klager gis medhold.