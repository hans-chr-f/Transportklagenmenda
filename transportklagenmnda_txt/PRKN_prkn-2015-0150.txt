Vedtak i Pakkereisenemnda

Sammendrag

Krav om prisavslag pga. overbooking, kald leilighet og maurplage.

Dato
19.02.2016

Saksnummer
150/15P

Tjenesteyter
Solfaktor Pluss

Saken gjelder:

Krav om prisavslag pga. overbooking, kald leilighet og maurplage.

Klager har i det vesentlige anført:

Klager bestilte en 3-ukers reise med innkvartering i en 1-romsleilighet med balkong på Panas
Holiday Village, Ayia Napa, Kypros i perioden 21.02.15 - 14.03.15.

Ved ankomst var Panas Holiday Village overbooket og klager ble innkvartert på Electra.
Hotellet de ble innlosjerte på hadde ikke vært i bruk hele vinteren og leiligheten var iskald.
Hver gang klager forlot leiligheten, ble strømmen brutt da de måtte ta med seg nøkkelkortet
og følgelig ble leiligheten ikke varmet opp når de var ute. Den første uken fikk klager ikke
sove om natten av støy fra aggregatet som sørget for varmen. De spurte om de kunne bytte
leilighet, men det var fullt.

Etter en uke fikk de beskjed om at Electra skulle stenges og de fikk et nytt rom på Panas
Holiday Village som opprinnelig bestilt. Klager ønsket en leilighet med mer sol, men hotellet
prioriterte langtidsgjestene. De installerte seg i leiligheten og neste morgen fikk de se at det
yrte av maur under sofa og bord. Klager sa i fra til renholdspersonalet flere dager, uten at det
hjalp.

En kveld var det maur oppetter veggene og det lå tykke lag på gulvlistene og på gulvet. Klager
fikk spray mot maurene. Dette hjalp, men det måtte vaskes grundig neste dag.

Klager forsøkte å kontakte Solfaktor. Klager forventet å få snakke med en norsk eller
svensktalende og ikke en som snakker uforståelig engelsk når hun ringte et norsk
telefonnummer. Klager mener Solfaktor ikke kan forvente at alle som kontakter dem kan nok
engelsk.

Det vises for øvrig til klagers brev.

Solfaktor har i det vesentlige anført:

Hotellet har avhjulpet feil og mangler underveis, og har gjort alt de kan for at klager skulle ha
en fin ferie.

Vedrørende overbooking og innkvartering på Electra Village, så står det ord mot ord og det er
umulig for Solfaktor som ikke var til stede å vite hva som egentlig skjedde. Solfaktor har ikke
mottatt noen informasjon vedrørende overbookingen før i kundens klage etter hjemkomst.
Men hvis det stemmer at klager ble overbooket, så gjør Solfaktor oppmerksom på at Electra
Village også er ett fire stjernes hotell med fasiliteter tilsvarende Panas Holiday Village, Ayia
Napa. Disse hotellene ligger rett ved siden av hverandre.

Maurproblemet ble løst så snart hotellet ble gjort oppmerksom på problemet. At det ikke
var tilfredsstillende antall soltimer på balkongen, er dessverre ikke å regne som en vesentlig
mangel ved reisen.

Dersom Solfaktors kunder opplever problemer på reisen, oppfordres de til først å løse
problemene direkte med hotellet. Hvis forholdene ikke bedres, ber de kundene om å kontakte
Solfaktor eller deres hotellagent direkte for hjelpe til med å løse situasjonen.

Solfaktor ble ikke kontaktet av klager mens de var på Kypros og de fikk derfor aldri muligheten
til å hjelpe klager. Dersom klager hadde kontaktet Solfaktor kunne de ha hjulpet til med å
kontakte hotellet for å finne en løsning, enten på hotellet eller de kunne ha flyttet klager til et
annet hotell hvor forholdene var bedre.

En uke før avreise fikk klager tilsendt en e-post hvor bl.a. følgende fremgikk: « Vi jobber
kontinuerlig med kvalitetssikring slik at hotellbeskrivelser og klassifisering skal stemme
best mulig. Hvis det likevel skulle bli noe dere er misfornøyd med når det gjelder Panas
Holiday Village, Ayia Napa, må dere først ta det opp med personalet på hotellet. Hvis ikke
hotellpersonalet kan hjelpe dere, må dere ta kontakt med deres hotellformidler Lowcostbeds
(Skandinavisktalende) på telefon slik at vi får mulighet til å løse problemet. Telefonnummer
står på reisedokumentet.»

Solfaktor har lagt ved utdrag fra sine vilkår for pakkereiser:http://www.solfaktor.no/tour/
tpage/no/conditions.html

«Reklamasjoner

Feil og mangler underveis må først rettes til det aktuelle hotell. Hvis de ikke kan avhjelpe
situasjonen må vår hotellagent kontaktes på telefon slik at de får mulighet til å løse problemet
underveis. Telefonnummer står på ditt reisedokument/ hotellvoucher.

Dersom kunden ikke har forsøkt å løse situasjonen på stedet ved kontakt med hotell og vår
hotellagent mister man sin rett til å klage i ettertid. Hotell og arrangør har rett til å få mulighet
til å rette feil og mangler under oppholdet.

Overbooking

Overbooking kan dessverre forekomme og dette ligger utenfor arrangørens kontroll. Til tross
for faste kontrakter med våre hotellforbindelser, kan det skje at hotellene har overbooket, det
vil si leid ut flere rom enn de egentlig har. Dette kan medføre at vi må flytte deg til et annet
hotell. Vår praksis i slike tilfeller er at du får innkvartering på et tilsvarende hotell/leilighet så
langt dette lar seg gjøre.»

Solfaktor kan dessverre ikke imøtekomme klagers krav om kompensasjon og avslag i prisen.

Det vises for øvrig til brev fra Solfaktor Pluss.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2. Turarrangøren har etter
pakkereiseloven en rett til å avhjelpe mangler. Denne rett forutsetter at turarrangøren gjøres
kjent med problemene på reisemålet. Dersom turarrangøren ikke har gitt anvisning på noe
annet, vil det etter nemndas vurdering være naturlig å ta opp manglene direkte med hotellet.
Fører ikke dette frem, må turarrangøren kontaktes snarest. Dersom manglene ikke tas opp på
reisemålet på en måte som gir turarrangøren mulighet til å avhjelpe manglene, vil man ikke nå
frem med krav om prisavslag i ettertid.

Nemnda legger til grunn at klageren i første omgang ble innkvartert på hotell Electra, som
var et annet hotell enn det hun opprinnelig hadde bestilt. Etter en uke fikk hun rom på det
hotellet hun opprinnelig skulle bo. Hva som var årsaken til endringen er uvesentlig så lenge
det førte til at klageren ikke fikk rom der hun opprinnelig hadde bestilt.

Så vidt nemnda kan se har klageren opptrådt i henhold til klagereglene. Hun har først
kontaktet hotellet, og deretter forsøkt å kontakte arrangøren. Hun ringte det oppgitte
telefonnummeret, men fikk kun tale med en person som ikke var skandinavisktalende.
Solfaktor er klagerens kontraktspartner, og er det selskapet hun kan holde seg til i forbindelse
med klage. En arrangør av en pakkereise kan ikke overlate til gjestene å kontakte arrangørens
forskjellige underleverandører.

Det klages over maur og over lav temperatur i rommet. At rommet hadde maur er bekreftet
av hotellet, som sprayet det to ganger og senere vasket bort døde maur. Når det gjelder lav
temperatur, viser nemnda til at klageren reiste i vintersesongen, hvor det også på Kypros
kan være kjølig. Antagelig er verken bygningskonstruksjon eller varmesystemer tilpasset
kuldeperioder slik vi er vant med. Standard på renhold vil ofte være enklere enn det man er
vant med i Skandinavia, men det skal ikke være slik at man ikke kan bruke vasken uten første
å vaske den.

Etter en samlet vurdering finner nemnda at pakkereisen led av mangler. Nemnda finner at
klageren bør få et prisavslag på 10% av reisens pris, avrundet til kr 1.600.

Vedtak:

Pakkereisenemnda anbefaler at klageren får et prisavslag på 10% av reisens pris, avrundet til
kr 1.600.

Vedtaket er enstemmig.