Vedtak i Pakkereisenemnda

Sammendrag

Krav om reduksjon av avbestillingsgebyret.

Dato
21.04.2017

Saksnummer
2016-01096

Tjenesteytere
USA Tours

Klager har i det vesentlige anført

Klager bestilte en reise for 2 personer til Los Angeles - Lake Havasu City - Tusayan - Las
Vegas - New York, USA, i perioden 10.04.2017 - 25.04.2017.  Totalpris kr. 39.790.

Klager ønsket å avbestille reisen den 30.11.2016. Klager anfører at de enda ikke hadde
foretatt noen betaling eller reservering av reisen hos USATours. Likevel fikk de beskjed
om at avbestillingsgebyret ville bli kr. 2.500 per person selv om det var over 5 måneder til
avreisen.

Klager krever å få redusert avbestillingsgebyret og anfører at det av de alminnelige
vilkårene for pakkereiser fremgår at gebyret ikke får overstige kr. 500. 

Det vises for øvrig til korrespondanse fra klager.

Tjenesteyterne har i det vesentlige anført
USATours viser til sine reisebetingelser som blant annet omhandler avbestilling. 

Under USATours pakkereise vilkår §6 fremgår følgende: "Pakkereiser (med unntak av
flybilletter) samt hotellopphold og/eller andre turistmessige ytelser (kjøpt alene), kan
avbestilles senest 60 dager før avreise mot et ekspedisjonsgebyr på Nkr. 2.500 pr.
person, med mindre annet er anført.

USATours anfører at klager den 30. oktober 2016 per e-post til USATours skriver at de
aksepterer tilbudet. Reisearrangøren anfører at klager aksepterte USATours reisevilkår
den 30. oktober 2016. 

USATours krever at klager betaler avbestillingsgebyret på totalt kr. 5.000.

Det vises for øvrig til korrespondanse fra USA Tours.

Nemnda bemerker

Reglene om avbestilling av pakkereiser fremgår av pakkereiseloven § 4-2. Loven er
ufravikelig. 

Det er videre utarbeidet Alminnelige vilkår for pakkereiser som sist ble revidert 1. januar
2015. Alminnelige vilkår for pakkereiser bygger på pakkereiselovens bestemmelser og
regulerer forholdet mellom reisearrangør og forbruker.

I medhold av vilkårene punkt 5.2 kan kunden avbestille reisen mot et rimelig vederlag
som etter avtale er satt til kr. 500 frem til det er 42 dager igjen til avreisedøgnet starter. I
vår sak ble reisen bestilt  30. oktober 2016 og avbestilt en måned senere, 30. november
2016.  Reisen skule ha vært foretatt i perioden 10. april til 24. april 2017. Det var ennå
ikke foretatt noen innbetaling til arrangøren.

Reglene gir arrangøren en begrenset adgang til å sette avvikende betingelser. Avvikende
bestemmelser kan gjøres gjeldene, spesielt der hvor arrangørens rett til refusjon fra
underleverandørene er begrenset.
I praksis gjelder dette i all hovedsak ved bestilling av flybilletter med rutefly. Det er
imidlertid arrangøren som må dokumentere at slike utgifter er pådratt. I denne saken
har arrangøren selv bekreftet i mail av 16. november 2016 at det ikke er mulig å booke
reisen før depositum er mottatt.

Nemnda finner at det ikke foreligger særegne forhold i denne saken som gjør det
berettiget å sette avvikende betingelser. Reisen kan derfor etter nemndas syn avbestilles
mot et gebyr som ikke må overstige kr. 500 per person.

Vedtak

Pakkereisenemnda anbefaler at klagerne innbetaler et avbestillingsgebyr som ikke må
overstige kr. 500 per person.