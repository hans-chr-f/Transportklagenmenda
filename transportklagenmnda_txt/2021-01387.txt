Vedtak i Transportklagenemnda - Fly

Sammendrag

Krav om refusjon i form av penger da avtalevilkårene for bruk av CashPoints er
endret. Kravet er oppstått i forbindelse med rekontruksjonsplanen i Norwegian.

Dato
23.02.2022

Saksnummer
2021-01387

Tjenesteytere
Norwegian Air Shuttle

Klager har i det vesentlige anført

I april 2020 ble klagers billett med Norwegian for en reise fra Bergen til London kansellert
som følge av covid-19 pandemien. Denne reisen kostet NOK 2057 og var betalt med
kort. Klager valgte å motta refusjon av billettprisen i form av CashPoints + 20% ekstra
i verdi. Da klager skulle bestille billetter og betale med CashPoints høsten 2021 var
det innført restriksjoner for bruk av poengene. Det kunne ikke brukes mer enn 1000
CashPoints per bestilling og resten måtte eventuelt betales med kort. Klager henvendte
seg til Norwegian og krevde at reisen skulle betales i sin helhet med poengene og at det
innbetalte beløpet skulle refunderes.

Klager fikk avslag på sin klage med begrunnelsen at hun hadde godtatt vilkårene for
CashPoints da hun mottok refusjon våren 2020. Klagers innsigelse er at vilkårene er blitt
endret etter at hun fikk refusjon og uten at hun har samtykket til dette. Klager viser til
EU-kommisjonens anbefaling ved bruk av vouchere som refusjon under pandemien og
at de i denne anbefaling har uttrykt at slike vouchere eller bonuspoeng bør refunderes
dersom de ikke blir brukt. 

På bakgrunn av dette krever klager at hun mottar refusjon av sin billett med NOK 2057 i
penger i stedet i stedet for CashPoints.

Tjenesteyterne har i det vesentlige anført
Norwegian har ikke inngitt tilsvar til nemnda.

Nemnda bemerker

Norwegian har ikke fremmet tilsvar i saken. Nemnda kan likevel treffe vedtak
på grunnlag av de opplysningene som er fremkommet tidligere i saken, jf.
transportklagenemndforskriften § 5-3 tredje ledd. 

Klager mottok en epost fra Norwegian i april 2020, som klager oppfattet som en
kansellering av sin flyvning. Basert på innholdet i denne mailen mener nemnda at det
er sannsynlig at flyvningen ennå ikke var kansellert, men at klager ble tilbudt en utvidet
mulighet for selv å avbestille mot cashpoins + 20%, rettigheter hun ellers ikke ville hatt
basert på billettvilkårene (low fare).  

I dette tilfellet har klager opplyst at hun aksepterte Norwegians tilbud om CashPoints +
20% ekstra verdi. og det ble ved aksept av tilbudet inngått en bindende avtale mellom
Norwegian og klager. Det klare utgangspunktet er at avtaler skal holdes. Dersom
flyselskapet skal ha lov til å gjøre slike endringer som klager beskriver, må dette komme
tydelig fram i avtalevilkårene. Når avtalevilkårene endres kan det føre til at forbrukeren
ikke lenger ønsker å være med på avtalen. Forbrukeren skal ikke låses til en endret avtale
som har dårligere vilkår eller enn den opprinnelige avtalen.

Forbrukerrepresentant Borgar fikk uventet forfall, og de øvrige medlemmene
fant det forsvarlig å behandle saken med bare én forbrukerrepresentant, jf.
transportklagenemndforskriften § 5-5 femte ledd.

Vedtak

Transportklagenemnda anbefaler at klager kan benytte Cashpoints med de vilkår som
gjaldt da avtalen ble inngått.