Vedtak i Pakkereisenemnda

Sammendrag

Krav om erstatning grunnet manglende hjelp fra reisearrangøren.

Dato
20.03.2017

Saksnummer
2016-01185

Tjenesteytere
Helsereiser

Klager har i det vesentlige anført

Klager bestilte reise med opphold for to personer ved Reuma-Sol Senter, Alicante, i
perioden 03.08.2016 – 17.08.2016. Totalpris kr. 20.850.

Klagers medreisende var ikke med som ledsager. De to var kusiner og skulle ha ferie
sammen.  

Klager bestilte en tur som var tilrettelagt for klager med de plagene de hadde, kusinen
med reumatisme og klager med et amputert venstre ben og kols. 

Klager tok kontakt med Helsereiser AS og fortalt om problemene. De fikk til svar at dette
ikke var noe problem. Klager ville bli tatt imot av personale fra Reuma-Sol, som
skulle ta hånd om bagasjen på flyplassen og hjelpe klager med rullestol, da det
var langt å gå på flyplassen og ut til bilen. 

Ved ankomst Alicante flyplass var det ingen som møtte klager som lovet. De måtte selv
ta hånd om bagasjen og stå ute og vente på en buss. Klager hadde ingen steder å sette
seg ned for å ta av protesen. Det tok ca. 4 timer fra de landet til de kom fram til Reuma-
Sol. Dette endte med et stort og stygt sår på det amputerte benet. For klager ble dette en
stor risiko på grunn av dårlig blodsirkulasjon og hun måtte tilbringe ferien i rullestolen.

Klager forstår at Helsereiser ikke har noe ansvar for det som håndteres av AVINOR,
men de må selv ha et ansvar for å følge opp det de selv ga klager av opplysninger om
før reisen. Det var derfor klager heller ikke kunne tro at e-posten ang. Marianne Tours
gjaldt for klager. Hadde de vært klar over dette, så hadde de aldri bestilt noen reise med
Helsereiser.

Klager trengte hjelp på reisen og ble lovet det. Det at de fikk tilsendt en e-post om dette
bare noen dager før avreise synes klager er merkelig. Hadde de forstått at dette gjaldt
deres reise, så hadde de avbestilt med en gang. 

Klager reiste ikke på ferie til Reuma-Sol for å sitte i rullestol i 14 dager. Klager var
ikke avhengig av å sitte i rullestol hele dagen, hun trengte den kun for avlasting når
hun måtte ta av protesen for ikke å få sår. Nå måtte klager oppholde seg i rullestolen
hele tiden. Legen på stedet sa at hun ikke under noen omstendighet måtte ta på seg
protesen, da det kunne gå forferdelig galt. 

Sykepleier skrev i sin epikrise at dersom klagers kusine ikke hadde vært der sammen
med klager, hadde hun vært avhengig av tilsyn flere ganger pr. dag. Hun kunne ikke klare
seg alene. Kusinen ble klagers hjelper, men det var ikke det som var meningen da de
bestilte reisen. Ferien ble et mareritt.

Heller ikke ved avreisen fra Reuma-Sol var det noen hjelp å få.  

Det faktum at Norsk Revmatikerforbund driver stedet, er ikke ensbetydende med at det
er godt tilrettelagt for funksjonshemmede. 

Det vises for øvrig til brev fra klager.

Tjenesteyterne har i det vesentlige anført
Assistanse med rullestoler etc. håndteres av AVINOR på Gardermoen, og av tilsvarende
flyplassmyndighet i Alicante. Helsereiser og andre reisearrangører har dessverre liten
innflytelse på denne assistansen. Det er ikke tillatt for uautorisert personell å komme inn
bak sikkerhetskontroll og tollsperrer. Det ble gitt beskjed til flyselskap at klager hadde
behov for assistanse

Helsereiser anfører at de blant dokumentene som klager har sendt Pakkereisenemnda,
ser de et gammelt informasjonsskriv om transfer. Skrivet er fra 2009, og informasjonen
om at Reuma-Sol har egen transferbuss på spesifiserte dager gjelder ikke lenger. 

Helsereiser beklager på det sterkeste om dette ble sendt med til klager. Det var ukjent
for Helsereiser. Heldigvis ble klager orientert på e-post før avreise om at transporten
til Reuma-Sol likevel ikke ble besørget av senteret selv, men av busselskapet Marianne
Tours. I det gamle informasjonsskrivet som klager fikk, fremgår det at det ikke er hjelp til
bagasjen når transferen besørges av Marianne Tours, og at noe ventetid må påregnes. 

Klager skriver at hun trodde denne e-posten ikke gjaldt henne, noe Helsereiser finner
vanskelig å forstå. E-posten var adressert til henne med referanse til gjeldende reise, og
den ble sendt fra reisekonsulenten som tok hånd om klagers bestilling. Klager fikk altså
korrekt informasjon om transferen, til tross for glippen med at det kan se ut som om hun
fikk tilsendt et utdatert informasjonsskriv. 

Klager skriver at det tok ca. fire timer fra flyet landet til hun var på Reuma-Sol.
Helsereiser forstår at det kan virke lenge, men tatt i betraktning at man skal ut av flyet,
vente på bagasje, gå gjennom tollen, vente på buss osv., så er ikke fire timer unormalt
mye når reisemålet ligger 70 km fra flyplassen. 

Klager sa klart ifra under oppholdet at hun ikke ønsket en slik returtransfer, selv om
det var dette som var inkludert i pakkereisen. På grunn av omstendighetene imøtekom
Helsereiser kravet hennes, og arrangerte i stedet en privat transfer for henne og hennes
ledsager uten ekstra kostnader.

Helsereiser kan ikke se å ha gitt klager lovnader om rullestol under oppholdet. Slik
de skriver i sitt svarbrev til henne, har Reuma-Sol satt bort utleie av rullestoler og
andre hjelpemidler til et eksternt profesjonelt utleieselskap. Henvendelser om leie
gjøres til resepsjonen på Reuma-Sol, slik Helsereiser opplyser om i informasjonsskrivet
som klager henviser til. Fra tidligere år står det riktignok noen eldre stoler igjen på
senteret som gjestene kan bruke gratis. Disse er imidlertid ikke så fine og moderne
som de eksterne stolene som koster penger å benytte. Etter klagers henvendelse, har
Helsereiser anmodet Reuma-Sol om å fjerne disse stolene, til tross for at mange har satt
pris på disse som en gratis ekstraservice. 

Helsereiser anfører at senteret eies og drives av Norsk Revmatikerforbund, og har i 15
år tatt imot gjester med gangbesvær og andre funksjonsnedsettelser. Reuma-Sol er
et helsesenter, og ville nok ikke kunnet fungere om stedet ikke var godt tilrettelagt for
denne gruppe gjester.

Det vises for øvrig til brev fra Helsereiser.

Nemnda bemerker

I medhold av Alminnelige vilkår for pakkereiser punkt 1, anses avtalen mellom partene
inngått ved bekreftet bestilling. 

I medhold av punkt 2 omfatter avtalen pakkereisen slik den fremgår av bestilling og
bekreftelse og reisebevis eller lignende dokument. For øvrig omfatter avtalen også
arrangørens eventuelle individuelle betingelser. Videre er opplysninger arrangøren har
gitt i kataloger, brosjyrer eller lignende en del av avtalen med mindre de må antas å være
uten betydning for kundens kjøp av den aktuelle pakkereise. 

Klageren fikk et sår under en benprotese fordi hun ikke fikk den assistansen hun var
lovet på flyplassen i Alicante. I stedet for at hun fikk rullestolassistanse, måtte hun
gå til bagasjeutleveringen samt håndtere sin bagasje selv.  Turen til Reuma-Sol tok
ifølge klageren ca. fire timer etter landing. Såret medførte at hun ikke kunne bruke
benprotesen under et 14-dagers opphold.  I tillegg var hun avhengig av daglig hjelp og
sårskift. 

Nemnda finner at klageren ikke har fått det hun bestilte.  At arrangøren lover assistanse
og sender ut foreldede brosjyrer må være deres ansvar.  Det er slik informasjon som i de
fleste tilfelle avgjør om en reise skal bestilles eller ikke, spesielt gjelder dette for personer
som er avhengig av et tilrettelagt opphold.  Arrangørens henvisning til en mail med
endrede opplysninger som ble mottatt noen få dager før avreise endrer ikke nemndas
syn. Det er reisen slik den fremkom på bestillingstidspunktet avtalen gjelder. 

Når arrangøren har lovet assistanse på flyplassen, kan man ikke unnlate å gi dette ved
å henvise til at assistansen som i dette tilfellet ikke ble gitt, skulle ha foregått på en
del av flyplassen arrangørens representant ikke hadde adgang til.  Nemnda vil anta et
reumatikersenter har hyppige ankomster av personer med bevegelsesproblemer som
trenger assistanse.

Spørsmålet for nemnda blir hvilken erstatning klageren bør få, hensett til at hun ikke
fikk det det var inngått avtale om.  For klageren fikk det svært alvorlige konsekvenser.
Nemndas flertall, lederen og reiselivsrepresentantene, anbefaler etter en samlet
vurdering at klageren bør få erstattet 60% av reisens pris. Det legges til grunn at klageren
også har meldt saken til sitt forsikringsselskap.

Nemndas mindretall, forbrukerrepresentantene, finner at saken fikk så alvorlige
konsekvenser samt at arrangøren er så mye å bebreide at avslaget bør settes til 80% av
reisens pris.

Vedtak blir truffet i samsvar med flertallets syn.

Vedtak

Pakkereisenemnda anbefaler at klageren får erstattet 60 % av reisens pris, avrundet til
kr. 12.500.

Vedtaket er truffet i samsvar med flertallets syn