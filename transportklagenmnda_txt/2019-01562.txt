Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
18.10.2019

Saksnummer
2019-01562

Tjenesteytere
Norwegian Air Shuttle

Klager har i det vesentlige anført

Klager skulle reise med Norwegians flyvning D85893 fra Sandefjord - Torp (TRF) til
Las Palmas (LPA) 23. mars 2019 kl. 17.00.  Flyvningen ble kansellert som følge av at
flyvningen som kom fra Las Palmas ikke kunne lande ved Sandefjord - Torp på grunn av
sterk vind. Det var dette klager fikk informasjon om, men han har satt spørsmålstegn ved
denne begrunnelsen, da andre fly tok av og landet i samme tidsrom. 

Det ble gitt flere kontrabeskjeder denne kvelden, og til slutt ble klager fraktet med buss
fra Torp til Oslo lufthavn, og klager ble booket om til ny flyvning neste dag. Han tok også
inn på hotell i ventetiden, men da han kom dit kl. 23.00, var det ikke mulig å få noe å
spise. På grunn av kanselleringen har klager fremsatt krav om standardkompensasjon i
henhold til EU-forordning 261/2004 på 600 euro.

Tjenesteyterne har i det vesentlige anført
Norwegians flyvning D85893 fra Sandefjord - Torp til Las Palmas 23. mars 2019
ble kansellert som følge av værforholdene ved Sandefjord - Trp denne dagen.
Forutgående flyvning, D85892 fra Las Palmas ble omdirigert til Oslo lufthavn som følge
av værforholdene. Berørte passasjerer mottok forpleining i ventetiden og ble informert
om sine rettigheter. Busser ble satt opp til Oslo lufthavn og passasjerene ble omrutet til
DY1816 24. mars. 

Norwegian har anført at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet har på dette grunnlag avvist klagers krav om standardkompensasjon.

Nemnda bemerker

Norwegians flyvning D85893 fra Sandefjord - Torp til Las Palmas 23. mars 2019 ble
kansellert. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå kanselleringen.  

I dette tilfellet skyldtes kanselleringen at forutgående avgang fra Las Palmas til Torp ble
omdirigert til Oslo lufthavn. Årsaken til at flyet ikke kunne lande ved Torp lufthavn var
sterk vind. Nemnda bemerker at en rekke faktorer påvirker hvilke flytyper som kan lande
i ulike værforhold, og at at andre fly lander og tar av i samme tidsrom er ikke av særlig
betydning.

Nemnda mener at de ovennevnte værforhold må anses som en ekstraordinær
omstendighet i forordningens forstand. Norwegian iverksatte tiltak ved å frakte berørte
passasjerer med buss til Oslo lufthavn, hvor passasjerene ble booket om til ny flyvning
neste dag. Nemnda legger til grunn at kanselleringen ikke kunne vært unngått selv om
alle rimelige tiltak var truffet. Forsinkelsen gir etter dette ikke rett til standarderstatning,
og nemnda anbefaler ikke at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.