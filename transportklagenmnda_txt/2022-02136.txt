Tjenesteyter følger ikke vedtaket i saken (27.06.2023)
Kommentar fra tjenesteyter:

Klager har informert om at Ethiopian Airlines ikke følger nemndas vedtak. 

Vedtak i Transportklagenemnda - Fly

Sammendrag

Krav om erstatning for ødelagte kofferter.

Dato
23.03.2023

Saksnummer
2022-02136

Tjenesteytere
Ethiopian Airlines

Klager har i det vesentlige anført

Klager reiste den 16. juli 2022 med ET714 fra Dubrovnik via Stockholm til Oslo.

Da klager ankom Oslo var to av koffertene skadet. Det uttrekkbare håndtaket på den en
var skadet ved kraftig støt, og på den andre var hjulet blitt trykket inn i kofferten slik at
det hadde oppstått et hull der hjulet satt. 

Den ene kofferten var av type TITAN, 2 år gammel og kostet 2199 NOK. Den andre var av
type EPIC, 3 år gammel, og kostet 1499 NOK.
Klager har blitt tilbudt erstatning på 500 NOK for begge koffertene. Klager har informert
om at han kunne godta 1500 NOK, men selskapet har ikke svart.

Klager krever erstatning for de ødelagte koffertene.

Tjenesteyterne har i det vesentlige anført
Ethiopian Airlines har ikke inngitt tilsvar til nemnda

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang
til å uttale seg, kan nemnda likevel treffe vedtak på grunnlag av de opplysninger som
er fremkommet tidligere i saken, jf. transportklagenemndforskriften § 5-3, tredje ledd.

Ethiopian Airlines har tross oppfordring unnlatt å svare nemnda og nemnda legger
derfor klagers anførsler til grunn.

I henhold til luftfartsloven § 10-18 første ledd / Montrealkonvensjonen artikkel 17 nr. 2 er
fraktfører ansvarlig for skader på reisegods «såfremt den hendelse som har forårsaket
skaden, er inntruffet om bord på luftfartøy eller mens godset var i fraktførerens varetekt.
Fraktføreren er likevel ikke ansvarlig i den utstrekning skaden skyldes reisegodsets egen
beskaffenhet eller av feil eller mangler ved reisegodset.

Klager har fremlagt skaderapporten som ble skrevet på flyplassen etter ankomst.

Etter nemndas syn har klager dokumentert at skadene på koffertene oppstod i
flyselskapets varetekt, og har etter dette rett til erstatning. Klager skal likevel ikke tjene
på skaden, det gjøres derfor fratrekk for alder og slitasje. Klager har opplyst at den ene
kofferten er to år gammel og kostet 2199 NOK og den andre kofferten var 3 år gammel
og kostet 1499 NOK.

Ethiopian Airlines har ikke svart nemnda og nemnda legger derfor klagers anførsel om
koffertenes verdi til grunn for erstatningsberegningen. Etter fast nemndspraksis gjøres
det fratrekk på 10 % per år. Det innebærer at klager har krav på 1759 NOK for den ene
kofferten og 1049 NOK for den andre kofferten, til sammen 2808 NOK i erstatning. 

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at Ethiopian Airlines utbetaler 2808 NOK i erstatning.