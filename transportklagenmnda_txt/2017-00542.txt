Vedtak i Transportklagenemnda - Fly

Sammendrag

Krav om standarderstatning grunnet nektet ombordstigning.

Dato
11.09.2018

Saksnummer
2017-00542

Tjenesteytere
Lufthansa German Airlines
Aegean Airlines

Klager har i det vesentlige anført

Klager med reisefølge (to personer) skulle reise hjem fra Mytilene til Oslo via Athen og
München den 10. oktober 2016. Reiseruten var som følger:

10OCT MJT-ATH 06.55 - 07.45 flight A3-7251 (Aegan Airlined code share - flight operert av
Olympic Air)
10OCT ATH-MUC 08.35 - 10.15 flight LH-5917 (Lufthansa code share - flight operert av
Aegan Airlines)
10OCT MUC-OSL 13.00 - 15.10 flight LH-6170 (Lufthansa code share - flight operert av
SAS)

Klager hadde videre kjøpt separat billett Oslo - Tromsø:

10OCT OSL-TOS 16.25 - 18.15 flight SK4424

Ved innsjekk i Mytilene ble klager informert om at de ikke kunne sjekkes inn hele veien,
og at de måtte henvende seg ved ankomstservice i Athen. Klager ringte Lufthansa som sa
at LH5917 var kansellert, og at de var booket om til senere fly

Ved ankomst Athen oppdaget klager at LH5917 ikke var kansellert, flyet stod oppført på
avgangstavlen med avgang kl 08.35. Ankomstservice som ble operert av Aegan Airlines
sa de ikke kunne hjelpe da billetten var utstedt på Lufthansa dokument, og henviste
klager til å kontakte Lufthansa. 

Etter mye frem og tilbake ble klager med reisefølge til slutt booket om til et fly Athen -
München kl 19.15 og videre München - Oslo neste dag kl 08.45. De ankom Gardermoen
19 timer og 45 minutter forsinket. 

Klager vet at Aegan Airlines i dagene før den 10. oktober hadde store problemer grunnet
en varslet streik som ikke ble noe av. 

Klager pådro seg utgifter til ny billett Oslo - Tromsø 11. oktober kl 13.05, pris kroner 1 550
per person. Hun krever ikke disse utgiftene erstattet.  

Klager krever standarderstatning 400 euro per person i henhold til EU-forordning
261/2004. Videre krever hun refusjon av utgifter til:

- Hotell 86 euro
- Taxi til/fra hotell 32 euro
- mat/drikke 135,20 euro 

Det vises for øvrig til klagers brev.

Tjenesteyterne har i det vesentlige anført
Aegean Airlines har ikke avgitt uttalelse til klager eller til nemnda. 

Lufthansa har i det vesentlige anført:

Kun opererende flyselskap kan fremlegge informasjon vedrørende en uregelmessighet.
Klager bes henvende seg til opererende flyselskap Aegan Airlines.

Nemnda bemerker

Etter EU-forordning 261/2004 skal flyselskapet gi passasjerer som nektes ombordstigning
mot sin vilje, jf artikkel 4, standarderstatning i samsvar med artikkel 7, tilbud om refusjon
av flybillettprisen eller omruting snarest mulig til bestemmelsesstedet, jf artikkel 8, og
nødvendig hotellinnkvartering, jf artikkel 9. Standarderstatningen er ment å kompensere
for både økonomisk og ikke-økonomisk skade. 

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. forskrift om klagenemnd for flypassasjerer § 5-3.

Klagen er forelagt Aegean Airlines ved nemndas e-post av 5. september 2017 med frist
til 17. oktober 2017 for eventuelle bemerkninger. I e-posten opplyses det bl.a. om at
flyselskapet har bevisbyrden ved påberopelse av ekstraordinære omstendigheter som
kan gi grunnlag for fritak for ansvar. Det fremgår videre at nemnda vil legge passasjerens
opplysninger til grunn dersom disse ikke imøtegås av flyselskapet. Det blir også opplyst
at saken vil bli forelagt nemnda selv om flyselskapet ikke avgir uttalelse.     

Aegean Airlines har ikke avgitt uttalelse til nemnda. Nemndas avgjørelse treffes på
bakgrunn av de foreliggende opplysninger.

Klager hadde en gjennomgående billett fra Mytilene til Oslo via Athen og München. Da
hun og reisefølget skulle sjekke inn i Mytilene fikk de boardingpass kun til Athen, med
beskjed om å henvende seg til ankomstservice. Hun ringte Lufthansa som kunne fortelle
at flyet var kansellert. Ved ankomst Athen ble klager gjort oppmerksom på at LH5917
ikke var kansellert, da flyet stod oppført på avgangstavlen. Klager og reisefølget ble
booket om og ankom Oslo mer enn 19 timer forsinket.

Aegean Airlines har som nevnt ikke avgitt uttalelse til nemnda, og flyselskapet har
følgelig ikke godtgjort at det hadde rimelig grunn til å nekte klager og reisefølget
ombordstigning. Klager har etter dette rett til standarderstatning 400 euro per person. 

Klager pådro seg utgifter til forpleining, hotell, transport, mat og drikke i påvente av ny
flyvning. 

En passasjers rett til innkvartering etter EU-forordningen 261/2004 artikkel 9 består så
lenge han venter på en omlegging av reisen, jf retningslinjene av 15.06.2016 (C 214/13)
punkt 4.3.1. Nemnda anbefaler at Aegan Airlines dekker klagers dokumenterte utgifter til
transport til og fra hotellet, hotell, mat og alkoholfri drikke.

Vedtak

Transportklagenemnda - fly anbefaler at Aegean Airlines utbetaler standarderstatning
med 400 euro per person, samt refunderer klagers dokumenterte utgifter til forpleining i
påvente av ny flyvning.