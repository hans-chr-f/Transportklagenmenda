Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
15.01.2016

Saksnummer
0398/15F

Tjenesteyter
Norwegian Air Shuttle ASA

Krav om standarderstatning grunnet kansellering.

Klager har i det vesentlige anført:

Klager skulle reise fra Trondheim til Oslo den 1. mars 2015 kl. 16:20 med DY763. Samme dag
kl. 11:03 mottok klager en sms om at avgangen var kansellert. Klager kontaktet Norwegian
per telefon og fikk beskjed om at Norwegian ville dekke alternativ returreise, også med andre
selskap.

Da Norwegian først kunne tilby ny hjemreise dagen etter, uten garanti for at flyet ville gå,
valgte klager å reise med SAS om kvelden via Bodø. I ettertid vil ikke Norwegian dekke
mellomlegget for nye billetter med SAS, klager stiller seg kritisk til dette.

Klager krever refusjon utgifter til nye flybilletter, utvidet parkering og mat, til sammen kroner
5&nbsp;696.

Det vises for øvrig til klagers brev.

Norwegian har i det vesentlige anført:

DY763 ble kansellert som følge av akutt sykdom blant besetningen, det vises til fremlagt
dokumentasjon. Norwegian hadde ikke tilgjengelig standby crew, og akutt sykdom er ikke noe
flyselskapet kunne ha forutsett eller kontrollert.

Det var ledige plasser på flere av Norwegians fly utover ettermiddagen og kvelden som klager
kunne ha booket seg om til enten via flyselskapets nettside eller per telefon. Klager valgte
i stedet å avbryte reisen og kjøpe ny billett med annet selskap, en unødvendig kostnad da
Norwegian kunne tilby ombooking. Norwegian har refundert klagers ubenyttede flybillett.

I de tilfeller hvor en uregelmessighet er forårsaket av en ekstraordinær omstendighet, er
flyselskapet unntatt fra forpliktelse til å utbetale kompensasjon. I henhold til EU-forordning
261/2004 artikkel 5(3) skal et transporterende flyselskap ikke være pålagt å betale erstatning
i samsvar med artikkel 7, dersom det kan godtgjøre at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.

Omstendigheter som er utenfor flyselskapets kontroll er hendelser som ikke er forårsaket av
en handling eller unnlatelse av flyselskapet.

I henhold til Montrealkonvensjonen artikkel 19 og Luftfartsloven § 10-20, er fraktføreren
ansvarlig for tap som følge av forsinkelse ved lufttransport av passasjerer, reisegods og
gods, med mindre han godtgjør at han selv og hans folk har tatt alle forholdsregler som med
rimelighet kan kreves for å unngå tapet, eller at dette ikke har vært mulig for dem.

Norwegian kan på grunnlag av ovennevnte ikke imøtekomme klagers krav.

Det vises for øvrig til Norwegians brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Sykdom blant besetningen kan være en slik ekstraordinær omstendighet som medfører at
den reisende ikke har krav på erstatning. Sykdom hos personellet oppstår fra tid til annen.
Flyselskapet må være forberedt på dette, og må ha en beredskapsplan for håndtering
av påregnelig sykdom. Sykdom kan likevel oppstå så plutselig eller i et slikt omfang at
flyselskapet ikke har mulighet til å unngå innstilling av en eller flere avganger. Dette må
vurderes konkret.

Streik kan også være en ekstraordinær omstendighet i forordningens forstand.

Nemnda finner på bakgrunn av de foreliggende opplysninger godtgjort at innstillingen
var en følge av akutt sykdom blant besetningen. Nemnda finner det videre godtgjort at
kanselleringen ikke kunne vært unngått selv om alle rimelige tiltak var truffet.

Kanselleringen gir etter dette ikke rett til standarderstatning etter forordningen.

Ved kansellering skal flyselskapet tilby omruting, på tilsvarende transportvilkår, snarest mulig.
Klager har opplyst at han umiddelbart henvendte seg til Norwegians kundesenter. Han fikk
opplyst at alle Norwegians avganger var fulle, og at han først kunne få plass neste formiddag.
Norwegian har anført at det var ledig plass på deres avgang kl. 17.00, og at klager hadde
kunnet få plass på denne.

Norwegian har ikke kommentert klagers opplysninger om telefonsamtalen med navngitt
kundebehandler. Nemnda legger klagers opplysninger til grunn. Nemnda bemerker i denne
forbindelse at det fremgår av Norwegians brev til nemnda av 26. juni 2015 at det at det var
stor usikkerhet om hvilke avganger som ville bli påvirket av streiken og av at crew meldte seg
syke denne dagen.

Nemndas flertall, lederen og forbrukernes representanter, er av den oppfatning
at klager måtte kunne forholde seg til informasjonen fra kundebehandler, og at
Norwegian må erstatte klagers ekstrautgifter til SAS billetten. Norwegian plikter
i tillegg å erstatte utgifter til mat og forfriskninger som står i rimelig forhold til
ventetiden. Flertallet antar at hotellutgifter i Trondheim påløp som følge av uklarhet
omkring hjemreisedato. I så fall anbefales også disse utgifter dekket. Flertallet viser til
forordningen artikkel 9.

Den forlengede parkering var en følge av kansellering pga. streiken. Dekning av denne type
utgift omfattes ikke av forordningen. Norwegian er videre fritatt for ansvar for tapet etter
luftfartsloven da forsinkelsen ikke kunne vært unngått, jf. luftfartsloven § 10-20.

Mindretallet, representantene fra flyselskapene, er i utgangspunktet av den oppfatning
at Norwegian tilbød klager ombooking innen rimelig tid på egne avganger dagen etter.
Norwegian har ingen ombookingsavtale med SAS, og kan derfor ikke pålegges og kjøpe
eller dekke utgifter til nye flybilletter med SAS, da omruting med eget selskap var
innenfor rimelighetens grenser. Imidlertid hevder Norwegian i ettertid at kunden
kunne unnlatt å kjøpe billett med SAS da det var ledige plasser med Norwegian til Oslo
samme dag kl. 1520. Norwegian burde derfor ha informert klager om muligheten til å
reise med denne avgangen slik at han ikke behøvde å kjøpe ny billett med SAS.

En samlet nemnd anbefaler etter dette at Norwegian erstatter klagers ekstrautgifter.

Vedtak:

Transportklagenemnda-fly anbefaler at Norwegian erstatter klagers ekstrautgifter.