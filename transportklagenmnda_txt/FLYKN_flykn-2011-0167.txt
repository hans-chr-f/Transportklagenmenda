Vedtak i Transportklagenemnda - Fly

Sammendrag

Krav om refusjon av flyskatter.

Dato
01.11.2011

Saksnummer
167/11F

Tjenesteyter
Brüssels Airlines

Krav om refusjon av flyskatter.

Klager har i det vesentlige anført:

Klager bestilte i oktober 2010 en reise til Malaga for reise i juni 2011.  1. november 2010
kontaktet klager Brüssels Airlines for å kansellere billettene. Hun fikk beskjed om at det ville ta
8-10 uker før hun skulle få penge tilbake.

Klager krever refusjon av flyskattene.

Brüssels Airlines har i det vesentlige anført:

Klagers billett var ikke refunderbar. Drivstoffavgiften eller service gebyret er heller dessverre
ikke refunderbar.

På denne billetten har klager krav på flyplassavgift NOK 439. Til fradrag flyselskapets
administrasjonsgebyr på EUR 35, blir dette NOK 154 som klager har fått refundert.

Brüssels Airlines kan dessverre ikke imøtekomme klagers krav utover dette.

Nemnda bemerker:

Myndigheter og flyplasser pålegger flyselskap å kreve inn skatter og avgifter per reisende
passasjer. Disse skattene og avgiftene kreves bare fra flyselskapet når passasjeren faktisk
velger å reise. Dersom passasjeren ikke benytter seg av sin planlagte reise, har passasjeren
rett til å få refundert slike offentlige skatter og flyplassavgifter.

Nemnda legger på bakgrunn av de foreliggende opplysninger til klager har betalt 878 kroner
i skatter og avgifter. Øvrige tillegg til billettprisen er angitt som «fees», nærmere bestemt
drivstofftillegg og gebyr til flyselskapet.

Klager har i dette tilfellet fått refundert skatter og avgifter på 878 kroner fratrukket
flyselskapets administrasjonsgebyr på 35 euro per billett for refusjonen. Brüssels Airlines har
således refundert skatter og avgifter. Det kan etter nemndas vurdering reises spørsmål om
rimeligheten av et administrasjonsgebyr på 35 euro per billett.

Nemndas flertall, lederen og bransjens representanter, er av den oppfatning at det faller
utenfor nemndas kompetanse å ta stilling til rimeligheten av gebyrets størrelse.

Forbrukernes representanter er av den oppfatning at et gebyr for refusjon av skatter
og avgifter, kun kan tilsvare flyselskapets reelle kostnader med å gjennomføre
tilbakebetalingen. Flyselskapets gebyr på 35 euro per billett, synes å være høyt i denne
sammenheng. Det vises til at dersom passasjeren ikke benytter seg av sin planlagte
reise, har passasjeren rett til å få refundert slike offentlige skatter og flyplassavgifter
fra flyselskapet.

Nemnda finner etter dette ikke å kunne anbefale at klager gis medhold.

Vedtak:

Flyklagenemnda finner ikke å kunne anbefale at klager gis medhold.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Pål Martin Andersen, Forbrukerrådet

Gøril Volden Berg, Widerøe's Flyveselskap AS

Olav Grøttland, SAS