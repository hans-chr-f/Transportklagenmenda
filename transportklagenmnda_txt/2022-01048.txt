Vedtak i Transportklagenemnda - Fly

Sammendrag

Krav om refusjon av utgifter grunnet nektet ombordstigning.

Dato
21.12.2022

Saksnummer
2022-01048

Tjenesteytere
Norwegian Air Shuttle

Klager har i det vesentlige anført

Klager hadde billetter fra Kristiansand via Oslo til Palanga den 2. november 2021 med
Norwegian. Strekningen fra Kristiansand gikk uten problemer. På Gardermoen ved
innsjekking til Palanga ble klager nektet ombordstigning da det oppstod uenigheter.
Politiet ble tilkalt og klager ble ført bort fra området. Klager hevder hun hadde alle
innreisedokumentene i orden og at hun ble nektet ombordstigning uten grunn.

Klager krever standarderstatning og refusjon av transportutgifter med bil til og fra
flyplassen, samt refusjon av billett fra Oslo tilbake til Kristiansand til kr. 1949.

Tjenesteyterne har i det vesentlige anført
Norwegian anfører at ifølge deres dokumenter/rapporter ble klager nektet
ombordstigning. Den aktuelle flyvningen DY1086 fra Oslo til Palanga ble ikke påvirket av
kommersiell overbooking og flyselskapet viser til vedlagt dokumentasjon. 

Det forklares videre at korresponderende fly, DY273 fra Kristiansand til Oslo ankom uten
forsinkelse til Oslo. Klager hadde derfor tid til å gå om bord på flyet. 

Basert på ovenstående mener Norwegian at det er bevist at de har overholdt
forpliktelsene i EU-forordning 261/2004.

Nemnda bemerker

Passasjerer plikter selv å sørge for å ha nødvendige reisedokumenter, herunder gyldig
koronasertifikat og utfylt innreiseskjema. Manglende eller ugyldige reisedokumenter kan
føre til at passasjeren ikke får reise inn i vedkommende land. Flyselskapet er ansvarlig for
å kontrollere at passasjeren har nødvendige reisedokumenter.

Nemnda forstår saken slik at klager ble nektet ombordstigning da Norwegian mente hun
manglet innreisepapirer som var nødvendig for reisemålet. Klager opplyser imidlertid
at hun hadde alle innreisepapirene i orden og at hun ble nektet ombordstigning uten
grunn.  

Nemnda mener at Norwegian ikke har dokumentert hva som var bakgrunnen for
at passasjeren ble avvist ved gaten. Nemnda mener derfor at klager har rett på
standarderstatning på 250 EUR basert på nektet ombordstigning, jf. forordning artikkel
4. Hun har også krav på full refusjon av billetten med kr 1018, samt dekning for
transportutgifter tilbake til Kristiansand med kr 1949.

Forbrukerrepresentant Norman fikk uventet forfall, og de øvrige medlemmene
fant det forsvarlig å behandle saken med bare én forbrukerrepresentant, jf.
transportklagenemndforskriften § 5-5 femte ledd.

Vedtak

Nemnda anbefaler at Norwegian utbetaler standarderstatning med 250 EUR, samt kr. 2
967.