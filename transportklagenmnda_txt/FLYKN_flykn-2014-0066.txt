Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
20.06.2014

Saksnummer
066/14F

Tjenesteyter
SAS

Krav om standarderstatning grunnet forsinkelse.

Klager har i det vesentlige anført:

Klager skulle reise fra Kristiansand til Alicante den 28. september 2013 kl. 16:50 med SK4663.
Avgangen ble forsinket til kl. 20:45.

Klager stiller seg undrende til at noen av passasjerene har fått utbetalt standarderstatning,
men at andre ikke får dette.

Klager krever standarderstatning i henhold til EU-forordning 261/2004.

SAS har i det vesentlige anført:

SK4663 ble forsinket som følge av uforutsett teknisk feil, det vises til fremlagt teknisk rapport.
Det ble bestemt å sette inn et annet fly for å unngå at avgangen ble kansellert.

Forsinkelsen er ikke kompensasjonsberettiget i henhold til EU-forordning 261/2004 da
hendelsen ble forårsaket av ekstraordinære omstendigheter utenfor SAS kontroll.

SAS har i dette tilfellet gjort hva de kunne for å få passasjerene til bestemmelsesstedet så
raskt som mulig. Klager ankom Alicante i underkant av fire timer forsinket.

Ved en feil er det blitt utbetalt kompensasjon til noen av passasjerene om bord, dette til tross
for at de ikke hadde krav på dette.

SAS kan ikke imøtekomme klagers krav.

Det vises for øvrig til SAS brev.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med 3 timer og 47 minutter.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå forsinkelsen.

Forsinkelsen skyldtes i dette tilfellet feil i flyets ventilasjonsanlegg.

SAS satt inn et erstatningsfly. Det tok noe tid å få det klart.

Saken er forelagt Luftfartstilsynet som ikke har noe å bemerke til flyselskapets beskrivelse av
den tekniske feilen eller den fremlagte dokumentasjonen.

Nemnda legger på bakgrunn av de foreliggende opplysninger til grunn at feilen oppsto uten
forvarsel til tross for at rutinemessig teknisk vedlikehold var gjennomført.

I den foreliggende situasjon var det etter nemndas vurdering ikke praktisk mulig å treffe tiltak
for å unngå feilen eller forsinkelsen. Forsinkelsen gir derfor ikke rett til standarderstatning
etter EU-forordningen.

Nemnda har forståelse for at klager finner det urimelig at andre passasjer på samme flygning
har fått utbetalt standarderstatning. Nemnda er imidlertid av den oppfatning at utbetalingene
ikke binder SAS til å gi tilsvarende beløp til andre passasjerer.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.