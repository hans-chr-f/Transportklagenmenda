Vedtak i Pakkereisenemnda

Sammendrag

Klager mener reisen ikke holder mål.

Dato
08.10.2014

Saksnummer
37/14P

Tjenesteyter
Oska Travel AS

Saken gjelder:

Klager har i det vesentlige anført:

Klager hadde bestilt en reise til Berlin. I henhold til reiseprogrammet skulle de reisende bli
tatt i mot av en skandinavisk- eller engelsktalende reiseleder og transporteres til et 3 stjerners
hotell. Under oppholdet i Berlin skulle det være mulighet for en båttur på Spree.

Klager ble hentet på Tegel flyplass i Berlin og deretter dro de til Schönefeld flyplass og ventet
på to gjester der. Informasjonen var minimal, litt praktisk informasjon på hentebussen, men
ikke noe velkomstinformasjon på hotellet slik programmet lovet. Det ble heller ingen båttur på
Spree.

Såkalt komfortpakke og utflukter ble solgt separat. Selve reisen er solgt som en billigreise og
så selges det en del ekstra som man fikk inntrykk av var inkludert i reisens pris.

Klager mener reisen ikke holder mål og synes det er rimelig å få erstattet hotellovernattingen
på Gardermoen.

OskaTravel har i det vesentlige anført:

Saken ble sendt Oska Travel den 02.02.14 og med ettersendelse av flere saksdokumenter
den 03.04.14. Det ble gitt en frist på 3 uker for å avgi tilsvar til Reklamasjonsnemnda for
pakkereiser. Oska Travel har ikke svart på henvendelsen.

Til klager har Oska Travel svart at de takker for hennes tilbakemelding og vil implementere
denne i sin løpende kvalitetskontroll. Reisen er utført som planlagt, men de kan hele tiden
forbedre sine standarder og har derfor videreformidlet klagers tilbakemelding til ansvarlige
avdelinger. Mer enn 95% av Oska Travels reisende er fornøyd med deres reiser og de har
produkter som holder et høyt nivå.

Det er beklagelig at klager ikke var fornøyd med reisen.

Nemnda bemerker:

Reklamasjonsnemnda for pakkereiser må konstatere at det til tross for sekretariatets
anstrengelser for å fremskaffe flere opplysninger i saken, kun foreligger sparsomme
opplysninger om hva klagen egentlig gjelder. Det er ikke fremlagt noen dokumentasjon fra
klager for utgifter til hotellovernatting på Gardermoen og mer informasjon om hvorfor hun
krever denne erstattet.

Av det som er fremlagt fremgår det at flyreise med 7 overnattinger på et 3-stjerners hotell
i Berlin i utgangspunktet kostet kr 4.128,-. Klager har understreket at hun var fornøyd med
hotellet og med sine medreisende. Hun er imidlertid misfornøyd med at bussen hun ble
hentet med på flyplassen kjørte innom en annen flyplass for å hente to gjester. Videre er hun
misfornøyd med informasjonen og med at utflukter etc. måtte betales i tillegg til reisens pris.
Hun krever en hotellovernatting på Gardermoen refundert.

Reklamasjonsnemnda for pakkereiser finner at saken er svært dårlig opplyst.

De forhold det er klaget over på destinasjonen kan nemnda ikke se er av en slik art at det
gir grunnlag for prisavslag eller refusjon. Mange reiseselskaper har arrangementer som det
koster ekstra å delta på. Hvorfor klageren overnattet på Gardermoen er overhodet ikke omtalt
i klagen.

Vedtak:

Reklamasjonsnemnda for pakkereiser kan ikke se at det bør gis noen refusjon i dette tilfellet.