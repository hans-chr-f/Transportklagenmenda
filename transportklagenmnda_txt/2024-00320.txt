Vedtak i Transportklagenemnda
- Kollektivreiser

Sammendrag

Krav om dekning av utgifter til alternativ transport som følge av forsinkelse.

Dato
28.10.2024

Saksnummer
2024-02537

Tjenesteytere
Vy Buss AS

Klager har i det vesentlige anført

Klager skulle reise fra Oslo S til Ålesund den 9. august 2024. Opprinnelig reise bestod
av tog med Vy fra Oslo S til Lillehammer stasjon, buss med Vy Buss fra Lillehammer
skysstasjon til Dombås skyssterminal, tog med SJ Nord fra Dombås stasjon til Åndalsnes
stasjon og buss med FRAM fra Åndalsnes til Ålesund. 

Klager anfører at bussen ankom Dombås forsinket kl. 20:28, og at han derfor ikke rakk
toget som skulle gå kl. 20:15 til Åndalsnes. Klager anfører at det ikke var noe trafikk i
løpet av bussturen og at de ikke måtte vente i kø noe sted. Klager anfører at han som
følge av forsinkelsen måtte kjøpe ny bussbillett fra Dombås skyssterminal til Ålesund
rutebilstasjon, med avgang 10. august kl. 03:29. Klager anfører at Vy Buss kun skal betale
for den delen av reisen som var fra Dombås til Åndalsnes, og at klager selv skal betale for
reisen fra Åndalsnes til Ålesund.

Klager krever å få dekket 359 kroner i utgifter til alternativ transport fra Dombås til
Åndalsnes.

Tjenesteyterne har i det vesentlige anført
Den aktuelle bussavgangen med Vy express VY710 ble 18 minutter forsinket
fra Lillehammer skysstasjon, og 35 minutter forsinket ved ankomst på Dombås
skyssterminal.

Bussavgangen var fullsolgt fra Lillehammer (63 reisende), hvorav de fleste i likhet
med klager, kom med toget RE10 fra Oslo. VY710 har korrespondanse med RE10 på
Lillehammer, og venter derfor på toget ved forsinkelser. Toget ankom Lillehammer et par
minutter forsinket.

Forsinkelsen fra Lillehammer med VY710 har Vy Buss konkludert med at kommer som
følge av innsjekkingen av de 63 passasjerene. Vy Buss anser en slik forsinkelse som et
resultat av forhold utenfor deres kontroll. Det gjør de fordi tiden det tar å sjekke inn
passasjerer, og laste inn bagasje, kan variere betydelig. Forsinkelsen med toget har også
påvirket bussens avgangstid.

Videre har bussen blitt ytterligere 17 minutter forsinket på veien.

I henhold til Vy Buss' reisevilkår gir ikke denne forsinkelsen rett til refusjon. Vy Buss
refunderer kun utgifter til alternativ transport dersom bussen er mer enn 40 minutter
forsinket på reiser mellom 1 og 3 timer, og Vy Buss ikke kan tilby alternativ transport.
Det var ikke tilfelle i denne saken. Det er heller ingen korrespondansegaranti mellom Vy
Buss sin buss og toget klager skulle videre med fra Dombås - noe som kommer frem av
Vy Buss' overgangsregler.

På bakgrunn av reisevilkårene og overgangsreglene opprettholder Vy Buss deres
beslutning om å avslå klagers krav.

Nemnda bemerker

Klager har fremsatt krav om dekning av utgifter til alternativ transport fra Dombås til
Åndalsnes som følge av at bussen han reiste med den 9. august 2024 fra Lillehammer
ankom Dombås forsinket, slik at klager ikke rakk videre reise med tog fra Dombås til
Åndalsnes. 

Det følger av Vy Buss reisevilkår § 4.2 at dokumenterte utlegg til alternativ transport
vil refunderes med inntil 825 kroner dersom den reisende blir mer enn 40 minutter
forsinket på reiser mellom én og tre timer. 

Vy Buss har oppgitt at forsinkelsen skyldtes flere forhold. Det vises til at toget som
bussen korresponderte med, ankom Lillehammer et par minutter forsinket, samt at
innsjekking av 63 passasjerer tok tid. Videre ble bussen ytterligere forsinket på veien. 

Nemnda finner at klager ikke har krav på å få dekket utgifter til alternativ transport.
Det er fremlagt sanntidslogg, som viser at bussen kjørte fra Lillehammer 18 minutter
forsinket, og at den ankom Dombås 35 minutter forsinket. En forsinkelse på 35 minutter
på reiser mellom én og tre timer er ikke tilstrekkelig for å få dekket utgifter til alternativ
transport i henhold til Vy Buss’ vilkår. Det skal uansett bemerkes at refusjon for utgifter
til alternativ transport, gjelder kun på den strekningen forsinkelsen er på. Refusjon som
følge av at reisende kommer for sent frem og ikke rekker ny transport videre, omfattes
ikke av reisegarantien. 

Forbrukerrepresentantene, bemerker imidlertid at en forbruker kan ha krav på
dekning av følgetap på grunnlag av ulovfestet kontrollansvar ved forsinkelse.

Forbrukerrepresentantene mener imidlertid at klager har beregnet for kort overgangstid
til neste buss i dette tilfellet, og at erstatning derfor ikke tilkjennes.

Vedtak

Transportklagenemnda anbefaler ikke at klager gis medhold.