Vedtak i Pakkereisenemnda

Sammendrag

Saken gjelder diverse problemer ved reise til Egypt.

Dato
06.02.2013

Saksnummer
125/12

Tjenesteyter
allinclusiveno

Sakens dokumenter ble lagt frem.

Klager: X

Turarrangør: allinclusive.no

Antall reisende: 5

Reisens pris: kr 28.000

Saken gjelder:

Saken gjelder diverse problemer ved reise til Egypt.

Klager opplyser at de på nettstedet allinclusive.no hadde bestilt flyreise til og hotell i
Hurghada. Da de kom til flyplassen, var det ikke noe transfer til hotellet, men de fikk
sitte på med en buss og betalte 100 egyptiske pund.

På hotellet fikk de beskjed om at rommene ikke var betalt av reisebyrået.

De fikk ikke kontakt med allinclusive.no og den lokale agenten greide ikke å ordne opp. For å
få rommene måtte de til slutt ta ut penger og betale kontant kr.8.655,-. Klager krever dekket
alle påførte utgifter med kr.9.570,- og kompensasjon for ødelagt ferie med kr.16.000,-.

Allinclusive.no har beklaget problemene som oppsto ved innsjekkingen og som skyldtes
misforståelser. Kontantbeløpet klager betalte er tilbakebetalt.

Klager har også fått kompensasjon for den første dagen med kr.1.931,- (en dagsandel).
Allinclusive er også villig til å betale alle klagers telefonutgifter med kr.915,-.

Når det gjelder transfer fra flyplassen, hadde klager fått informasjon om rutinene for dette og
hvilket telefonnr. hun skulle ringe hvis hun ikke fant sin transfer.

De anser seg derfor uten ansvar for dette.

Nemnda bemerker:

Den aktuelle reise ble bestilt på nettstedet allinclusive.no på den måte at flyreisen ble
bestilt og betalt direkte til flyselskapet, mens hotell og transfer ble bestilt hos og betalt til
allinclusive.no.

Det er diskutabelt om reisen som helhet er å anse som en pakkereise i pakkereiselovens
forstand, jf. § 2-1. Imidlertid har både klager og allinclusive lagt til grunn at
Reklamasjonsnemnda skal behandle saken. Allinclusive er medlem av RGF, og under
henvisning til pkt.1 (2) i Avtale mellom Forbrukerrådet, Norskreiselivsforum og øvrige
medlemmer av Reisegarantifondet anser nemnda at den har kompetanse til å behandle
saken.

Etter pakkereiseloven § 6-1 foreligger det en mangel ved reisen hvis den avviker fra det som er
avtalt eller forutsatt i avtalen med mindre mangelen avhjelpes innen rimelig tid. Mangler kan
gi grunnlag for prisavslag.

At klager på grunn av misforståelser måtte betale på nytt for allerede betalte hotellrom,
er utvilsomt en mangel. Da klager ikke fikk kontakt med turarrangør og dennes lokale
agent ikke greide å ordne opp, slik at klager måtte ta ut penger og betale for å få rommene,
ble mangelen heller ikke avhjulpet. Forholdet er blitt ordnet opp i ettertid og klager har
fått refundert sitt utlegg og har fått kompensasjon i form av et prisavslag tilsvarende en
dagsandel, kr.1.931,-. Klager har også fått løfte om dekning av sine telefonutgifter med
kr.915,-. Klager har dermed fått dekket sitt direkte økonomiske tap og har fått en viss
kompensasjon for ulempen.

Etter pakkereiseloven § 6-4 kan en kunde, når det foreligger mangler ved reisen, tilkjennes en
godtgjørelse selv om det ikke foreligger økonomisk tap dersom mangelen har voldt kunden
vesentlig ulempe. Reklamasjonsnemnda finner at klager i dette tilfelle ble utsatt for betydelig
ulempe ved den usikkerhet og ubehagelige situasjon som oppsto ved innsjekkingen, hvor
familien med 3 barn ble avvist på hotellet fordi rommene angivelig ikke var betalt. Det oppsto
naturlig nok en usikkerhet knyttet til det ekstra økonomiske utlegget da hun måtte betale et
betydelig beløp i kontanter for å få rommene hun allerede hadde betalt for.

Reklamasjonsnemnda mener at hun bør få en noe større kompensasjon for dette enn den
ene dagsandelen hun har fått og finner en kompensasjon på ytterligere kr.3.000,-passende.

Når det gjelder de pådratte transferkostnadene finner nemnda at turarrangør hadde gitt
klager tilstrekkelig informasjon på forhånd.

Vedtak:

Reklamasjonsnemnda for pakkereiser anbefaler at det gis en kompensasjon på ytterligere
kr.3.000,-, samt dekning av telefonutgifter med kr.915,-.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Eva Pettersen, Ving Norge AS

Helga Hermansen, Star Tour AS