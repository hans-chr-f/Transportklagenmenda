Vedtak i Transportklagenemnda - Fly

Sammendrag

Krav om refusjon av ekstrautgifter til ny billett ved forsinkelse.

Dato
21.03.2017

Saksnummer
2016-00489

Tjenesteytere
Norwegian

Klager har i det vesentlige anført

Klager skulle reist fra Bergen til Bodø via Oslo 25. januar 2016 kl. 07.30. 

Flyvningen fra Bergen ble forsinket, og klager rakk derfor ikke den videre flyvningen fra
Oslo til Bodø. 

Klager tok kontakt med Norwegian på Gardermoen, som informerte om at neste
flyvning med Norwegian var kl. 17.45. Klager måtte være i Bodø kl. 12.45, og Norwegian
informerte ham om at SAS hadde en avgang kl. 10.40, og at han ville få refundert denne
billetten, da det sto i systemet at han hadde mistet flyet på grunn av forsinkelser. Den
samme beskjeden fikk han i en senere telefonsamtale med Norwegian.

Klager krever at Norwegian refunderer ekstrautgiften til ny flybillett med SAS på kroner 2
548.

Tjenesteyterne har i det vesentlige anført
Flyvningen med Norwegian fra Bergen til Oslo 25. januar 2016 ble forsinket ved ankomst
Oslo med 33 minutter. 

Flyet forlot parkering i Bergen på rutetid, men måtte vente 45 minutter på bakken før
det fikk tillatelse til å ta av mot Oslo. Grunnet til dette var at det var innført restriksjoner
som følge av tåke på Oslo lufthavn. Selskapet viser til fremlagt værrapport. Dette var
følgelig en hendelse som påvirket alle flyselskap opererende inn og ut av Oslo lufthavn.
Norwegian kunne ikke ha unngått denne restriksjonen. 

Forsinkelsen medførte at passasjeren mistet sin videre forbindelse med DY340 fra Oslo
til Bodø samme dag. I henhold til gjeldende lovverk skal Norwegian tilby omruting.
Norwegian kunne tilby klager en plass på DY350 fra Oslo til Bodø kl 17.30. Med dette
alternativet ville Norwegian også ha tilbudt forpleining i forveien. Selskapet viser til
vedlagt Movement Log som viser at det forelå alternativ rute til klager. 

Klager kjøpte seg dog nye billetter hos SAS med en tidligere avgang til en kostnad på
kroner 2 548, og ønsker dette refundert av Norwegian. I følge klager skal selskapets
personell på Oslo lufthavn ha godkjent kjøpet av de nye billettene med SAS. En slik avtale
strider mot de interne retningslinjene til Norwegian. De pålegger kundebehandler å
booke ny avgang med Norwegian først, før det tilbys billetter med andre flyselskap,
såfremt Norwegian kan tilby avgang innen rimelig tid. 
Klager har ikke fremlagt dokumentasjon på at en slik avtale ble inngått, og det er heller
ikke notert internt i klagers booking at han kunne benytte SAS. Norwegian bestrider
derfor påstanden om at en spesialavtale ble inngått.

Vedrørende vurderingen om det er tale om standarderstatning i henhold til EU-
forordning 261/2004, viser Norwegian til Montrealkonvensjonen artikkel 19 og
Luftfartsloven § 10-20. Der fremgår det at en fraktfører er ansvarlig for tap som følge av
forsinkelse ved lufttransport av passasjerer, og gods, med mindre han godtgjør at han
selv og hans folk har tatt alle forholdsregler som med rimelig kunne kreves for å unngå
tapet, eller at dette ikke har vært mulig for dem. 

I henhold til dom C-402/07 (Sturgeon) i EU-domstolen er flyselskapene unntatt fra videre
kompensasjon hvis flyforsinkelsen er under tre timer eller årsaken til forsinkelsen er
ekstraordinære omstendigheter utenfor flyselskapets kontroll som forhindrer flyvningen.

Forsinkelsen på denne flyvningen skyldtes dårlig værforhold, herunder tåke og
påfølgende restriksjoner, som faller inn under ekstraordinære omstendigheter.

På grunnlag av ovennevnte, og det faktum at det er klager selv valgte å bestille nye
billetter hos et annet flyselskap til tross for at Norwegian kunne tilby billetter, kan
selskapet ikke imøtekomme klagers krav om refusjon eller et krav om EU-kompensasjon. 

Klager har fått refundert de ubenyttede billettene fra Norwegian.

Nemnda bemerker

DY605 fra Bergen til Oslo 25. januar 2016 kl. 07.30 ble forsinket som følge av tåke på Oslo
lufthavn. Som følge av forsinkelsen, mistet klager sin videreforbindelse til Bodø kl. 09.00.
Neste avgang med Norwegian var kl. 17.30 samme dag. 

Klager hadde kjøpt gjennomgående billett, og har da krav på omruting, uavhengig av
årsaken til forsinkelsen. I henhold til EU-forordning 261/2004 artikkel 8 b, skal omruting
skje "snarest mulig". Flyselskapets plikt kan ikke begrenses til selskapets egne flyvninger,
og et viktig moment er om selskapet selv kan tilby omruting tilstrekkelig raskt. 

I dette tilfellet har klager opplyst at det var av betydning for ham å komme til Bodø kl.
12.45. I skranken til Norwegian skal han ha fått beskjed om at det var uproblematisk å
bestille billett hos SAS kl. 10.40, og at billetten ville bli refundert, fordi det fremgikk av
Norwegians system at han hadde mistet flyet på grunn av forsinkelse.  

Nemnda kan vanskelig se hvordan klager skal kunne dokumentere at han fikk beskjed
om at han ville få SAS-billetten refundert. Han har forklart at han ved to anledninger fikk
muntlig beskjed fra ansatte i Norwegian om at refusjon var uproblematisk, og at dette
fremgikk av systemet. Nemnda anser det lite sannsynlig at klager forklarer seg usant om
dette.

Nemnda anbefaler derfor at Norwegian dekker hans utgifter til SAS-billett på kroner 2
548.

Vedtak

Transportklagenemnda - fly anbefaler at Norwegian utbetaler til klager erstatning for
flybilletter på kroner 2 548.