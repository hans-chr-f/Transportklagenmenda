Vedtak i Transportklagenemnda
- Kollektivreiser

Sammendrag

Krav om sletting av gebyr for ugyldig billett.

Dato
13.03.2014

Saksnummer
52/13 J

Tjenesteyter
NSB

Krav om sletting av gebyr for ugyldig billett.

Klager har i det vesentlige anført:

Klager hadde lånt et Kolumbus reisekort (Rogaland Kollektivtrafikk FKF) fra sin kjæreste. I
dette kortet lå det en billett av typen Flexipass. Da det er bilde av buss, båt og tog på baksiden
av kortet og det står at det er gyldig i Rogaland i sone 1, antok klager at han kunne benytte
billetten da han skulle ta toget fra Gausel til Stavanger den 29.10.13. Ved billettkontroll på
toget fikk han gebyr for ugyldig billett. Klager stiller seg uforstående til dette da han tok det
som en selvfølge at kortet/billetten kunne benyttes på de transportformene som er avbildet
på reisekortet.

Klager krever at gebyret slettes.

NSB har i det vesentlige anført:

Klager ble påtruffet i en ubetjent vogn uten gyldig billett, og ble derfor ilagt et kontrollgebyr.
Grunnen til at Kolumbus har et bilde av et tog i tillegg til et bilde av buss og båt på kortet, er
at de har kun en type elektronisk kort som brukes på forskjellige typer billetter. Det er derfor
viktig at brukeren av elektroniske billetter setter seg ordentlig inn i reglene for hvor billetten
gjelder.

Klager hadde et såkalt Flexipass på det elektroniske kortet fra Kolumbus. Dersom man leser
betingelsene for Flexipass på Kolumbus sine nettsider kommer det tydelig fram at man med
et Flexipass kan reise med både buss og båt, men ikke med tog.

Når man reiser med en billett fra en annen transportør, er det viktig at man undersøker
hvor og hos hvem den aktuelle billetten kan benyttes. Informasjon om billettene til
Kolumbus finner man på deres nettsider, ved å henvende seg til Kolumbus eller en av deres
kommisjonærer. Klager hadde også mulighet til å kontakte NSBs konduktører før avreisen
eller i betjent vogn for å få rede på om billetten kunne benyttes på toget.

NSB finner på bakgrunn av dette ikke grunnlag for å etterkomme klagers ønske om at gebyret
slettes.

Nemnda bemerker:

Det fremgår av NSBs transportvilkår § 4 C at passasjerer som ved kontroll ikke kan fremvise
gyldig billett vil bli ilagt et gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig.

Selv om grunnen til at klager ikke hadde gyldig billett skyldtes at han trodde billetten han
hadde på reisekortet gjaldt på tog, endrer dette ikke det faktum at klager ikke kunne fremvise
gyldig billett under billettkontrollen. NSBs kontrollør kunne derfor ilegge ham et gebyr i
henhold til transportvilkårene.

Det er passasjerens ansvar å ha gyldig billett. Klager trodde billetten på reisekortet også
gjaldt for tog da det er bilde av et tog på selve kortet. Nemnda mener det er den reisende
selv som må påse at den billetten man har kjøpt er gyldig opp mot den reisestrekningen man
velger. Det er billettens betingelser som gjelder, ikke tilfeldig informasjon som man måtte
finne avbildet på selve reisekortet. Kortet kan lastes opp med forskjellig typer billetter og
hver billettype har sine reisebetingelser og gyldighetsperiode. Klager burde derfor gått på
en betjent vogn og sjekket billetten hos en konduktør i et slikt tilfelle. Hva som er betjente og
ubetjente vogner på toget er godt merket, både utvendig og innvendig.

Nemnda bemerker avslutningsvis at NSB ikke kan holdes ansvarlig for en eventuell
mangelfull/villedende informasjon fra Rogaland Kollektivtrafikk FKF. En eventuell
klage mot Rogaland Kollektivtrafikk FKF faller utenfor nemndas kompetanse, jf.
transportklagenemndforskriften § 1-5.

Nemnda finner etter dette ikke grunnlag for å anbefale at klager gis medhold.

Vedtak:

Transportklagenemnda - jernbane finner ikke å kunne anbefale at klager gis medhold.

Vedtaket er enstemmig.