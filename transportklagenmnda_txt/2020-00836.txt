Vedtak i Transportklagenemnda - Fly

Sammendrag

Krav om refusjon av utgifter som følge av ruteendringer.

Dato
14.09.2020

Saksnummer
2020-00836

Tjenesteytere
Bravofly
Easyjet

Klager har i det vesentlige anført

Den 3. februar 2019 bestilte klager en reise hos Bravofly med EasyJet for tilsammen åtte
personer fra Oslo til Berlin t/r 18. - 20. oktober 2019. Klager bestilte også hotell i Berlin
for to netter, fire dobbeltrom for tilsammen 928,8 euro, samt tilslutningsbilletter fra Oslo
til Kristiansand den 20. oktober for to av de reisende, pris kroner 1 448.  

I forbindelse med at klager skulle bestille parkering fant han ikke sitt flightnummer. Han
kontaktet derfor Bravofly dagen før avreise som kunne fortelle at flight U2 5778 fra Oslo
til Berlin den 18. oktober var flyttet en dag frem. Klager hadde ikke på noe tidspunkt blitt
informert om denne ruteendringen, og det var ikke mulig for reisefølget å reise på det
nye tidspunktet. 

Klager krever refusjon av hotellutgifter 928,8 euro, samt utgifter til flybilletter Oslo -
Kristiansand kroner 1 448.

Tjenesteyterne har i det vesentlige anført
Bravofly har i det vesentlige anført:

Bravofly mottok ingen informasjon fra Easyjet om ruteendringen, og må be klager ta
kontakt med flyselskapet.

Easyjet har i det vesentlige anført:

Flight nummer U2 5778 ble kansellert den 25. mars 2019. Easyjet kan ikke utbetale
standarderstatning i denne saken da ruteendringen fant sted mer enn 14 dager før
avreise. 

Dersom klager kan fremlegge kvitteringer på alternativ transport til Berlin for samtlige
reisende, ønsker Easyjet å refundere mellomlegget mellom opprinnelige og nye billetter.

Easyjet refunderer ikke forhåndsbestilt hotell. Klager bestilte hotellovernatting i Berlin
den 3. februar 2019 som var før ruteendringen oppstod. 

Easyjet kan ikke imøtekomme klagers krav utover det som allerede er tilbudt.

Nemnda bemerker

En ruteendring innebærer kansellering av en avtalt flygning. Kansellering gir grunnlag
for standarderstatning etter artiklene 5 og 7 med mindre flyselskapet kan bevise at
passasjeren har fått informasjon om endringen minst to uker før planlagt avgangstid.
Dette gjelder enten flyreisen er kjøpt direkte fra flyselskapet eller fra en formidler, jf EU-
domstolens dom av 11.05.2017 (Krijgsman - SLM).

Det er uklart for nemnda om EasyJet informerte Bravofly om ruteendringen i tide.
Bravofly hevder de ikke ble informert om ruteendringen. Klager hevder han ikke ble
informert om ruteendringen av verken Easyjet eller Bravofly før han kontaktet Bravofly
dagen før avreise. Klagers anførsler er ikke bestridt av verken Easyjet eller Bravofly, og
nemnda legger etter dette klagers anførsler til grunn. Klager har etter dette krav på
standarderstatning.

Det er i henhold til dom avsagt av EU-domstolen C-302/16 flyselskapene som er
ansvarssubjekter etter forordningen, også om billetten er kjøpt av et online reisebyrå
som har unnlatt å videreformidle beskjed om kanselleringen til passasjeren. Flyselskapet
er i henhold til dommen i disse tilfellene henvist til å søke regress hos den ansvarlige for
at passasjeren ikke ble informert hvis nasjonal rett åpner for det. 

Etter dette er det nemndas syn at EasyJet er erstatningsansvarlig i dette tilfellet. Nemnda
anbefaler at Easyjet utbetaler standarderstatning 250 euro per person. 

Klager krever refusjon av forhåndsbetalt hotell i Berlin, samt tilslutningsbilletter til
Kristiansand for to av de reisende. 

Standarderstatningen er ment å dekke både økonomisk og ikke-økonomisk tap.
Standarderstatningen overstiger hotell- og flybillettutgiftene ( 928,8 euro + 1 448 kroner).
Disse utgiftene må anses dekket av standarderstatningen.

Vedtak

Transportklagenemnda-fly anbefaler at EasyJet utbetaler standarderstatning med 250
euro per person, tilsammen 2 000 euro.