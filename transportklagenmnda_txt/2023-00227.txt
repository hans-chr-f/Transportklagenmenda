Vedtak i Transportklagenemnda - Fly

Sammendrag

Krav om refusjon av gebyr for navneendring.

Dato
25.08.2023

Saksnummer
2023-00227

Tjenesteytere
Norwegian Air Shuttle

Klager har i det vesentlige anført

Klager og hans kone hadde bestilt billetter med Norwegian t/r Stavanger - Budapest for
reise 12. - 17. oktober 2022. Klagers kone hadde imidlertid byttet etternavn. Norwegian
tilbyr èn gratis navneendring, men klager måtte likevel betale NOK 1 700 i endringsgebyr
på flyplassen. 

Navneendringen ble imidlertid ikke gjennomført. Klagers kone fikk være med flyvningene
både tur og retur, men det stod gammelt etternavn på boardingpasset begge veier. 

Det hele var en stressfaktor for klager og hans kone, da de var uvisse på om hun fikk
være med flyvningene både på utreisen og på returen. 

Klager krever full refusjon av navneendringsgebyret NOK 1 700 (NOK 1 300 + NOK 400 i
serviceavgift).

Tjenesteyterne har i det vesentlige anført
Norwegian har ikke avgitt uttalelse til nemnda. Til klager har flyselskapet i det vesentlige
uttalt:

Dersom man feilstaver et navn ved bestilling av reise, kan man rette opp denne
kostnadsfritt èn gang. Dersom det er snakk om en offisiell navneendring, må man betale
et endringsgebyr. Dette i henhold til Norwegians regler og vilkår. 

Klager kontaktet Norwegian på flyplassen ved avreise for å endre etternavn på den ene
billetten, og måtte betale et endringsgebyr. Han fikk også tilsendt nye reisedokumenter
hvor det riktige navnet fremkommer. 

I henhold til Norwegians regler og vilkår gjøres det ikke tilbakebetaling av gebyr, da det er
viktig å sikre lik behandling av flyselskapets passasjerer.

Nemnda bemerker

Nemnda legger til grunn at klager betalte gebyr for en offisiell navneendring på
flyplassen. Navneendringen ble effektuert i nye reisedokumenter som ble sendt klager,
men ikke i boardingpasset. Klager og klagers kone fikk reise både tur og retur som
planlagt. 

Nemnda har forståelse for at det var en usikker og stressende situasjon for klager, da
gammelt navn stod oppført på boardingpasset. Imidlertid kan nemnda ikke se at klager
har grunnlag for å kreve det betalte gebyret tilbake. 

Nemnda kan ikke anbefale at klager gis medhold.

Vedtak

Transportklagenemnda kan ikke anbefale at klager gis medhold.