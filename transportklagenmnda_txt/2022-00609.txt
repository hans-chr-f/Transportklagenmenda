Vedtak i Transportklagenemnda - Fly

Sammendrag

Krav om standarderstatning for kansellert- og forsinket fly. Klager
krever også mellomlegget til ny billett med SAS til 5359 kroner erstattet.

Dato
07.11.2022

Saksnummer
2022-00609

Tjenesteytere
British Airways

Klager har i det vesentlige anført

Klager skulle reise fra Oslo til New York via London den 26.02.2022 med British Airways
flight BA0189

Klager anfører at han fant ut av kanselleringen av flyvningen fra Oslo til London på vei
til flyplassen. Da klager ankom flyplassen prøvde vedkommende å komme i kontakt
med British Airways gjennom både skranken, telefon og nettsidene deres uten hell.
Klager bestilte derfor nye billetter med SAS som kostet ham 11.625 kroner. Da klager
returnerte til London på hjemreisen hevdet ansatte ved British Airways at klager ikke
hadde møtt opp til flighten fra London til New York, uten å forstå at dette var som følge
av kanselleringen av Oslo-London flyvningen.

På hjemreisen ble klager forsinket ut av USA, hvilket medførte at klager ble ombooket
til en senere flight fra London. Forsinkelsen medførte i det hele at klager ble 7 timer
forsinket.

Klager krever 1200 euro i kompensasjon i henhold til EU-forordningen og mellomlegget
mellom den opprinnelige og nye billetten med SAS dekket.

Tjenesteyterne har i det vesentlige anført
British Airways anfører i det vesentlige at de ser seg villige til å utbetale 600 euro i
standarderstatning for den kansellerte flyvningen, men avviser det gjenstående beløpet i
kraft av at selskapet har oppfylt plikten deres etter EU-forordningen.

Nemnda bemerker

Det tas først stilling til standarderstatning knyttet til forsinkelsen på hjemreisen.

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene. 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10

British Airways har ikke svart på nemndas spørsmål om tilsvar vedrørende forsinkelsen,
og har heller ikke kommentert klagers anførsel om dette. Ettersom British Airways ikke
har fremlagt noen form for dokumentasjon, verken til klager eller til nemnda, for at
forsinkelsen skyldtes ekstraordinære omstendigheter som ikke kunne vært unngått,
så mener nemnda at klager har krav på standarderstatning på 600 euro som følge av
forsinkelsen.

Nemnda tar deretter stilling til klagers krav knyttet til kanselleringen av klagers fly
mellom Oslo-London

Klager krever 600 euro i standarderstatning, samt refusjon av mellomlegget mellom
opprinnelig og ny billett refundert. British Airways har godtatt kravet til klager om
standarderstatning som følge av kanselleringen, men bestrider kravet om refusjon av
mellomlegget av den nye billetten med SAS. Nemnda presiserer at passasjeren har
rett på standarderstatning også for kanselleringen. Denne standarderstatningen har
passasjeren allerede fått utbetalt fra flyselskapet.

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf. artikkel
8.

Det fremgår av saksopplysningene at reisebyrå Berg-Hansen tilsynelatende etterspurte
refusjon av reisen på vegne av klager. Til tross for at klager fikk billetten refundert,
fremgår det ikke av klagers kommentarer som at dette var et valg foretatt av klager selv,
men heller fra reisebyråets side. Ettersom klager ikke valgte refusjon selv, vil klager etter
nemndas oppfatning fortsatt ha krav på omruting snarest mulig til bestemmelsesstedet
på tilsvarende transportvilkår, jf. artikkel 8.

Av sakens opplysninger tilbød ikke British Airways klager omruting etter at opprinnelig
flyvning ble kansellert. Nemnda mener at flyselskapet derfor må dekke has utgifter til
å omrute seg selv, altså prisdifferansen mellom klagers opprinnelige reise med British
Airways, og den nye billetten klager har kjøpt hos SAS. Eventuell refusjon av opprinnelig
billett kommer til fradrag. Flyselskapet har allerede utbetalt én standarderstatning.
Passasjeren har da rett på 600 Euro.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Nemnda anbefaler at British Airways betaler klager 600 euro i standardserstatning og
dekker merutgifter til egen omruting med 11 625 kroner.