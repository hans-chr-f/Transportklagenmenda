Vedtak i Transportklagenemnda - Fly

Sammendrag

Krav om refusjon av ilagt håndbagasjegebyr. Påstand om for stor håndbagasje.

Dato
11.06.2020

Saksnummer
2019-03828

Tjenesteytere
Norwegian Air Shuttle

Klager har i det vesentlige anført

Klagers datter skulle reise med D8346 fra Oslo til Budapest den 11. juli 2019. Ved
ombordstigningen fikk hun beskjed om at håndbagasjen var for stor og at hun derfor
måtte betale et gebyr. Klager anfører at de selv har målt kabinkofferten i ettertid og at
den er akkurat på centimeteren innenfor det som er tillatt. Klager anfører at datteren
ble svært opprørt over situasjonen og at personalet ved gaten var ufine overfor henne.
Hun endte opp med å kjøpe en ny, mindre kabinkoffert i Budapest og etterlot den
opprinnelige kabinkofferten der, siden hun var redd for å oppleve det samme ved retur
til Oslo.

Klager krever refusjon av 750 kroner samt en unnskyldning.

Tjenesteyterne har i det vesentlige anført
Norwegian viser til artikkel 10.6.1 i de generelle befordringsvilkårene, som er publisert
på Norwegians nettsted: «Bagasje som medtas som Håndbagasje om bord må være av
en slik størrelse og/eller vekt at den kan plasseres i en lukket bagasjehylle, eller under
sete foran deg. Gjenstanden må ikke overstige størrelse, vekt eller antall som gjelder for
Billettreglene og Reiseruten.
»

Håndbagasjebegrensningene for billetten som klager valgte å reise med, er som følger:
- 1 håndbagasje: maks 55 x 40 x 23 cm
- 1 liten personlig eiendel: maks 25 x 33 x 20 cm
- Maks totalvekt: 10 kilo

All informasjon om håndbagasjebegrensningene og gjeldende gebyrer er å finne på
Norwegians nettsted. Hvis bagasjen er overvektig og/eller overdimensjonert og den ikke
passer inn i håndbagasjemålerne ved gatene, vil passasjeren bli belastet med et gebyr,
som på internasjonale flyvninger tilsvarer 80 euro.

Basert på det ovennevnte kan ikke klagers krav imøtekommes i dette tilfellet.

Nemnda bemerker

Norwegian har i sine vilkår fastsatt bestemte mål for hva som kan bringes kostnadsfritt
med som håndbagasje. Bagasjen kan maksimalt være 55 x 40 x 23 cm. Det finnes en
«håndbagasjemåler» der den reisende kan kontrollere om bagasjen er innenfor tillatte
mål.

Klager anfører at bagasjen var innenfor målene. Flyselskapet hevder at bagasjen var for
stor.

Nemnda mener at det er flyselskapet som må sannsynliggjøre at gebyret er riktig ilagt.
Det er ikke fremlagt noen rapport eller bilder i denne forbindelse. Nemnda mener derfor
at gebyret må refunderes.

Vedtak

Transportklagenemnda - fly anbefaler at Norwegian refunderer ilagt bagasjegebyr.