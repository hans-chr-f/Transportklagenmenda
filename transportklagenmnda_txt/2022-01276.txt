Vedtak i Transportklagenemnda - Fly

Sammendrag

Krav om standarderstatning som følge av kansellert flyvning.

Dato
19.12.2022

Saksnummer
2022-01276

Tjenesteytere
Wizz Air

Klager har i det vesentlige anført

Klager skulle fly fra Sandefjord lufthavn Torp til Vilnius den 30. juni 2022 kl 20:30 med
Wizz Air. Den 29. juni fikk klager beskjed om at flyvningen var kansellert på grunn
av streik. Klager stiller spørsmål ved årsaken som Wizz Air oppgir som forklaring på
kanselleringen. Klagers kollega tok samme kveld et fly fra Torp til Riga, og har fått
utbetalt erstatning. 

Klager fikk ikke tilbud om omruting og har fremsatt et krav om erstatning i  henhold til
EU-forordning 261/2004 for den kansellerte reisen.

Tjenesteyterne har i det vesentlige anført
Flyvningen med W6-8080 fra Sandefjord lufthavn Torp til Vilnius den 30. juni 2022
ble kansellert på grunn av trafikkreguleringer på grunn av været over Tyskland og
begrensninger i slottider. Dette medførte at foregående flyvning inn til Torp også
ble kansellert og kabinpersonalet gikk etterhvert ut på arbeidstid. På grunn av
begrensningene i slottider var det heller ikke mulig å omrute passasjerene. I tillegg
stengte etterhvert også Torp for flyvninger den aktuelle kvelden. Wizz Air viser til
fremlagt trafikklogg og rapport fra vaktleder. Klager har fått billettprisen refundert. 

Flyvningen ble kansellert som følge av ekstraordinære omstendigheter helt
utenfor flyselskapets kontroll og Wizz Air kan derfor heller ikke utbetale klager en
standarderstatning i henhold til EU-forordning 261/2004.

Nemnda bemerker

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det
er flyselskapet som må godtgjøre at det foreligger et slikt spesielt tilfelle. Flyselskapet
må videre godtgjøre at de har truffet alle rimelige tiltak for å unngå kanselleringen/
forsinkelsen.

Basert på fremlagt dokumentasjon kan ikke nemnda se at Wizz Air har godtgjort at
restriksjonene i luftrommet og begrensningene i slottidene skyldtes værforholdene. Det
er ikke forklart hva slags værforhold som påvirket flytrafikken og heller ikke fremlagt
noen dokumentasjon som viser værforholdene den aktuelle kvelden.

Klager har etter dette rett på standarderstatning for den kansellert flyvningen og
nemnda anbefaler at Wizz Air utbetaler 250 euro til klager.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at Wizz Air utbetaler 250 euro i standarderstatning til
klager.