Vedtak i Transportklagenemnda - Fly

Sammendrag

Krav om refusjon av kostnader til nye billetter. Feilinformasjon om gate og avgangstid.

Dato
23.05.2018

Saksnummer
2017-01494

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY941 fra København (CPH) til Oslo lufthavn
(OSL) 14. mai 2017 kl. 19.10. Klager fikk først informasjon om at flyvningen var forsinket,
selv om den faktisk ikke var det. Videre mottok klager flere tekstmeldinger om endring av
gate, den siste mottok hun cirka fem minutter etter "push back", slik at hun og reisefølget
ikke rakk flyet. Klager anfører at hun ikke ble ropt opp på høyttaleren. 

Klager kjøpte nye billetter til kroner 6 486. Hun har på ovennevnte bakgrunn fremsatt
krav om refusjon av disse flybillettene.

Tjenesteyterne har i det vesentlige anført
Klager skulle reise fra København til Oslo 14. mai 2017. Reisen ble bestilt på Norwegians
nettsider, og ved bestilling aksepterer kunden selskapets regler og vilkår. Av disse
vilkårene fremgår følgende: 

"For å sikre at rutetiden overholdes, ber vi alle passasjerer om å være ved utgangen så
tidlig som mulig før ombordstigning stenger. Hvis du ankommer til ombordstigning etter
den tid som er fastsatt, forbeholder Norwegian seg retten til å nekte ombordstigning".
Videre opplyses det om at utgangen stenger 20 minutter før avgang. Det er
passasjerenes eget ansvar å følge med på flyplassens informasjonstavler og
annonseringer som blir gjort. 

Det følger av passasjerlisten at alle de andre passasjerene kom seg om bord på denne
flyvningen. Det er kun klager og hennes reisefølge som står som "no show". 

Transportklagenemnda fattet en avgjørelse basert på tilnærmet identisk faktum i sak
0337/16F. Norwegian ble frifunnet av Transportklagenemnda. 

På bakgrunn av det ovennevnte avviser Norwegian klagers krav om refusjon.

Nemnda bemerker

Klager fikk opplyst feil gate av Norwegian pr. sms, og ventet ved denne gaten. Hun rakk
derfor ikke flyet.

Selv om det er uheldig at det ble gitt feil informasjon til passasjeren pr. sms, mener
nemnda at det er klagers eget ansvar å følge med på informasjonstavlen på flyplassen
og de annonseringer som blir gjort. Passasjeren plikter å møte opp ved riktig utgang
før ombordstigningen stenger. At klager valgte å kun forholde seg til mottatt sms fra
Norwegian, må være klagers egen risiko. Nemnda mener derfor at klager ikke har krav på
erstatning i dette tilfellet.

Vedtak

Transportklagenemnda - fly anbefaler ikke at klager gis medhold.