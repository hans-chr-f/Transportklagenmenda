Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
16.02.2018

Saksnummer
2017-01296

Tjenesteytere
SAS

Klager har i det vesentlige anført

Klager skulle reise fra Roma til Andenes via Oslo og Evenes den 21. mai 2017 kl
13.20. Klager hadde gjennomgående billett. SK4098 fra Oslo til Evenes med avgang kl
20.25 ble forsinket 1 time og 50 minutter, slik at klager og hans reisefølge mistet sin
videreforbindelse med Widerøe. Det ble satt opp buss på strekningen, og klager ankom
endelig bestemmelsessted kl 03.45, 4 timer og 45 minutter senere enn opprinnelig
ruteplan. 

Klager krever standarderstatning 400 euro per person i henhold til EU-forordning
261/2004.

Tjenesteyterne har i det vesentlige anført
Klager hadde bestilt tre separate billetter, Roma-Oslo på ref. ZEGQHM med SAS, Oslo-
Evenes på ref. ZEAQL9 med SAS, og Evenes-Andenes på Widerøe-billett. Det vises til
fremlagt utskrift av klagers bestillinger hos SAS.

SK4098 ble forsinket 1 time og 51 minutter grunnet tekniske årsaker. Hendelsen er ikke
kompensasjonsberettiget i henhold til EU-forordning 261/2004 da klager ankom endelig
bestemmelsessted (som var Evenes i henhold til kontrakten med SAS) under to timer
forsinket. 

Ved reiser på separate billetter er det passasjerens ansvar å beregne god nok tid til
flybytte. Klager hadde beregnet 40 minutter på Evenes som SAS anser å være altfor kort
tid. EU-forordning 261/2004 artikkel 2, punkt 4, presiserer at "dersom du reiser på flere
separate billetter, gjelder reglene kun frem til endelig reisemål for hver enkelt billett." 

Klager mottok et boardingkort i Roma som inkluderer hele reisen, dette blir gjort i noen
tilfeller for å forenkle reisen til en passasjer med flere stopp underveis. Men dette gir ikke
rettigheter på samme måte som når man reiser på gjennomgående billetter.

SAS hadde flere passasjerer som skulle videre fra Evenes til Andenes på gjennomgående
billetter. Klager fikk derfor være med bussen som ble satt opp på strekningen.

SAS kan på grunnlag av ovennevnte ikke imøtekomme klagers krav.

Nemnda bemerker

Nemnda legger til grunn at klager og reisefølget kom 1 time og 51 minutter forsinket
frem til Evenes slik at de ikke rakk sin videre forbindelse til Andenes. Klager ble fraktet
i buss på strekningen Evenes - Andenes og ankom Andenes 4 timer og 45 senere enn
opprinnelig ruteplan. Han krever standarderstatning.

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Klager og følget hadde ikke kjøpt gjennomgående billetter fra Roma til Andenes, men
separate flybilletter for strekningen Roma - Oslo med SAS, Oslo - Evenes med SAS og
Evenes - Andenes med Widerøe. Slik nemnda ser det kan SAS kun svare på forsinkelsen
mellom Oslo og Evenes. Siden forsinkelsen på denne strekningen var på under to timer
gir den ikke rett til standarderstatning. 

Da videreforbindelsen fra Evenes var kjøpt separat hos Widerøe, pliktet SAS heller ikke å
sørge for videre transport til Andenes. Flyselskapet tillot likevel klager og hans reisefølge
å bli med bussen som ble satt opp på strekningen for de passasjerene som hadde
gjennomgående billetter til Andenes.

Vedtak

Transportklagenemnda - fly anbefaler ikke at klageren gis medhold.