Vedtak i Pakkereisenemnda

Sammendrag

Krav om tilbakebetaling av hele det innbetalte beløpet.

Dato
10.11.2016

Saksnummer
26/16P

Tjenesteyter
Nazar Nordic AB

Saken gjelder:

Krav om tilbakebetaling av hele det innbetalte beløpet.

Klager har i det vesentlige anført:

Klager bestilte reise for 2 voksne, 4 barn og 1 baby med innkvartering i 2 familiesuiter med
balkong og all inclusive på Pegasus World Hotel i Side, Tyrkia i perioden 23.07.15 - 06.08.15.

Fire av syv i familien ble matforgiftet allerede andre dagen av ferien. Klager har aldri blitt syke
på tidligere reiser. Ettersom klager hadde all inclusive, spiste de og oppholdt de seg kun på
hotellet, så de går ut i fra at det var der smitten oppsto. Klager nevner at de fikk servert rått
kjøtt på a la Carte restauranten på hotellet.

Klager hadde en knekt seng og et defekt kjøleskap som ble reparert og byttet ut to dager før
de skulle reise hjem. Dette gav de beskjed om til Nazars guider.

Det var store uroligheter i Tyrkia og klager ble bedt om å holde seg unna store folkemengder.
Klager skriver at de ble uforskammet dårlig behandlet av Nazars guider da de ba om hjelp og
informasjon.

Nazar skriver at de skulle ønske klager hadde tatt kontakt med deres reiseguider for å løse
problemene med sengen og minikjøleskapet. Nazar hevder videre at dersom klager hadde
tatt kontakt, så skulle Nazar ordnet alt. Klager kontaktet guidene per telefon den 26.07.2015
kl. 21:08 og hadde da en samtale på 5 minutter. Da dette ikke hjalp gjorde de et nytt forsøk
og ringte direkte til hotellet den 02.08.2015 kl. 16:21. Denne samtalen varte i 4 minutter, og
etter dette tok det enda et par dager før det kom noen som forsøkte å rette opp feilene på
rommene.

Opprinnelig ønsket klager hele reisens pris refundert, men har tilbudt Nazar å redusere kravet
til kr 40.000 for å avslutte saken.

Det vises for øvrig til klagers brev.

Nazar Nordic har i det vesentlige anført:

Av rapporten fra guidene fremgår det at klager ikke har nevnt manglene i rommet, hvilket
Nazar hadde ønsket slik at de kunne ha hjulpet til i løpet av ferien. Den ødelagte sengen og
kjøleskapet som ikke fungerte ble Nazar først informert om etter hjemkomst.

Minikjøleskapet har til hensikt å kjøle ned drikker og eventuelle medisiner. Effekten er
tilpasset for å kjøle ned vannflasker på rommet. Minikjøleskapets innside kan ha gulnet fordi
hard plast endrer farge med tiden og er ikke forårsaket av dårlig renhold. Hotellet har ikke
konstatert noen minskende effekt i minikjøleskapet.

Når det gjelder sykdom kan Nazar ikke se at det foreligger mangler ved hotellet som tilsier at
hotellet kan lastes for at fire i klagers familie ble syke.

Dagen før hjemreisen informerte klager guidene om at kjøttet som ble servert i restauranten
var rått. Årsaken til at kjøttet var rått, kan skyldes en misforståelse om hvordan klager ville ha
det tilberedt.

Klager kontaktet Nazars guider den 27. juli da var redde for eventuelle angrep fra terrorister
fra ISIS.

Nazar skriver at det er beklagelig hvis klager har følt at guiden lo av dem, da hensikten kun
var å forsøke og berolige klager. Dessverre var det fullt på alle flyene og følgelig fikk de ikke
endret klagers hjemreisedato.

Nazar følger UDs reiseråd. Reiserådet for Tyrkia var å ikke reise unødvendig til den syriske
grensen, samt å holde seg borte fra store folkemengder. Problemområdene i Tyrkia lå ca. 900
km fra Pegasos World i Side og det var derfor ikke utstedt reiseforbud til sydkysten.

Nazars guider loggfører all kontakt de har med gjestene. Det er kun loggført at klager var i
kontakt med guidene vedrørende urolighetene. Nazar synes det er beklagelig at klager har et
annet syn på dette enn deres logger viser.

Det vises for øvrig til brev fra Nazar Nordic.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2. Turarrangøren har etter
pakkereiseloven en rett til å avhjelpe mangler. Denne rett forutsetter at turarrangøren gjøres
kjent med problemene på reisemålet. Dersom turarrangøren ikke har gitt anvisning på noe
annet, vil det etter nemndas vurdering være naturlig å ta opp manglene direkte med hotellet.
Fører ikke dette frem, må turarrangøren kontaktes snarest. Dersom manglene ikke tas opp på
reisemålet på en måte som gir turarrangøren mulighet til å avhjelpe manglene, vil man ikke nå
frem med krav om prisavslag i ettertid.

Nemnda bemerker at det i utgangspunktet er påstand mot påstand når det gjelder
spørsmålet om og når klageren kontaktet de stedlige representantene vedrørende ødelagt
seng og kjøleskap. Klageren har henvist til to telefonsamtaler som kan tidfestes helt nøyaktig
og har tilbudt å innsende logg fra Telenor. Arrangøren, som benekter kontakt, har ikke sendt
med logg fra de stedlige representanter. Logg over all kontakt skal føres på reisemålet. Slik
denne saken bevismessig ligger an, legger nemnda til grunn at klageren kontaktet først
guiden, og noe senere hotellet, om det som var ødelagt på rommet. Sengen og kjøleskapet ble
ikke reparert før to dager før hjemreise. Dette innebærer en mangel.

Krav om prisavslag fordi det var uroligheter i Tyrkia kan etter nemndas syn ikke føre frem. Alle
turoperatører følger UDs reiseråd. I den perioden klageren ferierte syd i Tyrkia, var reiserådet
og holde seg unna det nordlige Tyrkia, grenseområdene mot Syria og større folkeansamlinger,
spesielt i de større byene. Klageren befant seg etter det som er opplyst 900 kilometer fra
terrorutsatte steder.

Dersom noen som fremdeles befant seg i Norge, men som hadde bestilt ferietur til Tyrkia,
hadde ønsket å avbestille en ikke påbegynt reise i denne perioden ville det ha vært en
avbestilling mot vederlag, jfr. Alminnelige vilkår for pakkereiser punkt 5.5.2.

Når det gjelder matforgiftning, er dette noe som kan skje på sydlige reisemål, blant annet
på grunn av at det er en annen bakterieflora enn hjemme. Nemnda har behandlet noen
saker hvor det er utbetalt erstatning. Da har det imidlertid vært tale om epidemier, stort sett
forårsaket av norovirus. Mange titalls personer har da blitt rammet og innlagt på sykehus. I
det foreliggende tilfellet ligger saken ikke slik an.

Det er klaget over at det ble servert rått kjøtt i en a la carte-restaurant. Hvis man har bestilt
kjøttet gjennomstekt er det selvsagt feil å servere det rått. Kjøttet bør i et slikt tilfelle sendes ut
igjen med beskjed om at det må stekes til det er gjennomstekt. Velger man å spise kjøttet rått
og blir syk av det, er det ens eget valg.

Nemnda finner etter dette at klageren har krav på prisavslag fordi en seng og et kjøleskap var
i uorden det meste av tiden klageren oppholdt seg i Side. Det legges til grunn at han klaget,
først til guiden, og deretter til hotellet, uten at det førte til at det ble foretatt noe før rett før
hjemreise. Nemnda har også merket seg klagerens misnøye med guidenes opptreden da han
ga uttrykk for sin engstelse over sikkerhetssituasjonen. Guidene bør instrueres slik at de tar
gjestenes engstelse på alvor. Nemnda har også merket seg at det er gitt svært mangelfulle
og delvis feilaktige opplysninger om klageadgangen. Denne må være kjent blant de som
behandler reklamasjoner.

Etter dette finner nemnda at klageren bør få et prisavslag på 10% av reisens pris, avrundet til
kr 7.500.

Vedtak:

Pakkereisenemnda anbefaler at klageren får et prisavslag på 10% av reisens pris, avrundet til
kr 7.500.

Vedtaket er enstemmig.