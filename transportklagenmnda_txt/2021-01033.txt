Vedtak i Transportklagenemnda - Fly

Sammendrag

Krav om erstatning for skadede ski på utreisen og standarderstatning
for kansellering og nektet ombordstigning på returreisen.

Dato
17.02.2022

Saksnummer
2021-01033

Tjenesteytere
SAS

Klager har i det vesentlige anført

Klager hadde kjøpt en tur-returreise mellom Longyearbyen og Trondheim med SAS.
På utreisen den 21. mai 2021 skulle klager fly med SK4491 fra Longyearbyen til Oslo
og deretter med SK380 fra Oslo til Trondheim. På returreisen den 31. mai 2021 skulle
klager fly med SK4556 fra Trondheim til Tromsø og deretter med SK4414 fra Tromsø til
Longyearbyen.

Klager reiste med ski og anfører at hun ved ankomst på Galdhøpiggen sommerskisenter
oppdaget at den ene skien var brukket. Hun kontaktet forsikringsselskapet som oppga
at SAS var ansvarlig. Hun kontaktet da både SAS og Trondheim lufthavn for å melde
ifra om skaden, men hun fikk beskjed om at kun oppmøte var godt nok. Hun hadde
ikke muligheten til å reise tilbake til flyplassen innen syvdagersfristen, men hun gjorde
det ved første anledning, som var etter ti dager. På flyplassen fikk hun beskjed om at
bakkeservice hadde vært stengt i ett år og at hun måtte sende en e-post. Klager anfører
at hun ble feilinformert og at hun hadde nådd fristen hvis hun hadde fått beskjed
med det samme om at hun kunne sende en e-post. Han anfører at hun ikke fant noen
informasjon om dette på nettet. Videre bestrider hun SAS' anførsel om at skaden kan
ha oppstått under frakten fra flyplassen til sommerskistedet, da skiene var pakket i en
skibag som ble fraktet i en privat bil.

Klager har oppgitt at hun fikk de skadede skiene etter endt sesong i 2016 og tok dem i
bruk i 2017. Hun har ikke kvittering, men oppgir at de nok var mye dyrere enn de nye
skiene hun måtte kjøpe. Hun betalte totalt 8172,39 kroner for de nye skiene.

Samme morgen som returreisen fra Trondheim, den 31. mai 2021, fikk klager beskjed
om at flyvningen SK4556 var kansellert. Hun ble ombooket til nye flyvninger dagen etter,
den 1. juni, og skulle da reise med SK341 fra Trondheim til Oslo og videre med SK4414 fra

Oslo til Longyearbyen. Sistnevnte hadde et stopp i Tromsø, og der ble klager stoppet på
grunn av en feilopplysning fra SAS angående krav om koronatest for reiser til Svalbard.
Klager ble booket inn på et hotell i Oslo og fikk reise med en ny flyvning, SK4490, til
Svalbard den 2. juni.

Klager har anført at hun tapte to arbeidsdager som følge av den forsinkede ankomsten,
men at den tapte arbeidsfortjenesten ikke overgår 250 euro. Hun har således valgt å
ikke fremlegge ytterligere dokumentasjon på tapt arbeidsinntekt, da denne uansett ikke
overgår standarderstatningsbeløpet.

Klager krever standarderstatning i henhold til EU-forordning 261/2004 som følge av
den forsinkede ankomsten på Svalbard og erstatning for de ødelagte skiene pålydende
6537,91 kroner (ekskl. mva.).

Tjenesteyterne har i det vesentlige anført
SAS har i det vesentlige anført følgende:

Slik SAS ser det, reiser klagers sak fire problemstillinger: 1) kansellert flyvning, 2) nektet
ombordstigning, 3) erstatning for tapt arbeidsinntekt og 4) erstatning for ødelagt
bagasje.

1) Kansellert flyvning TRD-LYR via TOS den 31. mai:

Klagers opprinnelige bestilling var som følger:
SK4556 31.mai TRD-TOS 09.15-11.25
SK4414 31.mai TOS-LYR 12.25-14.00
Det vises til fremlagt dokumentasjon der det fremkommer at de opprinnelige flyvningene
ble kansellert den 31. mai.

Det følger av EU-forordning 261/2004 at dersom et fly kanselleres, har passasjeren blant
annet rett til kompensasjon, jf. artikkel 5 og 7. Imidlertid blir flyselskapet fritatt for denne
plikten dersom innstillingen skyldes «ekstraordinære omstendigheter som ikke kunne
vært unngått selv om alle rimelige tiltak var truffet», jf. artikkel 5 punkt 3.

Det vises i den forbindelse til fremlagt dokumentasjon der det fremkommer at SK4556
ble kansellert som følge av kollisjon med fugl i forbindelse med en tidligere flyvning. Flyet
hadde da rutenummer SK4556 og fløy fra Bodø til Tromsø. Etter kollisjon med fugl må
flyet gjennomgå en inspeksjon av sikkerhetsmessige hensyn. Det er klart at kollisjon
med fugl er å anse som «ekstraordinære omstendigheter» i forordningens forstand. Det
vises til EU-domstolens avgjørelse i saken Peskova med flere, datert 4. april 2017, C-315,
avsnitt 26.

Videre følger det av forordningens artikkel 5, 1. punkt, bokstav a, at ved innstilling skal
passasjeren tilbys refusjon eller omruting. Klager ble omrutet med en flyvning neste dag.

2) Klagers flyvning TRD-OSL-LYR:

Klager ble booket om til å fly TRD-OSL med SK341 og videre OSL-LYR med SK4414 den 1.
juni. SK4414 stopper også i Tromsø. Feilinformasjon fra SAS førte til at klager ble stoppet
i Tromsø og ikke fikk reise videre. SAS anser dette som en «nektet ombordstigning» i
forordningens forstand som klager er berettiget til kompensasjon for. Det er ikke bestridt
av klager at hun fikk dekket både hotellopphold og nye flybilletter som følge av den
nektede ombordstigningen. På bakgrunn av dette er SAS av den oppfatning at klager har
rett på standardkompensasjon, da hun ikke fikk fly videre fra Tromsø.

3) Tapt arbeidsfortjeneste:

Klager krever erstatning for to dager à 7,5 timer, totalt 15 timer, tapt arbeidsfortjeneste.
Det er klart at slike utgifter faller utenfor hva forordningen dekker. Imidlertid følger det
av Montrealkonvensjonen artikkel 19 og luftfartsloven § 10-20 at fraktfører er ansvarlig
for «skade som følger av forsinkelse ved luftbefordring av passasjerer(…)» med mindre
fraktfører kan bevise at han har «truffet alle de forholdsregler som det var rimelig å kreve
for å unngå skaden, eller at dette ikke var mulig for dem». Bestemmelsene forutsetter at
det må foreligge en «skade». Prinsipalt er SAS av den oppfatning at klagers krav i forhold
til tapt inntekt, altså skaden, ikke er sannsynliggjort.

Klager har lagt ved en arbeidskontrakt. Av kontrakten følger det at klager får betalt
per time, og kontrakten gir ikke uttrykk for en fast arbeidsprosent. Dokumentasjonen
viser ikke at klager var satt opp til jobb de aktuelle datoene, at hun ikke fikk betalt eller
ble trukket i lønn. SAS kan følgelig ikke se at klager faktisk har lidt et tap i form av tapt
arbeidsinntekt.

I tilfelle klager kan sannsynliggjøre kravets eksistens og omfang, er SAS av den
oppfatning at de to arbeidsdagene må vurderes hver for seg. Hva gjelder den første
forsinkelsen, viser SAS til Montrealkonvensjonen artikkel 19 og luftfartsloven § 10-20.
I dette tilfellet var det ikke mulig for SAS å unngå å booke om klager til dagen etter, da
kollisjon med fugl er en ekstraordinær omstendighet.

Dersom tapt arbeidsinntekt for den 2. juni kan sannsynliggjøres, viser SAS til
forordningens artikkel 12. Etter denne bestemmelsen skal standarderstatning etter
forordningen trekkes fra erstatning på annet grunnlag. Passasjeren har således alltid
krav på å få utbetalt standarderstatningen dersom vilkårene er til stede for dette.
Har passasjeren også rett til erstatning på annet grunnlag, og denne erstatning
overstiger standarderstatningen, kommer standarderstatningen til fradrag. Overstiger
standarderstatningen etter EU-forordningen annen erstatning, utbetales kun
standarderstatningen.

4) Skadet bagasje:

Klager anfører at et par felleski ble ødelagt under turen. I forlengelsen av dette
krever hun dekket utgifter til nye ski. Det følger av luftfartsloven § 10-26 og
Montrealkonvensjonen artikkel 31 at dersom innskrevet reisegods er mottatt uten klage
fra mottakeren, forutsettes det at det er utlevert i god stand, med mindre annet blir
godtgjort. Dersom godset er skadd, skal mottakeren klage til fraktfører «umiddelbart
etter at skaden(…) oppdages, og senest 7 dager for innskrevet reisegods(…)», jf.
bestemmelsenes andre ledd.

Klager oppdaget skaden da hun hadde kommet frem til Galdhøpiggen sommerskihotell.
Utgangspunktet er dermed at de ble utlevert i god stand, og bevisbyrden for at
skadene skjedde i SAS' varetekt er gått over på klager. SAS kan ikke se at klager har
sannsynliggjort at skiene ble skadet mens de var i SAS' varetekt. Basert på sakens
dokumentasjon kunne skiene like gjerne vært skadet før turen eller etter at de ble
utlevert, eksempelvis da de ble fraktet fra Værnes til Galdhøpiggen. Videre oppstiller
overnevnte regler en reklamasjonsfrist for passasjeren. Det er ikke uenighet om at klager
leverte en skriftlig klage etter 7-dagersfristen. Utgangspunktet er dermed at kravet
bortfaller, etter luftfartsloven § 10-27 og Montrealkonvensjonen artikkel 31 nummer 3 og
4.

Klager anfører at hun tok kontakt med SAS, men fikk beskjed om at hun måtte møte
opp på flyplassen for å kunne rapportere skaden. Hva gjelder spørsmålet om klager
avbrøt fristen ved at hun tok kontakt med SAS per telefon, anfører SAS at klager ikke
har fremlagt dokumentasjon, i form av for eksempel telefonlogg, som underbygger
påstanden.

På bakgrunn av dette er SAS av den oppfatning at det ikke er sannsynliggjort at skaden
oppsto mens bagasjen var i SAS' varetekt. Det er heller ikke reklamert rettidig.

Nemnda bemerker

På bakgrunn av sakens opplysninger legger nemnda til grunn at klager krever erstatning
for skade på ski som oppsto på utreisen og kansellering og nektet ombordstigning som
skjedde på returreisen.

Nemnda tar først for seg bagasjekravet i forbindelse med utreisen den 21. mai.

I henhold til luftfartsloven § 10-18 første ledd er fraktfører ansvarlig for skader på
reisegods «såfremt den hendelse som har forårsaket skaden, er inntruffet om bord
på luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset». Det er ikke anledning til å ta forbehold i generelle vilkår
som begrenser fraktførers ansvar etter luftfartsloven.

I henhold til luftfartsloven § 10-26 og Montrealkonvensjonens artikkel 31 må innsjekket
reisegods som blir utlevert uten at den rettmessige mottaker klager, antas å være i den
samme forfatning som ved innlevering av reisegodset.

Nemnda presiserer luftfartsloven § 10-26 første ledd er en bevisbyrderegel.
Ettersom skaden ikke ble rapportert før klager forlot flyplassen, medfører denne
bevisbyrderegelen at det er klager som har bevisbyrden for at skaden på skiene oppstod
på reisen eller i flyselskapets varetekt.

Etter nemndas syn har klager ikke oppfylt denne bevisbyrden. Det er ikke mulig for
nemnda å fastslå om skaden skjedde mens bagasjen var i SAS' varetekt, eller om skaden
har skjedd etter at bagasjen ble utlevert. Dersom ikke passasjerene undersøker bagasjen
umiddelbart etter utlevering, er det vanskelig for passasjerene å bevise at skaden
skjedde under flyvningen. Men som nevnt er det klager som har bevisbyrden for dette
siden skaden ikke ble rapportert før klager forlot flyplassen.

Nemnda anbefaler derfor at klager ikke gis medhold i kravet om erstatning for skiene.

Det neste spørsmålet er om klager har krav på standarderstatning som følge av
kanselleringen av returreisen mellom Trondheim og Tromsø den 31. mai.

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5 jf. artikkel 7.

Nemnda forstår fremlagt dokumentasjon fra SAS slik at flymaskinen som skulle utføre
klagers reise fra Trondheim til Tromsø, først skulle fly Tromsø-Bodø-Trondheim samme
morgen. Etter landing i Bodø ble det oppdaget at flymaskinen hadde kollidert med fugl,
og flyet måtte da gjennomgå en obligatorisk inspeksjon. Maskinen kunne således ikke fly
videre til Trondheim, og klagers flyvning Trondheim-Tromsø ble dermed kansellert. Etter
at flyet var klarert, ble det brukt for å fly strekningen Bodø-Tromsø.

Kollisjon med fugl er en ekstraordinær omstendighet i forordningens forstand, jf. EU-
domstolens avgjørelse i saken Peskova med flere (C-315/15) avsnitt 26. Klager ble videre
omrutet morgenen etter. Nemnda mener etter dette at flyselskapet har godtgjort at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet. Klager har dermed ikke rett på standarderstatning for
kanselleringen av flyvningen fra Trondheim den 31. mai.

Det neste spørsmålet er om klager har krav på standarderstatning for den nektede
ombordstigningen på flyreisen videre fra Tromsø til Longyearbyen den 1. juni. På
bakgrunn av at SAS har akseptert kravet om standarderstatning for denne hendelsen, ser
ikke nemnda grunn til å gå nærmere inn på noen drøftelse på dette punktet.

Nemnda vil imidlertid bemerke at i henhold til forordningen artikkel 7 første ledd er
erstatningen på 250 euro for alle flyvninger på høyst 1500 kilometer og 400 euro for alle
flyvninger innen EU/EØS-området på mer enn 1500 kilometer.

Avstanden skal beregnes på bakgrunn av det siste bestemmelsesstedet der nektet
ombordstigning eller innstilt flyvning fører til at passasjerens ankomst forsinkes i
forhold til planlagt ankomsttid, jf. bestemmelsens annet ledd. Det samme gjelder
forsinkelse. Avstanden skal måles etter metoden for storsirkelrute (ortodromisk rute),
jf. bestemmelsens fjerde ledd. dvs. den korteste avstand mellom to punkter på jorden.
Nemnda viser i denne forbindelse også til EU-domstolens dom i sak C-11/11 (Folkerts)
der en «rejse» eller «journey» omfatter turen fra opprinnelig avgangssted til endelig
bestemmelsessted.

Avstanden mellom Trondheim og Longyearbyen, som utgjør klagers reise i dette
tilfellet, er etter storsirkelmetoden mer enn 1500 kilometer. Klager har derfor krav på
standarderstatning på 400 euro.

Klager har sannsynliggjort tapt arbeidsinntekt på 7,5 timer x 2 dager x 323
kroner i timelønn = 4 845 kroner i tapt inntekt. Beløpet overstiger da 400
euro i standarderstatning, og klager har derfor krav på 4850 kroner. Ettersom
erstatningsbeløpet overstiger standarderstatningen på 400 euro, utbetales kun
erstatningsbeløpet jf. EU-forordning 261/2004 artikkel 12.

Forbrukerrepresentantene mener at klager i dette tilfellet også har krav på
forsinkelsesrente i henhold til forsinkelsesrenteloven, normalt regnet fra 30 dager etter
at klager har krevd refusjon, standardkompensasjon eller erstatning.

Vedtak

Transportklagenemnda anbefaler at SAS utbetaler 4845 kroner til klager.