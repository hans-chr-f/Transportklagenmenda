Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
12.03.2019

Saksnummer
2018-01089

Tjenesteytere
Lufthansa German Airlines

Klager har i det vesentlige anført

Klager med reisefølge (tilsammen 6 personer) skulle reise fra Oslo til Ankara via München
den 4. juli 2017 kl 07.40 med ankomst kl 14.45. LH2457 ble forsinket slik at klager mistet
sin videreforbindelse. Han og familien ble booket om og ankom Ankara den 5. juli kl
01.30. 

Klager krever standarderstatning 400 euro per person i henhold til EU-forordning
261/2004.

Tjenesteyterne har i det vesentlige anført
LH2457 ble forsinket som følge av lynnedslag. 

Hendelsen er ikke kompensasjonsberettiget i henhold til EU-forordning 261/2004, da
årsaken var ekstraordinære omstendigheter utenfor Lufthansas kontroll.

Lufthansa kan ikke imøtekomme klagers krav.

Nemnda bemerker

Klager krever standarderstatning begrunnet med at han kom om lag ett halvt døgn
forsinket frem til sitt endelige bestemmelsessted Ankara. 

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7 samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Lufthansa har uttalt at forsinkelsen ble forårsaket av lynnedslag. Nemnda anser
lynnedslag som en ekstraordinær omstendighet i forordningens forstand, jf eksempelvis
FLYKN-2016-1323. Lufthansa har imidlertid ikke dokumentert lynnedslaget, og nemnda
finner det dermed ikke godtgjort at forsinkelsen ble forårsaket av ekstraordinære
omstendigheter som ikke kunne vært unngått selv om alle rimelige tiltak var truffet. 

Slik nemnda ser det har klager og reisefølget (tilsammen 6 personer inkludert ett
spedbarn) etter dette rett til standarderstatning. 

Forordningen gjelder alle passasjerer som har en billett eller annet bevis som viser at
reservasjonen er akseptert og registrert av flyselskapet. I dette tilfellet var det utstedt
egen billett til spedbarnet, og det var betalt kroner 144 til flyselskapet for billetten.
Nemnda anbefaler etter dette at Lufthansa også utbetaler en standarderstatning på 400
euro til spedbarnet.

Vedtak

Transportklagenemnda - fly anbefaler at Lufthansa betaler standarderstatning til klager
med 400 euro per person, også til spedbarnet.