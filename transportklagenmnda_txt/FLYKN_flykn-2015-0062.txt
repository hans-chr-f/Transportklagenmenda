Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
15.01.2016

Saksnummer
0062/15F

Tjenesteyter
TAP Portugal

Krav om standarderstatning grunnet forsinkelse.

Klager har i det vesentlige anført:

Klager skulle reise fra Oslo til Lisboa den 22. september 2014 kl. 06:00 med TP767. Avgangen
ble forsinket 24 timer.

Klager krever standarderstatning 400 euro per person i henhold til EU-forordning 261/2004.

Det vises for øvrig til klagers brev.

TAP Portugal har i det vesentlige anført:

TP767 ble forsinket som følge av teknisk feil, det vises til fremlagt dokumentasjon.

Da det ble klart at reservedel ikke ville ankomme før kl. 00:10 ble det besluttet å kansellere
avgangen og innlosjere passasjerene på hotell. Feilen ble utbedret og flyet var klart for avgang
kl. 06:00 den 23. september.

Kanselleringen er ikke kompensasjonsberettiget da hendelsen ikke kunne vært unngått selv
om alle rimelige tiltak var truffet.

TAP Portugal ønsker av godvilje å gi klager et reisegavekort på kroner 500 per person, men
kan ikke imøtekomme hennes krav utover dette.

Det vises for øvrig til TAP Portugals brev.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med om lag ett døgn på grunn av et punktert dekk.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Teknisk feil er ikke en ekstraordinær omstendighet i forordningens forstand. Teknisk feil fritar
således ikke fra plikten til å betale erstatning, jf. EU-domstolens avgjørelse av 17. September
2015, Corina van der Lans - KLM (C-257/14).

Forsinkelsen gir etter dette rett til en standarderstatning på 400 euro per person. Nemnda
anbefaler at TAP Portugal utbetaler standarderstatningen.

Vedtak:

Transportklagenemnda-fly anbefaler at Tap Portugal utbetaler en erstatning på 400 euro per
person.

Vedtaket var enstemmig.