Vedtak i Transportklagenemnda
- Kollektivreiser

Sammendrag

Manglende gyldig billett

Dato
25.08.2021

Saksnummer
2021-00956

Tjenesteytere
Ruter

Klager har i det vesentlige anført

Klager forklarer at hun tok T-bane fra Ensjø T-banestasjon ca. kl. 08:30 den 11. mai 2021.
Videre forklarer klager at hun kjøpte billett før påstigning og gikk av ved Jernbanetorget
ca. ti minutter etter dette. Klager forklarer at hun tok toget videre til Asker kl. 09:50.
Klager anfører at hun ikke har blitt stoppet i kontroll og har heller ikke fremvist bankkort
til noen på denne turen. 

Klager mottok et brev i posten 15. juni 2021 om at hun har blitt ilagt gebyr på en reise,
hvilket klager anfører er helt ny informasjon for henne. Klager forklarer at hun kontaktet
Ruter for å etterspørre informasjon om når hendelsen har skjedd. Klager forklarer til
Ruter at hun ikke har fremvist legitimasjon på hennes siste reise med T-banen og at
hun heller ikke har blitt stoppet i kontroll. Klager har heller ikke mistet bankkort sitt den
seneste tiden. 

Klager forklarer at Ruter ikke svarer henne på hvordan de har fått hennes
kortinformasjon, da de mener hun har gitt denne informasjonen til de i kontrollen. Dette
er en kontroll klager ikke har noe minne av å ha vært i. 

Klager krever frafall av gebyret.

Tjenesteyterne har i det vesentlige anført
Klager hevder at hun ikke har vært i noen billettkontroll 11. mai 2021. Klager har fått
beskjed om at hun må ta saken sin til Forliksrådet som er rett instans i dette tilfellet. 

Klager har sendt kopi av bankkortet som ble fremvist i kontrollen. Kontrollsiffer på et
bankkort er unikt. 

Det har tidligere blitt oversendt saker som dreier seg om navnemisbruk til
Transportklagenemnda. Disse sakene har blitt avvist for behandling. Ruter viser til
saksnummer 2020-01165 som et eksempel.

Nemnda bemerker

Klager krever at gebyret frafalles da hun ikke har blitt stoppet i noen billettkontroll og har
ikke fremvist bankkortet sitt. 

Nemnda finner å måtte avvise saken i medhold av forskrift om klagenemnd for
passasjertransport § 6-2 c og d da saken både reiser bevisspørsmål som vanskelig kan
klarlegges under saksbehandlingen og heller ikke egner for behandling i nemnda, og at
vedtak ikke kan vedtak fattes på forsvarlig vis uten at partene avgir muntlig forklaring.

Nemnda viser til at saken kan bringes inn for forliksrådet.

Vedtak

Saken avvises fra behandling i Transportklagenemnda.