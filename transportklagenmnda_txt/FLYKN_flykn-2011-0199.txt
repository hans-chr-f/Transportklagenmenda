Vedtak i Transportklagenemnda - Fly

Sammendrag

Krav om erstatning av reise grunnet dårlig komfort om bord.

Dato
13.12.2011

Saksnummer
199/11F

Tjenesteyter
Finnair

Krav om erstatning av reise grunnet dårlig komfort om bord.

Klager har i det vesentlige anført:

Klager skulle reise fra Bangkok til Oslo via Helsinki med Finnair 27. februar 2010. Klager hadde
for første gang påkostet seg billett på business klasse for seg og sin kone for å feire et 42 år
langt ekteskap.

Men om bord oppdager de fort at klagers sete er fullstendig låst og ute av posisjon.

Klager klagde om bord, men fikk ikke byttet sete. Betjeningen om bord prøvde å hjelpe ved å
bygge opp setet med puter og tepper, men dette hjalp minimalt.

«Sittestillingen gjorde at blodsirkulasjonen 'stoppet' i knær og lår, og nakken ble tvunget
fremover.» Dette gjorde den nesten elleve timer lange flyturen uholdbar.

Årsaken til at man velger å reise på business klasse er å øke komforten på alle måter. Klager
hevder at i dette tilfellet ville en ståplass vært mer komfortabelt, og at det da sier seg selv at
rett produkt ikke ble levert.

Klager krever to billetter på business klasse en vei fra Bangkok til Helsinki for seg og sin kone.
Eventuelt kan klager gå med på en tur retur billett fra Oslo til Bangkok på business klasse.

Finnair har til nå kun tilbudt EUR 150. Klager betalte NOK 28 341 tur retur for begge billettene.

Finnair har i det vesentlige anført:

Det fremkommer av cabinpersonalets rapport at setet hadde en begrenset funksjonalitet,
men at det likevel var innenfor sikkerhetsreglementet.

Finnair ønsker å gi klager en kompensasjon på NOK 2 575 for defekt sete, men kan ikke
imøtekomme klagers krav utover dette.

Nemnda bemerker:

Klager har gitt en detaljert beskrivelse av setet og mangel på funksjon. Finnair har ikke
kommentert denne ut over at setet hadde begrenset funksjonalitet og at den var innenfor
sikkerhetsmarginen. Finnair har ikke fremlagt rapporten om hendelsen. Nemnda legger etter
dette klagers opplysninger til grunn.

Nemnda har ved vurderingen av saken delt seg i et flertall og et mindretall.

Nemndas flertall, lederen og forbrukernes representanter, er av den oppfatning at
klager, og til dels hans kone, har fått en vesentlig forringet komfort enn det de var
forespeilet og hadde betalt for. Flertallet er av den oppfatning at dette gir grunnlag for
et forholdsmessig prisavslag. Flertallet anbefaler at klagerne gis et prisavslag 10 000
kroner. Til fradrag går 150 euro dersom det er utbetalt.

Mindretallet, flyselskapenes representanter, er av den oppfatning at det ikke er
grunnlag for prisavslag ut over det Finnair har tilbudt.

På bakgrunn av flertallets vurdering traff nemnda slikt

Vedtak:

Flyklagenemnda anbefaler at klager gis et prisavslag på kr 10.000. Til fradrag går 150 euro
dersom det er utbetalt.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Janne Grethe Soløy, Widerøe's Flyveselskap AS

Olav Grøttland, SAS