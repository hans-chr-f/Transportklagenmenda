Vedtak i Transportklagenemnda
- Kollektivreiser

Sammendrag

Krav om refusjon av utgifter til tapt helseundersøkelse

Dato
10.02.2022

Saksnummer
2021-01493

Tjenesteytere
Troms Fylkestrafikk

Klager har i det vesentlige anført

Klager skulle til en helseundersøkelse i Tromsø 30. august 2021. Klager forklarer at han
sjekket reiseplanleggeren til Troms fylkestrafikk og så at han skulle ta 300-linjen som gikk
fra Sørreisa sentralskole. Klager tok denne, men kom for sent til hurtigbåten og gikk glipp
av helseundersøkelsen. Klager fikk på grunn av dette et gebyr fra helsestasjonen på kr.
1235. 

Klager forklarer at han i ettertid har oppdaget at det går flere 300-linjer ved Sørreisa
sentralskole rundt dette tidspunktet. Klager anfører at dette ikke reflekteres i deres
reiseplanlegger og at det heller ikke står i planleggeren hvilken av de 300-linjene man
skal ta. Det står kun linje 300. Klager ble ikke gjort oppmerksom på at han var på feil buss
som ikke korresponderte med hurtigbåten. 

Klager viser til innsendt dokumentasjon i saken. 

Klager krever at Troms fylkestrafikk refusjon av utgiftene han hadde i forbindelse med
tapt time på Unilabs på kr. 1235. Videre krever klager at de skifter linjenummer på
bussene slik at disse ikke er identiske.

Tjenesteyterne har i det vesentlige anført
Troms fylkestrafikk har, til tross for gjentatte henvendelser fra sekretariatet for
Transportklagenemnda, ikke inngitt tilsvar i saken.

Nemnda bemerker

Klager skulle til en helseundersøkelse i Tromsø 30. august 2021, men bussen kom for
sent til hurtigbåten, slik at klager ikke rakk timen. Klager krever gebyr fra helsestasjonen
på kr. 1235 refundert av Troms fylkestrafikk.

Billetten til klager er kjøpt kl. 08:02, og aktuell buss fra Sørreisa sentralskole gikk kl.
08:10:11. Troms Fylkestrafikk har til klager opplyst at bussen var på Finnsnes kai kl.
08:34:52. Båten gikk kl. 08:45, og klager skulle således hatt rikelig med tid til å rekke
båten. Nemnda kan ikke se at det har vært noe svikt i rutetilbudet fra Troms Fylkestrafikk,
og det er ikke grunnlag for refusjon.

Vedtak

Transportklagenemnda finner ikke å kunne anbefale at klager gis medhold.