Vedtak i Pakkereisenemnda

Sammendrag

Saken gjelder avstand til strand, Kreta.

Dato
10.06.2014

Saksnummer
233/13P

Tjenesteyter
Solfaktor Pluss

Sakens dokumenter ble lagt frem.

Klager: X

Turarrangør: Solfaktor Pluss

Reisemål: Kreta

Antall reisende: 2

Reisens pris: 4.463,-

Tidsrom: 310813 - 080913

Saken gjelder:

Saken gjelder avstand til strand, Kreta.

Klageren anfører at det i forhåndsinformasjonen var opplyst at det var 180 m til
stranden. I virkeligheten var det 1,8 km. De tok straks kontakt med Lowcostbed, som
ikke kunne gjøre noe fordi det var søndag. Mandag hørte de ikke noe og de henvendte
seg da til Solfaktor både mandag og tirsdag. Tirsdag kveld fikk de beskjed om at nytt
hotell var funnet som lå 200 m fra stranden. Dette var et hotell de selv hadde forkastet
da de valgte reise. De flyttet inn der onsdag da halve ferien var over. De har brukt mye
penger på drosje og telefoner og mye tid har gått bort.

De ber om 100% refusjon samt dekning av utlegg - tilsammen kr.6.873,-.

Solfaktor Pluss har beklaget den uriktige hotellbeskrivelsen.

De har refundert kr.446,- som er 10 % av reisens pris. De er også villige til å dekke taxi - og
telefonutgifter hvis kunden kan fremlegge kvitteringer.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Opplysninger i kataloger og på nettet inngår som en del av avtalen.
Mangler kan gi grunnlag for prisavslag.

Dersom manglene er vesentlige og formålet med reisen av den grunn blir vesentlig forfeilet,
kan avtalen heves og det innbetalte kreves tilbakebetalt, § 6-3.

Når hotellet i dette tilfelle viste seg å ligge 1,8 km fra stranden, mens forhåndsinformasjonen
oppga 180 meter, foreligger det en vesentlig mangel ved reisen. Nemnda finner likevel ikke
at betingelsen for å heve avtalen foreligger, da formålet med reisen ikke kan anses vesentlig
forfeilet i og med flyttingen til annet hotell og mulighetene for å bruke taxi de første dagene.

Etter en helhetsvurdering finner nemnda at klageren bør få et prisavslag på kr.2.000,- Han har
videre anslått sine taxi- og telefonutgifter til ca., kr.900,-.

Nemnda legger dette til grunn.

Vedtak:

Reklamasjonsnemnda for pakkereiser anbefaler at det gis en samlet kompensasjon på kr
2.900,- inkludert det som allerede er utbetalt.

Vedtaket var enstemmig.