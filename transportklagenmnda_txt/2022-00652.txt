Vedtak i Transportklagenemnda - Fly

Sammendrag

Krav om å få endret bestillingen, eller få full refusjon av ubenyttet billett.

Dato
18.08.2022

Saksnummer
2022-00652

Tjenesteytere
Bravofly

Klager har i det vesentlige anført

Klager hadde kjøpt en tur-retur reise fra Addis Abeba til Oslo med avreise 30. desember
2021 og retur 1. april 2022. Reisen ble kjøpt gjennom Bravofly.com
Klager hadde bestilt Full Flex forsikring, og den 7. mars sendte klager e-post til Bravofly
med ønske om å endre returen til 15. oktober 2022. 

Klager kontaktet Bravofly ved å sende de e-post fem ganger i perioden 7. - 28. mars 2022
der hun ba om at billetten ble endret. Klager fikk aldri tilbakemelding om at endring var
utført, men fikk kun beskjed om at flyvningen den 1. april 2022 hadde gått som normalt.

Klager ber om refusjon av ubenyttet billett i henhold til forsikringsavtalen, eller å få
endret reisedato.

Tjenesteyterne har i det vesentlige anført
Bravofly har tross oppfordring ikke fremmet tilsvar for nemnda.

Til klager har reisebyrået i det vesentlige anført:

Full Flex forsikring innebærer at man kansellerer reisen før avreise (det vi si før reisens
start), mot at man mottar en verdikupong verdt 90 % av billettens verdi. Man kan
deretter bestille en ny reise på Bravoflys hjemmeside og bruke verdikupongen som
betaling. 

Etter at reisen er påbegynt, vil endringer og kanselleringer gjelde i henhold til
flyselskapets regler og vilkår.  

Nemnda bemerker

Nemnda legger til grunn at klager hadde kjøpt flybillett for strekningen Addis Abeba -
Oslo t/r med Full Flex forsikring hos reisebyrået Bravofly. Etter avreise fra Addis Abeba
ønsket klager å endre returreisen Oslo - Addis Abeba. Klager endte opp med å ikke
benytte returbilletten som hun nå krever refundert.  

Bravofly har ikke inngitt tilsvar til nemnda. Det fremstår for nemnda som noe uklart
hvilke vilkår Bravofly har vist til i sitt avslag til klager; om det er vilkårene som gjelder
for klagers forsikring, eller om det er vilkårene knyttet til selve flybilletten. Klager har på
sin side fremlagt en e-post fra selskapet av 22.12.21 om sin Full Flex forsikring. Teksten
i denne e-posten gir etter nemndas syn ikke klager grunn til å tro at det var et vilkår for
forsikringen at kansellering ble foretatt før avreisen fra Norge, og at kansellering ikke
kunne gjøres senere, f.eks. i forkant av returreisen.

Klager kontaktet reisebyrået i mars 2022 med ønske om å endre hjemreisen. Etter
nemndas syn ble den aktuelle kanselleringen av returreisen dermed foretatt i rett tid
etter forsikringsvilkårene. 

Forsikringen kommer derfor til anvendelse på kanselleringen. Det fører til at klager har
rett til en voucher på 90% av den ubenyttede billetten fra selskapet. 

Nemnda anbefaler etter dette at klager gis medhold.

Vedtak

Transportklagenemnda anbefaler at klager gis medhold ved å motta en voucher fra
Bravofly på 90 % av den ubenyttede reisen.