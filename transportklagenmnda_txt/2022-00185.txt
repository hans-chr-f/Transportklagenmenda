Vedtak i Transportklagenemnda - Fly

Sammendrag

Krav om refusjon av booking bestilt via reisebyrå.

Dato
23.06.2022

Saksnummer
2022-00185

Tjenesteytere
Travellink
Qatar Airways

Klager har i det vesentlige anført

Klager skulle reise med Qatar Airways fra Oslo til Islamabad via Doha den 21. juni 2021.
Reisen ble bestilt via reisebyrået Travellink. Den 13. juni fikk klager e-post fra Qatar
Airways om at QR 176 fra Oslo til Doha og QR614 fra Doha til Islamabad (utreisen), samt
QR633 fra Islamabad til Doha og QR175 fra Doha til Oslo (returen) var kansellert. Klager
ble ombooket til 30. juni 2021. Den 28. juni kl. 23:44 fikk klager beskjed om at også denne
reisen var kansellert (både tur/retur). 

Klager har forsøkt å få refusjon av bookingen mange ganger, både via Travellink og Qatar
Airways. Pr. dags dato har klager ikke mottatt noen refusjon av bookingen.

Tjenesteyterne har i det vesentlige anført
Travellink kan se at det var en total-kansellering av bookingen grunnet regler i Pakistan.
Opprinnelig billett ble utstedt av Travellink, og re-utstedt av Qatar Airways. Travellink
kan ikke refundere den re-utstedte billetten i sine systemer, da de ikke har kontroll
over billetten. Travellink kan heller ikke forespørre refusjon gjennom BSP-link, ettersom
flyselskapet ikke tillater dette. Travellink ber om at Qatar Airways enten krediterer
Travellink med en "ACM" slik at Travellink kan refundere klageren, eller at Qatar Airways
refunderer klager direkte. 

Qatar Airways har anført at flyvninger til Pakistan ble kansellert/redusert grunnet
reiserestriksjoner innført at lokale myndigheter (utenfor Qatar Airways sin kontroll.
Ettersom kanselleringen av QR614 skyldtes ekstraordinære omstendigheter utenfor
Qatar Airways sin kontroll, har klager ikke rett på kompensasjon.

Bookingen ble utstedt av et reisebyrå. En refunderbare voucher ble utstedt av Qatar
Airways slik at reisebyrået kunne prosessere refusjonen. Til nå har den status som åpen.

Qatar Airways har instruert sin salgsavdeling til å kontakte reisebyrået og assistere
refusjonsprosessen. Grunnet høy arbeidsmengde kan det ta lenger tid enn normalt.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7. EU-
forordning 261/2004 kommer til anvendelse på klagers utreise fra Oslo til Islamabad,
da avreisen var fra en EU/EØS-flyplass. Klager fikk beskjed om kanselleringen under to
uker før planlagt avreise. Nemnda mener Qatar Airways ikke har fremlagt tilstrekkelig
dokumentasjon på at kanselleringen skyldtes ekstraordinære omstendigheter, og mener
klager derfor har rett på standarderstatning på 600 EUR. 

Klager ble booket om til en ny reise. Denne ble også kansellert, kun få dager før avreise.
Slik nemnda ser det er årsaken til denne kanselleringen heller ikke godtgjort tilstrekkelig
sett i lys av kravene fastsatt i EU-forordning 261/2004. Klager har dermed rett på
ytterligere 600 euro i standarderstatning, jf. C-832/18.

Ved kansellering har passasjeren også rett på omruting eller full refusjon av flybillettene,
jf. EU-forordning 261/2004 artikkel 8. Det er flyselskapene som er ansvarssubjektet
etter EU-forordning 261/2004, og det er det transporterende luftfartsselskapet som
skal refundere billetten. Nemnda er av den oppfatning at Qatar Airways, som det
transporterende flyselskapet, må refundere klagers flybilletter og eventuelt søke regress
av Travellink.

Vedtak

Transportklagenemnda anbefaler at Qatar Airways utbetaler to stk. standarderstatning
(totalt 1200 EUR) og i tillegg refunderer klagers flybilletter fullt ut.