Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
16.08.2018

Saksnummer
2017-02329

Tjenesteytere
SAS

Klager har i det vesentlige anført

Klager og hennes reisefølge på tre skulle reise fra Stavanger til Malaga den 18. juli 2017 kl
15.55 med SK4681. Avgangen ble mer enn tre timer forsinket.

SAS skylder på flere årsaker til forsinkelsen. Klager mener SAS spekulerer i at
passasjerene ikke tar kravet videre grunnet svært kompliserte forklaringer.  

Klager krever standarderstatning 400 euro per person i henhold til EU-forordning
261/2004. 

Det vises for øvrig til klagers brev.

Tjenesteyterne har i det vesentlige anført
SK4681 ankom Malaga 3 timer og 32 minutter forsinket grunnet både operasjonelle
årsaker, og ATC-restriksjoner: 

På den totale forsinkelsestiden på SK4681 var 62 minutter + 28 minutter restriksjoner
på flyplassen, forhold utenfor SAS kontroll. Det vises til fremlagt dokumentasjon med
forklaringer.

SAS viser til EU-domstolens dom C-315/15 (birdstrikedommen) som tolker EU-
forordningens artikkel 5 nr. 3 slik at dersom årsakene til en forsinkelse både er
ekstraordinære og operasjonelle, skal lengden på førstnevnte trekkes fra den totale
forsinkelsen, for å vurdere om kompensasjon for forsinkelsen skal utbetales.

Dersom man trekker fra denne forsinkelsen blir den totale forsinkelsen mindre enn tre
timer. 

SAS kan på grunnlag av ovennevnte ikke imøtekomme klagers krav.  

Det vises for øvrig til SAS brev.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Flyselskapet SAS har fremlagt dokumentasjon med beskrivelse av hendelsen som
opplyser at 90 minutter av forsinkelsen skyldtes restriksjoner på flyplassen. Dette er
forhold som anses å være utenfor flyselskapets kontroll, og skal trekkes fra den totale
forsinkelsen. Trekkes 90 minutter fra den totale forsinkelsen blir  forsinkelsens lengde på
under tre timer og flyselskapet er dermed ikke erstatningspliktig. 

Slik nemnda ser det har flyselskapet godtgjort at verken forsinkelsen eller de
ekstraordinære omstendighetene kunne vært unngått selv om alle rimelige tiltak var
truffet.

Nemnda finner etter dette ikke å kunne anbefale at klager gis medhold.

Vedtak

Transportklagenemnda - fly anbefaler ikke at klager gis medhold.