Vedtak i Pakkereisenemnda

Sammendrag

Reise til Tyrkia, 25. mars - 8. april 2011. Tvist om avtalt pris.

Dato
26.09.2011

Saksnummer
86/11

Tjenesteyter
Tyrkiareiser AS

Sakens dokumenter ble lagt frem.

Klager: X

Turarrangør: Tyrkiareiser AS

Antall reisende: 1

Reisens pris: 6.220

Saken gjelder:

Reise til Tyrkia, 25. mars - 8. april 2011. Tvist om avtalt pris.

Klager har i det vesentlige anført:

Tyrkiareiser reklamerer med ingen tillegg i pris hvis man reiser alene utenfor høysesongen.
Klager bestilte og betalt sin reise den 21. februar i god tro om at hun også hadde fått dette
tilbudet. Den 1. mars ble klager kontaktet av reisebyrået.

Hun fikk beskjed om at hun hadde betalt for lite for reisen, og at hun enten måtte betale et
tillegg på 1.950 kroner ellers så ville de avbestille reisen.

Klager betalte tillegget for å få reise. Hun er av den oppfatning at dette er i strid med det
avtalte og krever refundert kr 1.950.

Andre klager reiste sammen med bestilte på samme måten. De fikk enerom uten å betale noe
ekstra for dette.

Tyrkiareiser har i det vesentlige anført:

Det er korrekt at Tyrkiareiser har tilbud for personer som ønsker å reise alene uten å måtte
betale tillegg. Antall plasser er imidlertid begrenset. Når Tyrkiareiser har salgsfremmende
tilbud som denne saken handler om, vil dette tilbudet komme opp som en spesiell romtype
klar for booking. Når tilbudet er utsolgt, forsvinner tilbudet fra nettet. Imidlertid vil det kunne
skje at tilbudet kommer opp igjen ved en avbestilling.

Klager bestilte den 21. februar dobbeltrom alene med barn. Dette er et spesialtilbud for 1
voksen og 1 barn under 12 år, hvor barn i ordinær seng reiser gratis.

Det fremkommer tydelig av romtypen at denne kun kan benyttes for nevnte personer. Klager
skulle reise alene og måtte betale ekstra for ubenyttet seng i dobbeltrom da dobbeltrom for
bruk alene uten tilleggskostnad på dette tidspunktet var utsolgt.

Nemnda bemerker:

Avtalen omfatter pakkereisen slik den fremkommer av bestilling og bekreftelse, opplysninger
inntatt i turarrangørs katalog mv., jf. alminnelige vilkår for pakkereiser pkt. 2.

Tyrkiareiser har spesielle tilbud der personer som reiser alene utenom høysesongen kan få
dobbeltrom uten å betale tillegg for ubenyttet seng.

Det fremkommer av tilbudet at det er begrenset antall plasser.

Klager skulle reise alene. Hun bestilte reisen over nett.

Det fremgår av bestillingsbekreftelsen at klager bestilte «1 voksen og barn over 2 år». Nemnda
er av den oppfatning at klager burde ha forstått at dette ikke var riktig, da hun skulle reise
alene. Etter nemndas vurdering var Tyrkiareiser således berettiget til å kreve denne bestilling
endret dersom klager fortsatt skulle reise. Nemnda legger videre til grunn at det på dette
tidspunkt ikke var tilgjengelig dobbeltrom uten pristillegg for personer som reiser alene.

Klager måtte således betale et tillegg på kr 1.950 for å reise, og nemnda er av den oppfatning
at hun ikke har rett til å få dette refundert.

Nemnda har forståelse for at klager finner det underlig at andre som bestilte senere enn
henne fikk dobbeltrom alene uten å betale tillegg. Dette kan imidlertid ha sammenheng med
avbestilling eller andre tilgjengelige rom på den aktuelle tiden.

Nemnda finner etter dette ikke å kunne anbefale at klager gis medhold.

Vedtak:

Reklamasjonsnemnda for pakkereiser finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, Formann

Pål Martin Andersen, Forbrukerrådet

Silje Østby Jystad, Forbrukerrådet

Mette Lindgren, Apollo Reiser AS

Vigdis Lund Eriksen, Star Tour AS