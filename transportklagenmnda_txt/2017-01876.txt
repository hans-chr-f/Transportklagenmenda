Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
16.08.2018

Saksnummer
2017-01876

Tjenesteytere
SAS

Klager har i det vesentlige anført

Klager og hennes familie på fem skulle reise fra Oslo til Miami via London og New
York den 22. juni 2017. Flight UA6998 fra Oslo ble forsinket slik at klager mistet sin
videreforbindelse med UA941 i London. 

United Airlines fant et alternativ med nytt fly fra London samme dag, overnatting i New
York, og ankomst Miami kl 09.30 påfølgende dag. Dette tilbudet ble avslått av SAS som
valgte å ta over hele billetten. SAS kunne først tilby nytt fly fra London dagen etter med
ankomst Miami kl 16.30, sju timer senere enn tilbudet fra United. Familien ble innlosjert
på hotell i London. 

Klager og hans familie ankom endelig bestemmelsessted 17 timer forsinket, og krever
standarderstatning 600 euro per person i henhold til EU-forordning 261/2004. 

Det vises for øvrig til klagers brev.

Tjenesteyterne har i det vesentlige anført
Klager hadde billetter utstedt på UA-dokument. UA6998 (operert av SK908) ble først
19 minutter forsinket ut fra gate på grunn av været i London, tordenstormer og sterk
vind, og ytterligere 31 minutter i kø i påvente av tillatelse til take-off. SAS viser til
fremlagt dokumentasjon. Hendelsen er ikke kompensasjonsberettiget da årsaken var
ekstraordinære omstendigheter utenfor SAS kontroll. 

Ved forsinkelser er det det opererende flyselskapet som forårsaket forsinkelsen som
plikter å booke om passasjerene og tilby forpleining. SAS gjør alltid sitt ytterste for å få
passasjerene frem så raskt som mulig. I dette tilfellet ble klager og hennes familie booket
om til et direktefly med American Airlines dagen etter kl 12.15 med ankomst kl 16.50, og
de ble innlosjert på hotell i London.

Klager hadde United Airlines billetter, og det hadde vært fullt mulig for United å ta tilbake
sine egne billetter dersom de hadde ønsket det. SAS ville også ha booket om til United
Airlines samme dag dersom det var mulig. 

Den 22.juni var det store forsinkelser på Heathrow på grunn av værforholdene i
London og ellers i Europa. Dette kan ha ført til at innkommende passasjerer som skulle
videre med United Airlines var forsinket og dermed mistet sin videre forbindelse ut fra
Heathrow og frigjorde seter på United Airlines. Disse setene vil i så fall ikke SAS eller
andre flyselskap ha tilgang til i sine systemer. 
SAS har gjort alle mulige tiltak for å få klager frem til bestemmelsesstedet så raskt som
mulig. 

Klager har fått dekket forpleining i London under ventetiden

SAS kan ikke imøtekomme klagers krav.

Nemnda bemerker

Forsinkelse som medfører at passasjerene kommer mer enn 3 timer senere frem
enn planlagt til det endelige bestemmelsesstedet, utløser en plikt for flyselskapet til å
utbetale standarderstatning med mindre selskapet godtgjør at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf EU-forordning 261 / 2004 artiklene 5, 6 og 7 og EU-domstolens avgjørelser
i sak Sturgeon-Condor av 19.11.2009 (C-402/07) og Nelson med flere av 23.10.2012
(C-581/10).

Værforhold som påvirker flytrafikken ved at det ikke er mulig å lande / ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det
kreves ikke at værforholdene er den direkte utløsende årsaken. Det er tilstrekkelig at de
vanskelige værforholdene utgjør en indirekte årsak til forsinkelsen.
Ved vurderingen av om alle rimelige tiltak ble truffet for å unngå forsinkelsen, må det
foretas en helhetsvurdering av situasjonen. 

Nemnda legger på bakgrunn av de foreliggende opplysninger til grunn at SAS har
godtgjort at forsinkelsen skyldtes været, og at det var en slik ekstraordinær omstendighet
som ikke kunne vært unngått og at alle rimelig tiltak ble truffet for å unngå forsinkelsen.
Etter nemndas syn er det derfor ikke grunnlag for standarderstatning basert på at
flygningen ble forsinket. 

Ved forsinkelser er det det opererende flyselskapet som forårsaket forsinkelsen som
plikter å booke om passasjerene og tilby forpleining. I dette tilfellet ble klager og hennes
familie booket om til et direktefly med American Airlines dagen etter kl 12.15 med
ankomst kl 16.50, og de ble innlosjert på hotell i London.

SAS har forklart at de setene  klager ble tilbudt på en tidligere flight med United Airlines,
ville SAS ha booket dersom de var tilgjengelige. SAS antar  at setene ble frigjort på grunn
av de store forsinkelsene på Heathrow og ellers i Europa på grunn av det dårlige været
denne dagen. Dette kan ha ført til at innkommende passasjerer som skulle videre med
United Airlines var forsinket og mistet sin videreforbindelse fra Heathrow og dermed
frigjorde seter på United Airlines. Disse setene har ikke SAS eller andre flyselskap tilgang
til i sine systemer.

Nemnda legger etter dette til grunn at SAS ikke hadde mulighet for å tilby tilbød
klageren og hans reisefølge på til sammen 5 personer, omruting før dagen etter. Etter
nemndas vurdering må dette etter forholdene anses som "snarest mulig". SAS tilbød
hotellovernatting, mat og forfriskninger.

Nemnda kan ikke anbefale at klager gis medhold.

Vedtak

Transportklagenemnda - fly anbefaler ikke at klager gis medhold.