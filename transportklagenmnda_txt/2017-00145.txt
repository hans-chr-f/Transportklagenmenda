Vedtak i Transportklagenemnda - Fly

Sammendrag

Krav om refusjon grunnet forsinkelse.

Dato
13.11.2017

Saksnummer
2017-00145

Tjenesteytere
SAS

Klager har i det vesentlige anført

Klageren skulle reise fra Beijing til Oslo Gardermoen via København den 6. januar 2017.
Etter rutetabellen skulle SK1474 fra København til Oslo ha landet kl 23.55, men grunnet
forsinkelse landet ikke klageren før kl 01.44. På dette tidspunktet fantes det ikke offentlig
transport som passet med klagerens hjemvei, klageren måtte derfor ta drosje hjem. SAS
vil i ettertid ikke refundere denne utgiften.

Klageren krever refusjon av utgift til drosje, kroner 999.

Tjenesteyterne har i det vesentlige anført
SK1474 ble forsinket 1 time og 45 minutter grunnet streik blant bakkepersonalet på
Kastrup, det vises til fremlagt dokumentasjon. Hendelsen var ekstraordinær og utenfor
SAS kontroll. 

Siste buss med Flybussekspressen går kl 00.07 fra Gardermoen, klageren hadde uansett
ikke rukket denne om flyet hadde landet på rutetid kl 23.55.

Flybussen derimot går kvart over hver time hele natten. På klagers taxikvittering står det
at taxien forlot Gardermoen kl 02.12, kun tre minutter før Flybussen hadde avgang mot
Oslo sentrum. SAS kan ikke pålegges å betale taxiutgifter i dette tilfellet.  

SAS kan ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Klagerens og flyselskapet SAS ser ut til å være enige om at forsinkelsen var på mindre
enn 3 timer - nemlig 1 time og 45 minutter - i dette tilfellet. Lengden på forsinkelsen
tilsier således at det ikke er grunnlag for erstatning. 

Videre har SAS fremlagt dokumentasjon for at forsinkelsen skyldtes streik på flyplassen
i København. Streik hos tredjemann utgjør etter fast nemndspraksis en ekstraordinær
omstendighet, jf eksempelvis FLYKN-2016-720. Også årsaken til forsinkelsen tilsier
således at det ikke er grunnlag for erstatning.  

Nemnda ser etter dette heller ikke noe grunnlag for at SAS skal stå ansvarlig for utgiften
til taxi fra flyplassen, og bemerker at klageren dessuten hadde rimeligere alternativer.
Han kunne tatt flybussen i stedet for taxi.

Vedtak

Transportklagenemnda - fly anbefaler ikke at klageren gis medhold.