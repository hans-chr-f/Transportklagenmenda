Vedtak i Transportklagenemnda - Fly

Sammendrag

Krav om refusjon av flybilletter som følge av forsinkelse.

Dato
21.03.2017

Saksnummer
2016-00567

Tjenesteytere
Norwegian

Klager har i det vesentlige anført

Klager skulle reise fra Bergen (BGO) til London Gatwick (LGW) med DY1314 16. mars
2016 kl. 09.15. Denne flyvningen hadde planlagt ankomsttid kl. 10.15 (GMT). DY1314
ble imidlertid forsinket. Videre skulle klager reise til fra London Gatwick til Dublin med
Ryanairs flyvning FR115 kl. 13.15 (GMT). Klager rakk ikke sin videreforbindelse grunnet
forsinkelsen på Norwegians flyvning DY1314. 

Klager anfører at han hadde mer enn tre timer transfertid på London Gatwick, som bør
være mer enn nok tid selv med to forskjellige flyselskaper. Som følge av forsinkelsen
måtte klager kjøpe nye billetter til Dublin med Air Lingus. Utgiftene kom på 199,99 Pund.
Klager krever disse utgiftene refundert av Norwegian.

Tjenesteyterne har i det vesentlige anført
DY1314 16. mars 2016 fra Bergen til London Gatwick ble forsinket med to timer og 36
minutter som følge av et teknisk problem. Norwegian anfører at alle rimelige tiltak ble
iverksatt, men at forsinkelsen allikevel var uunngåelig i dette tilfellet. Selskapet viser til
fremvist Movement Log. 

Fraktføreren er ansvarlig for tap som følge av forsinkelse ved lufttransport av passasjer,
reisegods og gods, med mindre han godtgjør at han selv og hans folk har tatt alle
forholdsregler som med rimelighet kan kreves for å unngå tapet, eller at dette ikke har
vært mulig for dem, jf. Montrealkonvensjonen art. 19 og luftfartsloven § 10-20.

Norwegian har begrenset ansvar når klager ikke har kjøpt en gjennomgående reise, blant
annet når det gjelder omruting og forpleining. Kravet om dekning av ny flybillett anses av
Norwegian som ekstrautgifter. 

Norwegian er av den oppfatning at forsinkelsen ikke gir grunnlag for erstatning av
ekstrautgifter i dette tilfellet. I motsetning til EU-forordning 261/2004 art. 5 stiller ikke
Montrealkonvensjonen krav om at det må foreligge en ekstraordinær omstendighet
for at flyselskapet er unntatt fra ansvar. EU-domstolens avgjørelse av 17. september
20165 (Corina van der Lans v. KLM) gir således liten veiledning i tolkningen av
Montrealkonvensjonen. Det slås også fast i EU-domstolens avgjørelse av 22. desember
2008 (Wallentin-Hermann v. Alitalia) at reglene i Montrealkonvensjonen ikke er relevante
for fortolkningen av fritakelsesgrunnene for erstatning i forordningen. Norwegian
anfører at dette også må gjelde motsatt vei, slik at forordningens bestemmelser
ikke er relevante for tolkningen av Montrealkonvensjonen. Dette synet støttes av
Transportklagenemnda - fly sitt vedtak i sak 1222/14F. 

I henhold til dom C-402/07 (Sturgeon-dommen) er flyselskapene unntatt fra videre
kompensasjon hvis forsinkelsen er under tre timer eller årsaken til forsinkelsen er
ekstraordinære omstendigheter utenfor flyselskapets kontroll. 

Norwegian avviser på ovennevnte bakgrunn klagers krav om refusjon av flybilletter og
eventuelt andre erstatningskrav.

Nemnda bemerker

DY1314 fra Bergen til London 16. mars 2016 ble forsinket med to timer og 36 minutter.
Klager rakk dermed ikke sin videreforbindelse til Dublin.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7, jf artikkel 5 nr. 3, jf. EU-
domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

Klager hadde ikke kjøpt gjennomgående billett, og det er derfor kun forsinkelsen til
London som medregnes. I og med at forsinkelsen er under tre timer, har klager ikke rett
til standarderstatning etter EU-forordningen.

Selv om forordningen ikke kommer til anvendelse, begrenser den ikke klagerens
rett til erstatning på annet grunnlag, jf. forordningen artikkel 12 nr. 1. Den sentrale
internrettslige bestemmelse om erstatning ved forsinkelse er luftfartsloven § 10-20.
Bestemmelsen lyder slik:

"Fraktføreren er ansvarlig for tap som følge av forsinkelse ved lufttransport av passasjer,
reisegods og gods, med mindre han godtgjør at han selv og hans folk har tatt alle
forholdsregler som med rimelighet kan kreves for å unngå tapet, eller at dette ikke er
mulig for dem."

Norwegian har angitt at forsinkelsen skyldtes et teknisk problem, uten å redegjøre
nærmere for dette for nemnda. Nemnda kan derfor ikke se at Norwegian har godtgjort
at man har tatt alle forholdsregler som med rimelighet kan kreves for å unngå tapet. 

Nemnda mener derfor at Norwegian bør dekke klagers utgifter til nye flybilletter til
Dublin på GBP 199,99.

Vedtak

Transportklagenemnda - fly anbefaler at Norwegian utbetaler til klager en erstatning på
GBP 199,99.