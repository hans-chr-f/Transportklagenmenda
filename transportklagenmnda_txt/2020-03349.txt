Vedtak i Transportklagenemnda
- Kollektivreiser

Sammendrag

Krav om frafall av gebyr - billett kjøpt for sent

Dato
19.01.2021

Saksnummer
2020-03349

Tjenesteytere
Ruter

Klager har i det vesentlige anført

Klager ble ilagt gebyr 28. oktober 2020. Klager anfører at hun tok T-banen fra Grønland
stasjon kl. 10:44 og hadde gyldig billett. Hun forklarer at da hun møtte billettkontrollen
hevdet de at billetten hennes var kjøpt for sent. Klager forklarer at hun nektet på dette
og fortalte de at hun gikk ombord på Grønland stasjon kl. 10:44:25. Klager opplevde
billettkontrollen som vanskelig og nedverdigende. 

Klager anfører at hun hadde gyldig billett på riktig tidspunkt og riktig stasjon. Klager
presiserer at hun gikk ombord på Grønland stasjon og ikke Tøyen stasjon. Hun anfører
at kontrollen allerede var ombord da hun gikk ombord på Grønland stasjon. Hun
forklarer at hun ikke klarte å logge seg inn i appen og derfor delte kontrolløren internett
med henne slik at hun fikk vist frem billetten. Klager forstår ikke hvorfor Ruter og
kontrollørene kommer med ulike forklaringer. Klager mener at billetten, Ruter sin
planlegger og stoppetidspunktet for linje 4 viser at hennes forklaring stemmer. 

Klager krever frafall av gebyret.

Tjenesteyterne har i det vesentlige anført
Klager ble ilagt gebyr 28. oktober 2020 ombord på T-banelinje 4. Ifølge billettkontrollen
som begynte kl. 10:42:21 kom klager ombord på T-banen på samme holdeplass som
kontrollen startet. Det fremgår av gebyrinformasjonen at billettkontrollørene har notert
at klager sa selv at hun hadde reist fra Tøyen. Kontrollen startet ved Tøyen stasjon. Klager
sin billett ble kjøpt kl. 10:44:23. Det følger av Ruter sine reisevilkår at billetten skal kjøpes
før man går inn på stasjonsområdet. 

På bakgrunn av dette opprettholder Ruter gebyret.

Nemnda bemerker

Klager ble ilagt gebyr på T-banen den 28. oktober 2020 fordi hun hadde kjøpt billett for
sent.

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager skal ha opplyst til kontrollør at hun kom på T-banen på Tøyen, og billetten er kjøpt
to minutter etter avgang fra Tøyen. Det var således grunnlag for ileggelse av gebyr.

Vedtak

Transportklagenemnda for kollektivtransport finner ikke å kunne anbefale at klager gis
medhold.