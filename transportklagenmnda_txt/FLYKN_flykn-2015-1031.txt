Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
12.07.2016

Saksnummer
1031/15F

Tjenesteyter
Flyselskap / Byrå:Norwegian Air Shuttle ASA

Klager har i det vesentlige anført:

Klager skulle reist fra Oslo til Fort Lauderdale 3. mai 2014 kl. 15:40 med ankomst kl. 20:00 med
DY7031. Denne flyvningen ble forsinket, og klagerne landet i Fort Lauderdale 4. mai kl. 15:30.

Klager krever standarderstatning i henhold til EU-forordning 261/2004.

Norwegian har ikke avgitt uttalelse til nemnda. Til klager har Norwegian i det
vesentlige anført:

Flyet fra Oslo til Fort Lauderdale ble forsinket med 19 timer og 32 minutter på grunn av
uforutsette tekniske problemer på en tidligere avgang.

Forsinkelsen skyldtes forhold som lå utenfor Norwegians kontroll. Norwegian er derfor ikke
erstatningsansvarlig i henhold til EU-forordning 261/2004.

Det vises for øvrig til Norwegian sitt brev.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Norwegian ved nemndas e-post av 7. oktober 2015 med frist til 18.
november 2015 for eventuelle bemerkninger. I e-posten opplyses det bl.a. om at flyselskapet
har bevisbyrden ved påberopelse av ekstraordinære omstendigheter som kan gi grunnlag
for fritak for ansvar. Det fremgår videre at nemnda vil legge passasjerens opplysninger til
grunn dersom disse ikke imøtegås av flyselskapet. Det blir også opplyst at saken vil bli forelagt
nemnda selv om flyselskapet ikke avgir uttalelse.

Norwegian har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Nemnda legger på bakgrunn av de foreliggende opplysninger til grunn at flygningen ble
forsinket med 19 timer og 32 minutter som følge av teknisk feil.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Teknisk feil er ikke en ekstraordinær omstendighet i forordningens forstand. Teknisk feil fritar
således ikke fra plikten til å betale erstatning. Unntak kan tenkes ved fabrikasjonsfeil og ved
skader på flyet pga. sabotasje eller terrorhandlinger, jf. EU-domstolens avgjørelse av 17.
september 2015, Corina van der Lans - KLM (C-257/14).

Klagerne har etter dette rett til en standarderstatning på 600 euro per person. Nemnda
anbefaler at Norwegian utbetaler erstatningen.

Vedtak:

Transportklagenemnda-fly anbefaler at Norwegian utbetaler en standarderstatning på 600
euro per person.

Vedtaket var enstemmig.