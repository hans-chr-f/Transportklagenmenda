Vedtak i Pakkereisenemnda

Sammendrag

Krav om minimum 50 % prisavslag på grunn av mangler ved hotellet.

Dato
24.08.2015

Saksnummer
219/14P

Tjenesteyter
Ving Norge AS

Saken gjelder:

Krav om minimum 50 % prisavslag på grunn av mangler ved hotellet.

Klager har i det vesentlige anført:

Klager og hans familie reiste på ferie til Side i Tyrkia og skulle bo på Side SU Apart Hotel.

Ved ankomst til hotellet oppdaget de muggsopp på rommene. De klaget umiddelbart til
hotellets manager. Han presiserte gjentatte ganger at disse problemene skulle hotellet løse
og at de ikke skulle ta kontakt med Ving fordi hotellet skulle gjøre dette umiddelbart. Videre
fortalte han at de hadde daglige møter med Ving hvor de informerte Ving om eventuelle
problemer.

Klager tok imidlertid kontakt med Ving selv og gjennom ferien ble det tilnærmet daglig
telefonkontakt og møter angående mugg på rommene og diverse mangler som tett sluk
i dusjen på badet, kloakklukt på badet hele tiden, lekkasje på toalettet og svært dårlig
rengjøring, blant annet ble brukte håndklær ble brettet sammen og lagt frem til bruk igjen.
Safer på rommene var ikke festet til veggen, så eventuelle tyver kunne bare ta med seg safen
da denne var liten og lett. Klagers sønn, som har vært symptomfri på astma i to år, måtte
begynne med astmamedisin under ferien som et utslag at muggsopp på rommene.

Klagers familie fikk ferieturen spolert grunnet store forekomster av mugg på rommene samt
andre problemer som beskrevet over.

De byttet rom flere ganger og akseptere også at de fikk dobbeltrom i stedet for familierom for
å forsøke å løse problemene.

Før de reiste på ferien fikk de en e-post fra Ving hvor de bekreftet at det ikke var noen
byggeaktivitet på hotellet. Dette stemte ikke. Rommene i nederste etasje ved bassenget
var ikke ferdigstilt og her var det byggeaktivitet hele første uken. Videre var det boring
i betongvegger som de ble vekket til gjentatte ganger. Bygging av trapp ved bassenget,
skjæring, sliping og sveising over flere dager.

Klager viser til bilder, film som ble vist Vings personale på reisemålet og bilder som Ving selv
tok av manglene som er beskrevet. Hver gang de byttet rom ble det vasket, malt og silikonert
for å skjule muggproblemene. Ving forsøkte å kjøpe seg ut av problemene med å tilby middag
til kr 500 for hele reisefølget, flere tilbud kom og på tur hjem ringte de og tilbød kr 3.000 som
kompensasjon for alle problemene.

Klager krever minimum 50 % prisavslag for manglene ved hotellet.

Ving har i det vesentlige anført:

Side SU Apart Hotel oppnår et godt resultat, med karakteren 4,6 av 5,0 som høyeste skår, i
spørreundersøkelsene som Vings gjester har svart på under sesongen. Ving har i sommer hatt
ca. 2.000 gjester boende på hotellet. Det er utover de to aktuelle sakene for dette reisefølget
registrert et par andre saker tidligere på sesongen som omhandler fuktskade. Ving stiller
seg derfor uforstående til at hotellet skal ha store utfordringer med fuktskader i mange av
rommene på hotellet, med en kapasitet på 92 rom.

Det er beklagelig at klager ventet en uke med å kontakte Vings representanter og ikke tok
kontakt med det samme, slik de oppfordrer til. Ving viser til teksten på billetten:

«ER DET NOE DU IKKE ER TILFREDS MED PÅ REISEMÅLET

Ved problemer eller misnøye oppfordrer vi deg til å kontakte Ving på stedet. Vårt mål er at alle
problem skal løses så fort som mulig, slik at du kan nyte ferien til fulle. For å kunne søke om
kompensasjon for eventuelle feil eller mangler er det en forutsetning at vi får muligheten til å
hjelpe deg under oppholdet.»

Det er enklere for Vings representanter å finne en rask og god løsning om de blir kontaktet
tidlig. Det er i dette tilfellet bestilt dublettrom på ca. 31 kvm. Dobbeltrommene er på ca.
24 kvm. Ving viser til rapporten fra reisemålet der det fremgår at det ble oppgradert fra
opprinnelig rom til rom med større balkong og havutsikt for siste del av oppholdet. Det synes
ikke som at Vings representanter har kjent til at klager har hatt problemer med tett sluk i dusj
eller kloakklukt på badet.

Deler av hotellet er nytt og det har gjenstått noe arbeider den første uken av oppholdet. Ved
at dette pågikk under tiden før de hadde kontakt med Ving, har Ving ikke fått muligheten til å
følge opp dette. Ving har ikke registrert andre tilbakemeldinger om arbeidet.

Ving har i anledning saken gitt en kompensasjon på ca. 35 % av reisens pris for en uke og
finner ikke grunnlag for ytterligere prisavslag.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2. Turarrangøren har etter
pakkereiseloven en rett til å avhjelpe mangler. Denne rett forutsetter at turarrangøren gjøres
kjent med problemene på reisemålet. Dersom turarrangøren ikke har gitt anvisning på noe
annet, vil det etter nemndas vurdering være naturlig å ta opp manglene direkte med hotellet.
Fører ikke dette frem, må turarrangøren kontaktes snarest. Dersom manglene ikke tas opp på
reisemålet på en måte som gir turarrangøren mulighet til å avhjelpe manglene, vil man ikke nå
frem med krav om prisavslag i ettertid.

Nemnda legger til grunn at hotellet klageren bodde på hadde problemer med muggsopp i
flere av rommene. Klageren opplyser at hans sønn, som har astma, måtte begynne å bruke
astmamedisiner igjen under oppholdet. Det er vedlagt bilder som viser muggforekomster, og
både klageren og arrangørens representant bekrefter at det har vært ansatte på hotellet inne
på rommene og sprayet silikon over muggflekker. Nemnda viser blant annet til notat av 17.
juli kl. 14.30. Det er videre bekreftet av familien flyttet tre ganger innen hotellet for å forsøke
å få rom uten mugg og fuktighet. Arrangøren er av den oppfatning at en av flyttingene var en
oppgradering fordi det var en noe større balkong og bedre utsikt på ett av rommene. Nemnda
kan ikke se at det er tale om en oppgradering. Det var bestilt 2 familierom med 4 senger. De
rommene som familien ble flyttet til var adskillig mindre, og datteren måtte tilbringe nettene i
en stolseng.

Klageren har også tatt opp andre forhold, som tett sluk, kloakklukt, dårlig renhold og
byggearbeider som forstyrret.

Arrangøren har gitt et prisavslag for byggearbeidene, men mener at de ikke er ansvarlige for
feil og mangler den første uken, ettersom klageren ikke kontaktet de stedlige representantene
før etter en uke.

Nemnda er enig i at arrangørens representanter skal kontaktes så snart man har noe å klage
over. Når det gjelder byggestøy kan nemnda imidlertid ikke se at slik kontakt ville ha gjort
noe fra eller til. Når et hotell bare er delvis ferdig, fremstår det ikke som sannsynlig at eieren
stopper byggearbeidene fordi gjester klager. Gjester som blir forstyrret av byggearbeider vil et
hotell ha i hele gjestesesongen. Videre fikk klageren, uten å blande inn Vings representanter,
bytte rom etter å ha klaget. Problemet var imidlertid at også de nye rommene hadde
muggproblemer. Så vidt nemnda kan se av de vedlagte rapporter skjedde intet annet etter at
Ving var koblet på saken, enn at det ble fremsatt forskjellige tilbud om en minnelig løsning i
form av en økonomisk kompensasjon, middag på arrangørens regning etc., noe klageren ikke
godtok.

Nemnda legger etter bevisførselen til grunn at det produktet som er levert lider av mangler.
Spørsmålet er hvilket prisavslag manglene bør føre til. Etter en samlet vurdering finner
nemnda at et prisavslag på 35% av reisens pris er passende.

Vedtak:

Reklamasjonsnemnda for pakkereiser anbefaler at det gis et prisavslag på 35% av reisens pris,
avrundet til kr 14.700,-.

Vedtaket er enstemmig.