Vedtak i Transportklagenemnda - Fly

Sammendrag

Krav om utbetaling av erstatning til klagers egen
bankkonto. Spørsmål om fullmaktsforhold til klageselskap.

Dato
19.12.2017

Saksnummer
2017-00723

Tjenesteytere
Norwegian

Klager har i det vesentlige anført

Klager reiste med Norwegian til Gran Canaria i april 2016. Flyvningen ble forsinket, og
klager kom frem midt på natten. Forsinkelsen kvalifiserte til standardkompensasjon
i henhold til EU-forordning 261/2004 på 400 euro pr. passasjer, totalt 800 euro for to
passasjerer. 

Klager fremsatte først krav om kompensasjon på egenhånd, men Norwegian avslo
klagers krav og ville ikke oppgi årsaken til forsinkelsen. Klager fremsatte krav på nytt,
men fikk også avslag denne gangen. 

Deretter kontaktet klager klageselskapet AirHelp som spesialiserer seg på å fremme krav
fra passasjerer mot flyselskap. AirHelp tar 25 prosent av kompensasjonen i de tilfeller
slik kompensasjon blir innvilget. I mars 2017 mottok klager en e-post om at det var blitt
utbetalt erstatning. 

Ved hjelp av kjennelsen fra Forliksrådet i Bærum ble klager oppmerksom på at
erstatningen hadde blitt overført til selskapet Flyforsinkelse. Erstatningen skulle i
henhold til kjennelsen fra forliksrådet utbetales til klager. Flyforsinkelse er et ukjent
selskap for klager. Klager har ikke engasjert dette selskapet, som også har tatt seg godt
betalt. Klager anfører at han har en kontrakt med Norwegian, og han har foretrukket å
forholde seg direkte til flyselskapet. 

Flyforsinkelse har i oppgjørsoversikten trukket nærmere danske kroner 2 000. I tillegg
legges merverdiavgift til i oppgjøret. Klager anfører at dette er feil. 17 mars mottok klager
dessuten en e-post fra AirHelp, hvor de meddelte at de trakk seg ut av saken. Klager
anfører at dette må medføre at Norwegian utbetaler full erstatning på 800 euro til klager
direkte. 

Klager anfører videre at Norwegian har kontroll over en konto hos Flyforsinkelse, og at
erstatningen ble feilaktig satt inn på denne. 

På ovennevnte bakgrunn har klager fremsatt krav om utbetaling av
standardkompensasjon på 800 euro direkte til klagers konto.

Tjenesteyterne har i det vesentlige anført
Klager anfører at Norwegian har en egen konto hos Flyforsinkelse. Dette er feil.
Flyforsinkelse er et firma som sender inn krav på vegne av passasjerer til flyselskapene,
og som profitt tar de en del av klagers kompensasjon som fortjeneste. Norwegian
har ingen eierskap i dette selskapet og tar ikke del i driften av dette. Norwegian
forholder seg til Flyforsinkelse som motpart når passasjerer inngår avtale med dem
for å kreve kompensasjon på vegne av passasjeren. Dersom Flyforsinkelse fremviser
fullmakt fra passasjeren utbetales pengene til deres konto slik det fremgår av innsendte
saksdokumenter. 

Norwegian har ingen interesse av å utbetale kompensasjon til slike klageselskaper,
og Norwegian foretrekker at krav om erstatning rettes av klageren selv. Norwegian
må forholde seg til klager, og dersom passasjeren har engasjert et slikt klageselskap,
utbetales kompensasjonen én gang, og i de tilfeller hvor fullmakt foreligger, har ikke
Norwegian mottatt kontoopplysninger til klagers konto. 

Flyforsinkelse bruker Docusign, en leverandør av elektroniske fullmakter. Det er denne
fullmakten Norwegian mottok i behandlingen av kravet fremsatt av Flyforsinkelse på
vegne av klagerne. 

Hendelsesforløpet i saken: 

(1) 21. april 2016 sendte klager selv inn krav om refusjon av utlegg til leiebil og
kompensasjon til Norwegians avdeling for kundeservice. Kravet ble avslått 19. juli 2016. 

(2) 28. juli 2016 mottok Norwegian nytt krav, hvor klager hadde engasjert Flyforsinkelse.
Kravet ble avslått 9. august 2016. Her mottok Norwegian første fullmakt fra
Flyforsinkelse. 

(3) Norwegian mottok på nytt krav fra Airhelp på vegne av klager 19. august 2016. Kravet
ble avslått 1. september 2016. 

(4) 13. oktober 2016 mottok Norwegian nytt krav fra Airhelp på vegne av klager. Kravet
ble avslått 3. november 2016. 

(5) 15. november 2016 besvarte Norwegian kravet som Flyforsinkelse hadde anket til
Transportklagenemnda, saksnummer 1254/16F. 

(6) 800 euro ble utbetalt til Flyforsinkelse 15. februar 2017 i henhold til fremlagt fullmakt. 

(7) 23. februar 2017 besvarte Norwegian forliksklage innsendt av Forliksrådet i Bærum
(forkynt 7. februar 2017). Kravet var fremsatt på vegne av klager. 

(8) 17. mars 2017 trakk Airhelp saken fra Forliksrådet, da kompensasjonen allerede var
utbetalt. 

Klager har inngått avtale med Flyforsinkelse, og Norwegian har forholdt seg til
fullmakten som er signert. Klager påstår at Norwegian har signert avtaler med deres
signaturer ved bruk av Docusign. Dette medfører ikke riktighet. Norwegian benytter ikke
Docusign, og har ingen avtaler med Flyforsinkelse. Dersom det er uenighet vedrørende
saksomkostninger kan kreves av Flyforsinkelse, må et slikt krav rettes mot Flyforsinkelse
selv. 

Norwegian avviser på ovennevnte bakgrunn klagers krav om utbetaling til klagers egen
bankkonto.

Nemnda bemerker

Transportklagenemnda har gjennomgått sakens dokumenter, samt klagers
erstatningssak med saksnummer 1254/16F. For nemnda er det sannsynlig at klager
har inngått en avtale med Flyforsinkelse om representasjon i sin klagesak. Det er
Flyforsinkelse som har sendt inn krav på vegne av klager i erstatningssaken, og en signert
fullmakt fra klager datert 27. juli 2016 er vedlagt både i 1254/16F og av Norwegian i deres
tilsvar i denne saken. 

Norwegian kan på denne bakgrunn ikke lastes for å ha utbetalt kompensasjonen til
Flyforsinkelses konto. En eventuell tvist mellom klager og klageselskapet Flyforsinkelse er
av slik karakter at den faller utenfor nemndas kompetanse. 

Nemnda kan ikke se at klager kan gis medhold i sitt krav om utbetaling av hele
erstatningsbeløpet til egen konto.

Vedtak

Transportklagenemnda - fly anbefaler ikke at klager gis medhold.