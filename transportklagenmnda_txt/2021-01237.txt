Vedtak i Transportklagenemnda
- Kollektivreiser

Sammendrag

Krav om frafall av ilagt gebyr. Påstand om identitetstyveri.

Dato
11.11.2021

Saksnummer
2021-01237

Tjenesteytere
AtB AS

Klager har i det vesentlige anført

Klager krever at gebyret frafalles med den begrunnelse om at han aldri har blitt stoppet
i noen kontroll. Klager viser til at han fikk varsel fra Visma om utestående betaling for et
gebyr utstedt av AtB AS. Da klager kontaktet AtB AS med spørsmål om bevis for at det
faktisk var han som ble stoppet i den angivelig kontrollen, fikk han til svar at grunnlaget
for gebyrileggelsen var "reise uten gyldig billett". 

Først hevdet AtB at klager ble identifisert ved hjelp av førerkort, noe klager mener er
umulig når førerkortet ligger hjemme i Sandnes. I ettertid har selskapet gått tilbake på
den informasjonen. Datoen for da gebyret ble utstedt var en helg klager hvor klager var
på hyttetur i Melhus. Klager har forsøkt å få svar på om selskapet har gjort en sjekk opp
mot personnummer, signatur eller ID, men selskapet har svart at klagen må registreres
for behandling i Transportklagenemnda. 

Klager krever at AtB frafaller gebyret.

Tjenesteyterne har i det vesentlige anført
Klager anfører i sin klage til Transportklagenemda at han ikke kjenner seg igjen i
kravet fra Visma Financial Solutions. Klager anfører at han ikke har reist med buss,
og at det må være noen andre som utgir seg for å være han. Klager mener i tillegg
at AtB ikke har noen dokumentasjon i saken. AtB opprettholder gebyret, da det
fremgår i kontrollørrapporten at identiteten er bekreftet via 02800, som er politiets
operasjonssentral.

Klager stiller seg undrende til at AtB kan kreve inn gebyr for noe som klager ikke
kjenner seg igjen i. klager påpeker at gebyrblanketten ikke er signert. En signatur
i forbindelse med gebyr, sier ingenting om man vedkjenner seg gebyret eller ikke.

Hensikten med signaturfeltet er å gi den ilagte passasjeren en mulighet til å bekrefte at
de personopplysningene som kontrolløren har nedskrevet stemmer. Dersom man ikke
signerer vil personopplysningene bli kryssjekket opp mot folkeregisteret, eventuelt hos
Politiet.

Det fremgår av kontrollørrapporten at passasjerens identitet ble bekreftet ved at
passasjeren ble legitimert via 02800. Dette er politiets operasjonssentral. Personalia
oppgitt fra politiet ble deretter nedskrevet i gebyret. På gebyret er det nedskrevet
mobilnummer, 93626258. Dette er det samme som klager har oppgitt i sin henvendelse
til Transportklagenemda. Ved søk i offentlige telefonregistre som 180 og 1881 dukker
dette telefonnummeret opp som hemmelig. Det må bety at det er et fåtall personer som
har kjennskap til dette nummeret, i tillegg til klagers personopplysninger. 

Ved søk i AtBs baksystem for Mobillett ser vi at det er gjort et billettkjøp kl 15.22 på
telefonnummer 93626258, som er få timer etter kontrollen fant sted kl 12.50. Dersom
det ikke var Klager som kjøpte Mobillett få timer etter at billettkontrollen som fant
sted, så tyder dette på at det er noen andre som enten har tilgang til den samme
mobiltelefonen, eller SIM-kortet. Når man logger seg inn i Mobillettappen, må man skrive
inn et engangspassord mottatt per SMS. Dersom en person mister telefonen er det
vanlig å melde dette til teleoperatør, som igjen sperrer SIM-kortet for bruk. Det er derfor
kun mulig å motta engangskoden på den ene enheten innehar det aktuelle SIM-kortet
knyttet opp mot et gitt GSM-nummer. Vi kan ikke se at det foreligger dokumentasjon
som tyder på at SIM-kortet er sperret eller mistet.

AtB har dokumentasjon på at det var klager som befant seg på transportmiddelet under
kontrollen. Dette er bekreftet fra politiets operasjonssentral. Dette fremgår også via
kontrollørrapporten som er skrevet etter hendelsen. AtB legger derfor til grunn av at det
er overveiende sannsynlig at det var klager som var tilstede under kontrollen. Dersom
klager mener at det er noen andre som har utgitt seg for å være klager, ber vi om at
dette dokumenteres. Som gyldig dokumentasjon godtar AtB kopi av bekreftelse på
anmeldelse til politiet, eller bekreftelse fra teleoperatør på at mobilen/SIM-kortet ble
stjålet eller mistet.

Før vi mottar dette, anser vi det som lite sannsynlig at det ikke var klager som var tilstede
under kontrollen, og som er ansvarlig for betaling av gebyret for å ha reist uten billett, jf.
AtBs vedtekter § 7. 

Det å opptre med en annens identitet for å oppnå en uberettiget vinning for seg selv er
straffbart etter Norsk lov, jf. straffeloven § 202. Dersom klager mener dette er tilfellet i
denne saken sak anbefaler vi at klager anmelder forholdet til politiet. Vi minner om at
det er straffbart å anmelde en straffbar handling som ikke er begått, jf. straffeloven §
225.

AtBs vedtekter er godkjent av Samferdselsdepartementet, jf. yrkestransportloven §
33. Vedtektene anses som en transportavtale mellom AtB og alle som befinner seg på
transportmidler som kjøres på kontrakt for AtB, jf. AtBs vedtekter § 1.

Nemnda bemerker

Klager hevder at han ikke har vært i noen kontroll og mener han er utsatt for
identitetstyveri.

Nemnda finner å måtte avvise saken i medhold av forskrift om klagenemnd for
passasjertransport § 6-2 d da saken reiser bevisspørsmål som vanskelig kan klarlegges
under saksbehandlingen og heller ikke egner for behandling i nemnda.

Nemnda viser til at saken kan bringes inn for forliksrådet.

Vedtak

Saken avvises.