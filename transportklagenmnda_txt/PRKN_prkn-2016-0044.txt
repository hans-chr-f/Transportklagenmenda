Vedtak i Pakkereisenemnda

Sammendrag

Krav om prisavslag pga. dårlig hotellstandard og renhold, samt
at bildene på nettsidene ikke stemte overens med virkeligheten.

Dato
10.11.2016

Saksnummer
44/16P

Tjenesteyter
Apollo Reiser AS

Saken gjelder:

Krav om prisavslag pga. dårlig hotellstandard og renhold, samt at bildene på nettsidene ikke
stemte overens med virkeligheten.

Klager har i det vesentlige anført:

Klager bestilte en reise for 2 personer med innkvartering i et dobbeltrom med balkong eller
terrasse inkludert frokost på Hotel Golden Beach Resort i Ao Nang, Thailand i perioden
17.12.15 - 02.01.16.

Hver eneste dag forsøkte klager, sammen med andre beboere å klage på hotellet. Klager
ringte også til Apollo i Norge og fikk til navnet til 6 hoteller Apollo hadde avtale med. Klager
tok kontakt med alle hotellene, men alt var fullt. Hotellet klager bodde på hadde ingen andre
ledige rom. For at ikke ferien skulle bli ødelagt, dro de stort sett på dagsturer langt vekk fra
hotellet.

Klager ringte til Apollo/Norge og spurte om noen hadde vært på dette hotellet, og fikk til svar
at de hadde fått inn flere klager fra andre beboere.

Flere av de andre gjestene var i kontakt med Apollo i Ao Nang og de nevnte også klager og
hennes sønn i sine samtaler.

I svaret fra Apollo fremgår det at klager ikke hadde kontaktet guiden på reisemålet og at de
derfor ikke kan få noen refusjon. Apollo nevner også at hvis klager hadde kontaktet Apollo på
stedet, kunne de ha funnet et annet hotell. Men ifølge klager er dette ikke korrekt da det ikke
var noen ledige rom på noen av hotellene og det var heller ikke mulig med rombytte på Hotel
Golden Beach Resort. Alt var fullt i og med at det var midt i den travleste tiden på året.

Klager viser til e-posten fra Apollo, hvor de innrømmer de at de har fått flere klager fra andre
beboere på samme tid. Klager gjør oppmerksom på at hun var en av de som klaget.

Klager krever at Apollo skifter bilder av Hotel Golden Beach på sine nettsteder og
tilbakebetaler klagers hotellutgifter.

Det vises for øvrig til klagers brev.

Apollo har i det vesentlige anført:

Dersom klager hadde kontaktet Apollos personale på plass ville de hatt mulighet til å følge
opp og forsøke å løse problemene som oppstod under oppholdet. De kunne bedt om ekstra
rengjøring av rommet. Videre gjort hotellet oppmerksom på misnøyen ved bassenget og
frokosten, samt informert hotellet om gjestens allergier.

Apollo minner om følgende informasjon ovenfor klager: «Er du misfornøyd med noe i ferien,
vil vi gjerne få beskjed med en gang, slik at vi kan gjøre vårt for å løse problemet. Etter at
du har kommet hjem er det ikke så lett å få gjort noe med dette. Det er derfor viktig at du
henvender deg til våre reiseledere så snart som mulig og forklarer hva som er problemet. Feil
og mangler kan i veldig mange tilfeller løses på plass. Forutsetningen for at det skal foreligge
grunnlag for prisavslag etter hjemkomst, er at du har sagt i fra om problemet på reisemålet og
at vi som turoperatør har fått mulighet til å rette opp feilen.http://www.apollo.no/min-reise/
alt-om-reisen/etter-reisen/reklamasjon Våre reiseledere er tilgjengelige per telefon 24 timer i
døgnet, samt på hotelltreff og servicekontor.»

Hadde klager tatt kontakt med reiselederne, og det ikke fantes/var aktuelt med et rombytte på
hotellet, kunne de ha undersøkt muligheten for et hotellbytte. Apollo har for ordens skyld tatt
klagers tilbakemeldinger videre med destinasjonen, som vil gjennomgå disse. De opplyser at
de har fått noen andre klager på personalet på hotellet, og at de vil følge opp saken. Apollos
reiseledere er lei seg for at de ikke fikk muligheten til å hjelpe klager under ferien.

Som det går frem over er forutsetningen for at det skal foreligge grunnlag for prisavslag etter
hjemkomst, at man har tatt kontakt og at vi har fått muligheten til å hjelpe. Apollo kan derfor
ikke se at det er grunnlag for prisavslag.

Det vises for øvrig til brev fra Apollo.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2. Turarrangøren har etter
pakkereiseloven en rett til å avhjelpe mangler. Denne rett forutsetter at turarrangøren gjøres
kjent med problemene på reisemålet. Dersom turarrangøren ikke har gitt anvisning på noe
annet, vil det etter nemndas vurdering være naturlig å ta opp manglene direkte med hotellet.
Fører ikke dette frem, må turarrangøren kontaktes snarest. Dersom manglene ikke tas opp på
reisemålet på en måte som gir turarrangøren mulighet til å avhjelpe manglene, vil man ikke nå
frem med krav om prisavslag i ettertid.

Det fremgår av de vedlagte saksdokumentene at klageren ikke var i kontakt med arrangørens
guider på stedet. Hun klaget til hotellet, men hun anfører at dette ikke medførte noen
forbedring.

Slik saken er beskrevet har klageren ikke fulgt klagereglene. Når hotellet ikke tok tak i det
det ble klaget over, må kunden kontakte de stedlige representantene. Det er etter det som
blir opplyst, mulig å komme i kontakt med disse hele døgnet. Apollos representanter kunne
muligens ha funnet et nytt hotell til klageren. Under enhver omstendighet kunne de ha
kontaktet hotellet om rengjøring av rom og utearealer.

Nemnda har delt seg i et flertall og et mindretall.

Flertallet, lederen og de to bransjerepresentantene, finner at når slik kontakt ikke er
tatt, kan klagen ikke føre frem.

Mindretallet, Forbrukerrådets representanter Hanne Beth Takvam-Borge og Kristoffer
Sørlie, er av en annen oppfatning enn flertallet, hva gjelder spørsmålet om klageren
har fulgt klagereglene. Mindretallet er enig i at klageren ikke var i kontakt med
arrangørens guider på stedet. Slik vi forstår klagers redegjørelse fremgår det at
klageren var i kontakt med arrangørens representanter i Norge under oppholdet.
Innholdet i disse samtalene er ikke gjengitt i detalj, men det må uansett legges til grunn
at klagers misnøye med hotellet var et tema, herunder om det fantes andre alternative
hoteller i nærområdet som Apollo hadde avtale med. Det fremgår også at Apollo skal ha
vært klar over klagerens situasjon og misnøye etter samtale med andre besøkende på
hotellet. Vi kan ikke se at Apollo har bestridt det faktum at klageren har vært i kontakt
med deres representanter i Norge i løpet av oppholdet.

Etter vår oppfatning er det ikke et absolutt vilkår i pakkereiseloven § 8-1 og alminnelige vilkår
for pakkereiser 7.2 c) at klageren må ha reklamert til de stedlige representantene. Vi tillegger
imidlertid at det er en klar fordel at en reklamasjon fremsettes til de stedlige representanter,
som har de beste forutsetninger for å avhjelpe problemene. Like fullt må det forventes av
Apollo, som er den profesjonelle part, at de tar rede på hvorvidt stedlige representanter
har fått vite om problemene, når en reisende henvender seg til en av deres representanter i
Norge. Reklamasjonen som er fremsatt på stedet per telefon til Norge, må etter mindretallets
oppfatning innebære at klageren har reklamert på stedet.

Mindretallet finner etter dette at klageren ville hatt krav på et prisavslag for enkelte av
de forhold som det er klaget på.

De stedlige representantene er spurt av hovedkontoret om hotellomtalen på nettsidene er
misvisende. Det har de svart benektende på. Hotellet skal være bygget i 2000 og renovert i
2012.

Det anføres videre at det var dårlig utvalg til frokost og at maten var lite tilpasset en person
med cøliaki. En samlet nemnd bemerker at den som har spesielle allergier bør ta med seg
matvarer som man vet at man tåler. Så vidt nemnda har bragt i erfaring tillates det ekstra
bagasje i et slikt tilfelle. Det kan vanskelig forventes at et land med helt andre kostholdsvaner
enn de skandinaviske skal ha mat tilpasset forskjellige allergiske tilstander.

Vedtak blir truffet i samsvar med flertallets votum.

Vedtak:

Pakkereisenemnda kan ikke anbefale at det blir gitt prisavslag i dette tilfellet.

Vedtaket er fattet med den dissens som fremgår ovenfor.