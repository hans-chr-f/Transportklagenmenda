Vedtak i Transportklagenemnda - Fly

Sammendrag

Krav om refusjon av opprinnelig billett og ny billett som følge av nektet innsjekking.

Dato
03.03.2020

Saksnummer
2019-02345

Tjenesteytere
Norwegian Air Shuttle

Klager har i det vesentlige anført

24. april 2019 skulle klager reise med DY822 fra Oslo til Stockholm. Klager hadde en
flyvning videre fra Stockholm til Cape Town senere samme dag.

Klager anfører at hun var på flyplassen kl. 16.57. Flyet skulle gå kl. 18.00, men det
var varslet at det ville bli 25 minutter forsinket. Klager anfører at hun først forsøkte
å sjekke inn i appen, men fikk da beskjed om at hun måtte sjekke inn manuelt. Da
klager kom til de manuelle skrankene, ble hun informert om at grunnen til at hun måtte
sjekkes inn manuelt, var at hun hadde ungdomsbillett. Klager stilte seg så i køen og
kom frem til innsjekkingsskranken rundt kl. 17.20. Da klager ga den ansatte i skranken
reservasjonsnummeret, fikk hun beskjed om at det ikke var mulig å sjekke klager inn.
Klager ble bedt om å gå til informasjonsskranken. Klager gikk da til nevnte skranke,
forklarte situasjonen og fortalte at hun hadde et fly å rekke fra Stockholm til Cape Town
kl. 21.45. Den ansatte i skranken oppga at det ikke var mulig å sjekke klager inn, men
klager kunne kjøpe ny billett til neste fly, som gikk kl. 19.30. Da klager spurte hvorfor hun
ikke fikk sjekket inn, fikk hun bare til svar at det ikke var mulig. Videre la den ansatte i
skranken til at det ikke var den ansattes skyld eller problem at klager hadde beregnet
for liten tid. Klager antok derfor først at hun var for sent ute. Det var imidlertid fortsatt
en time igjen til den nye flytiden, og klokken var ennå ikke 17.30, slik at det også var mer
enn 30 minutter igjen til opprinnelig avgangstid.

Klager anfører at dersom hun hadde tatt flyet kl. 19.30, hadde hun ikke rukket
innsjekkingen til neste flyvning til Cape Town. Derfor var hun nødt til å gå til SAS og kjøpe
ny billett med SAS.

Klager anfører at hun var i den manuelle skranken 45 minutter før avgang, noe som
er i tide jamfør Norwegians innsjekkingsregler. Siste frist for å sjekke inn i forbindelse
med flyvninger mellom nordiske land er 30 minutter. Klager anfører at det var en svært
ubehagelig opplevelse og at de ansatte i skrankene var nedlatende og lite hjelpsomme.
Klager stiller seg undrende til at hun ble nektet innsjekking siden hun ikke var for sent
ute.

Klager krever refusjon av 509 kroner for den opprinnelige flybilletten og refusjon av 874
kroner for den nye flybilletten.

Tjenesteyterne har i det vesentlige anført
Klager hevder at hun var ute i god nok tid, og at hun ikke ble sjekket inn selv om hun
prøvde å sjekke inn før fristen for innsjekking var gått ut. Klager skriver at hun var ved
innsjekkingsskrankene innenfor fristen, men at hun likevel ikke ble sjekket inn manuelt.

Det følger av Norwegians avtalevilkår at passasjerene må møte opp på flyplassen i god
tid før avreise. Norwegian anbefaler passasjerene å være på flyplassen to timer før
avreise, når innsjekkingen åpner for flyvninger innad i Europa. Dette fordi det kan oppstå
uforutsette ting som kø ved innsjekkingsskranken eller i sikkerhetskontrollen, problemer
med automatene eller bagasjeinnsjekkingen e.l. Dette må de reisende ta høyde for når
de beregner hvor mye tid de trenger på flyplassen.

Innsjekkingen stenger automatisk og kan ikke åpnes igjen av de som sitter i skranken.
Innsjekkingen stenger heller ikke før fristen. Norwegian kan forstå at det kan oppstå
frustrasjon hvis man overskrider fristen med få minutter, men passasjerene må likevel
forholde seg til denne grensen.

Da det ikke foreligger rapport som kan tyde på driftsforstyrrelser, kan Norwegian
med stor sannsynlighet anta at det her ikke har vært driftsforstyrrelser denne dagen.
Norwegian kan derfor konkludere med at årsaken til at klager ikke rakk å sjekke inn,
trolig var fordi det var beregnet for liten tid på flyplassen.

Klager hadde en ungdomsbillett, noe som innebærer at hun må ha tid til å sjekke inn
manuelt for at legitimasjon skal kunne kontrolleres.

Det er passasjerens eget ansvar å sjekke inn i henhold til Norwegians vilkår, og
passasjeren er nærmest til å bære risikoen for avvik fra dette.

På bakgrunn av det ovennevnte kan ikke kravet om refusjon av ubenyttet billett eller
andre utgifter imøtekommes i dette tilfellet.

Nemnda bemerker

På hvilket tidspunkt klager møtte opp til innsjekking og hvorfor klager ikke fikk sjekket
inn, er et bevisspørsmål som vanskelig kan klarlegges under saksbehandlingen. Saken
avvises derfor, jf. transportklagenemndforskriften § 6-2 bokstav d.

Vedtak

Saken avvises.