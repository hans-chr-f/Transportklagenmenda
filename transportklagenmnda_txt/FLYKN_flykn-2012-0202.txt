Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
17.10.2012

Saksnummer
202/12F

Tjenesteyter
KLM

Krav om standarderstatning grunnet kansellering.

Klager har i det vesentlige anført:

Klager skulle reise fra Oslo til Rio de Janeiro via Amsterdam den 4. februar 2012. KL1140 fra
Oslo til Amsterdam ble kansellert. Etter sju timer i kø ble klager booket om til dagen etter og
innlosjert på hotell. Klager ba om å få returen forskjøvet med et døgn siden de skulle være i
Rio kun en uke, men fikk avslag.

Klager krever standarderstatning euro 400 per person i henhold til EU forordning 261/2004.

KLM har i det vesentlige anført:

KL1140 ble kansellert den 4. februar som følge av dårlige værforhold, kraftig snøvær dagen
før den 3. februar. Klager ble derfor booket om til neste ledige avgang dagen etter med
Lufthansa.

Værforhold er fullstendig utenfor et flyselskaps kontroll. I henhold til EU forordning 261/2004
er kanselleringer ikke kompensasjonsberettiget dersom flyselskapet kan bevise at hendelsen
ble forårsaket av ekstraordinære omstendigheter som ikke kunne vært unngått selv om alle
rimelige tiltak var truffet.

KLM ønsker å refundere eventuelle utgifter til mat og drikke i ventetiden, man kan dessverre
ikke imøtekomme klagers krav utover dette.

Nemnda bemerker:

Kansellering og lengre forsinkelser gir rett til erstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv om
alle rimelige tiltak var truffet, jf. EU forordning 261/2004 artikkel 5. Det er flyselskapet som
må godtgjøre at det forelå en slik ekstraordinær omstendighet, og flyselskapet må videre
godtgjøre at de har truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda finner på bakgrunn av de foreliggende opplysninger sannsynliggjort at innstillingen
og den derpå følgende forsinkelse skyldtes værforholdene. Nemnda er av den oppfatning at
dette er å betrakte som en ekstraordinær omstendighet, og at innstillingen/forsinkelsen ikke
var til å unngå.

Kanselleringen/forsinkelsen gir etter dette ikke rett til erstatning.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Gøril Volden Berg, Widerøes Flyveselskap AS

Olav Grøttland, SAS