Vedtak i Transportklagenemnda - Fly

Sammendrag

Krav om kompensasjon i følge EU forordningen 261/2004
på 500 euro (2x250) på grunn av kansellering av flyavgang.

Dato
27.08.2010

Saksnummer
322/09F

Tjenesteyter
Lufthansa German Airlines

Krav om kompensasjon i følge EU forordningen 261/2004 på 500 euro (2x250) på grunn av
kansellering av flyavgang.

Klager har i det vesentlige anført:

Klagerne skulle 11. januar 2009 kl 09.30 reise fra Oslo til Düsseldorf, men flyet ble kansellert
uten at det var noen ekstraordinære omstendighet. Og av den grunn krever de reisende
kompensasjon i følge EU forordningen 261/2004.

Klager ble ikke informert om kanselleringen før ved fremmøte på flyplassen.

Lufthansa har ikke svart på henvendelsen fra Flyklagenemnda av 8. desember 2009,
men har svart følgende til klagerne:

Lufthansa viser til at kanselleringen av avgang LH 3159 fra Oslo til Düsseldorf 11. januar 2009
var annonsert allerede i oktober 2008. Klagerne var blitt tilbudt en alternativ flyvning via
Frankfurt, men klagerne valgte å fly via København.

Lufthansa avslår klagernes krav da kanselleringen var annonsert mer enn to uker før oppsatt
avgang og at de reisende ble tilbudt andre flyvninger.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf forskrift om klagenemnda for flypassasjerer § 5-3.

Lufthansa har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Lufthansa opplyser at flygningen ble kansellert i oktober 2008. Nemnda legger etter dette til
grunn at kanselleringen skyldtes endrede rutetider. Nemnda legger videre til grunn at klager
ikke ble informert om endringen før han møtte frem på flyplassen.

Ved kjøp/bestilling av en flybillett inngås avtale om transport over en bestemt strekning til en
bestemt tid. Bestillingen gir begge parter plikter og rettigheter. Den reisende plikter bl.a. å
betale avtalt beløp, og har som gjenytelse rett til transport på den aktuelle strekning til den
avtalte tid. Flyselskapet har rett til betaling og plikt til å transportere den reisende som avtalt.

Fra tid til annen blir en avgang forsinket eller må kanselleres/innstilles. Konsekvensene
av dette er regulert i forskjellige bestemmelser inntatt i lover, konvensjoner m.v., bl.a.
luftfartsloven og EU forordning 261/2004.

En ruteendring er en endring av flytider for en rekke fremtidige flyvninger. Selv om en endring
vil kunne innebære at en kommer senere av gårde enn forutsatt eller en ikke kommer av
gårde i det hele tatt, er en ruteendring etter nemndas vurdering ingen «forsinkelse» eller
«innstilling». Forsinkelse/innstilling referer seg til en bestemt flyvning, mens en ruteendring
referer seg til en rekke fremtidige flyvninger.

EU forordning 261/2004 har ingen bestemmelser om konsekvensen av ruteendringer.
Bestemmelser om ruteendringer finnes heller ikke i lover eller konvensjoner.

Lufthansa har i dette tilfellet brutt sin avtalerettslige forpliktelse om å fly klager fra Oslo til
Düsseldorf 11. januar 2009 kl 9.30. Avtalebruddet gir klager rett til erstatning av økonomisk
tap. Gjeldene regelverk gir ikke rett til dekning av ikke-økonomisk tap.

Det fremkommer av saken at klager ble omrutet med annet selskap. Nemnda legger på
bakgrunn av de foreliggende opplysninger til grunn at klager ikke ble påført økonomisk tap.
Forholdet gir da ikke rett til erstatning.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Line Olafsen, Norwegian Air Shuttle ASA

Rolf Forsdahl, Reiselivsdirektør HSH