Vedtak i Transportklagenemnda - Fly

Sammendrag

Krav om standarderstatning og refusjon av utgifter
grunnet kansellering som følge av pilotstreik.

Dato
23.01.2023

Saksnummer
2022-01703

Tjenesteytere
SAS

Klager har i det vesentlige anført

Klager skulle reise fra Bodø til Oslo den 4. juli 2022 kl 19.25 med SK4123. Samme dag
mottok klager sms fra SAS om at flyvningen var kansellert grunnet streik. Klager ble ikke
tilbudt ombooking.
Da det kun fantes dyre flybilletter med andre selskap på rundt kroner 5 000, kjøpte
klager togbillett til kroner 1 908 med avreise den 6. juli. Det var ikke ledige tog tidligere
grunnet streiken. 

Klager tapte to dagers arbeidsinntekt. 

Klager krever standarderstatning samt refusjon av togbillett kroner 1 908.

Tjenesteyterne har i det vesentlige anført
SAS har ikke avgitt uttalelse til nemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. SAS har tross
oppfordring ikke avgitt uttalelse til nemnda. Nemnda legger etter dette klagers anførsler
til grunn. 

Kansellering av en flyvning gir rett til standarderstatning med mindre flyselskapet
godtgjør at innstillingen skyldtes ekstraordinære omstendigheter som ikke kunne vært
unngått selv om alle rimelige tiltak var truffet, jf. EU-forordning 261/2004 artikkel 5 og 7. 

I dette tilfellet skyldtes kanselleringen av klagers flyvning en lovlig streik blant pilotene i
SAS.

EU-domstolen avsa dom vedrørende fortolkningen av EU-forordning 261/2004 artikkel 5
nr. 3 i sak C-28/20 med følgende konklusjon:

«Artikel 5, stk. 3, i Europa-Parlamentets og Rådets forordning (EF) nr. 261/2004
af 11. februar 2004 om fælles bestemmelser om kompensation og bistand til
luftfartspassagerer ved boardingafvisning og ved aflysning eller lange forsinkelser
og om ophævelse af forordning (EØF) nr. 295/91 skal fortolkes således, at en strejke,
der indledes på opfordring af en fagforening for et transporterende luftfartsselskabs
personale under iagttagelse af de betingelser, der er foreskrevet i den nationale
lovgivning bl.a. med hensyn til strejkevarsel, og som indledes med det formål at
sikre opfyldelsen af de krav, der er fremsat af de ansatte i dette luftfartsselskab,
og gennemføres af en personalekategori, der er uomgængeligt nødvendig for at
gennemføre en flyvning, ikke er omfattet af begrebet »usædvanlig omstændighed« som
omhandlet i denne bestemmelse.»

Transportklagenemnda mener derfor at pilotstreiken i SAS sommeren 2022 ikke er
å anse som en ekstraordinær omstendighet som vil frita flyselskapet fra å utbetale
standarderstatning til passasjerer som fikk sine flyvninger kansellert som følge
av streiken. Nemnda anbefaler på bakgrunn av dette at SAS utbetaler 250 euro i
standarderstatning til klager. 

Klager hevder han ikke ble tilbudt omruting.

I EU-kommisjonens veileder (2016/C 214/04) punkt 4.2 kommer det frem at omruting og
refusjon skal tilbys samtidig. Dersom flyselskapet ikke tilbyr valget mellom refusjon og
omruting, men flyselskapet alene bestemmer at det skal gis refusjon, har passasjeren
rett på dekning av mellomlegget mellom opprinnelige og nye billetter. I dette tilfellet
valgte klager å kjøpe togbillett på strekningen.   

Etter nemndas syn har SAS ikke overholdt omrutingsplikten. Dette medførte at klager
ble påført et tap. Nemnda mener derfor at SAS må refundere klagers utgifter til togbillett
med kroner 1 908. Dersom opprinnelig flybillett er refundert, kommer denne til fradrag. 

Klager har videre uttalt at han tapte to dagers arbeidsinntekt. Nemnda har bedt klager
dokumentere sitt tap uten å motta svar eller dokumentasjon. Nemnda har derfor ikke
vurdert denne delen av saken.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at SAS utbetaler standarderstatning med 250 euro til
klager, samt refunderer hans utgifter til togbillett med kroner 1 908. Dersom opprinnelig
flybillett er refundert, kommer denne til fradrag.