Vedtak i Transportklagenemnda - Fly

Sammendrag

Krav om omgjøring av CashPoints til ordinær refusjon,
da Norwegian ikke kan tilby ønsket alternativ reise.

Dato
28.06.2022

Saksnummer
2022-00316

Tjenesteytere
Norwegian Air Shuttle

Klager har i det vesentlige anført

Reisefølget på 4 personer hadde bestilt flybilletter med Norwegian Air Shuttles flight
DY7076 fra San Francisco til Barcelona for reise den 11. mai 2020. Norwegian kansellerte
reisen, og klager ble kun tilbudt refusjon i form av CashPoints. 

I ettertid la Norwegian Air Shuttle ned sine flyvninger til og fra USA, klager sitter igjen
med CashPoints som han ikke får benyttet. Klager krever at CashPointsene omgjøres til
ordinær refusjon.
Klager krever videre standarderstatning i henhold til EU-forordning 261/2004.

Tjenesteyterne har i det vesentlige anført
Ved kansellering fikk klager to valg, enten refusjon i form av CashPoints med tillegg på 20
%, eller ordinær refusjon. 
Klager har videre akseptert vilkårene for refusjon, som innebærer at man ikke kan be om
refusjon i etterkant, da avtalen er bindende.

Norwegian Air Shuttle har tatt stilling til om klager har krav på standarderstatning i
henhold til EU forordning 261/2004. Klager ble informert om kansellering den 3. februar
2020, mer enn 2 uker før avreise, og han har ikke krav på standarderstatning i dette
tilfellet.

Nemnda bemerker

Basert på sakens opplysninger legger nemnda til grunn at klagers flyvning mellom San
Francisco og Barcelona ble kansellert mer enn 14 dager i forveien. Klager har derfor ikke
rett på standarderstatning i henhold til EU-forordning 261/2004 artikkel 5 nummer 1
bokstav c punkt i). 

Klager har fremsatt krav mot Norwegian om full refusjon av utestående CashPoints etter
kansellering av reise. 

Nemnda viser til EU-kommisjonens veileder om covid-19 «KOMMISSIONENS
HENSTILLING (EU) 2020/648 af 13. maj 2020 om vouchers, som passagerer og rejsende
får som alternativ til tilbagebetaling af aflyste rejse- og transporttjenester i forbindelse
med covid-19-pandemien», der det i punkt 4 heter:

«Hvis vouchere har en gyldighedsperiode, der er længere end 12 måneder, bør
passagerer og rejsende senest have ret til at anmode om at få pengebeløbet
tilbagebetalt 12 måneder efter udstedelsen af den pågældende voucher. De bør til
enhver tid derefter have samme ret, for så vidt andet ikke er bestemt i gældende
lovbestemmelser om tidsbegrænsning. Operatører og arrangører kunne overveje at
gøre det muligt at få tilbagebetalt værdien af vouchere på et tidligere tidspunkt end 12
måneder efter udstedelsen, hvis den pågældende passager eller rejsende anmoder
herom.».

I kommunikasjonen mellom Norwegian og klager knyttet til kanselleringen har selskapet
ikke informert om at klager også har en rett til omruting. Forordningen art 14, jf art 8
pålegger Norwegian å informere om og tilby rett til omruting eller refusjon. Nemnda
mener at Norwegian ikke har informert om eller tilbudt omruting i dette tilfellet,
og nemnda mener da at retten til omruting fremdeles er i behold, se også vedtak i
2021-00171 og 2021-01169. Nemnda bemerker for ordens skyld at retten til omruting
også gjelder omruting med annet selskap, jf veiledningen til forordningen pkt 4.2, jf. også
EU-dom C-354/18.

Gyldighetsperioden for CashPoints er mer enn 12 måneder, og det er mer enn 12
måneder siden refusjonen i CashPoints. Det følger dermed av EU-kommisjonens veileder
om covid-19 at klager bør ha rett til å be om å få refusjon i penger isteden.

På bakgrunn av dette vil nemnda anbefale at klager kan velge mellom at Norwegian
enten refunderer flybillettene til klager, og sletter utstedte CashPoints, inkludert 20%-
tillegget, eller mottar omruting.

Vedtak

Transportklagenemnda anbefaler at klager har rett til å velge mellom omruting og
refusjon av flybillettene.