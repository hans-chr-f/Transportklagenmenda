Vedtak i Transportklagenemnda - Sjø

Sammendrag

Krav om refusjon av utgifter for skade på motorsykkel.

Dato
16.04.2020

Saksnummer
2019-04563

Tjenesteytere
Torghatten Nord

Klager har i det vesentlige anført

Klager reiste med ferje fra Sandvikvåg til Halhjem den 25. august 2019 kl. 16:08. På
overfarten hadde klager med seg motorsykkel. Det ble skade på klagers motorsykkel da
ferjen tok en brå og uventet sving til venstre da den skulle legge til kai. Motorsykkelen falt
da overende på høyre side, og høyre sidespeil knakk av. Klager har lagt med bilder. 

Klager har sett gjennom fergeselskapets transportvilkår og kan ikke finne noe om at man
må holde motorsykkelen i overfarten. Dette står heller ingen skilter om dette om bord på
ferjen.

Klager krever dekket reparasjonsutgiftene på kr. 2915,20 for skadene på motorsykkelen.

Tjenesteyterne har i det vesentlige anført
Fram har engasjert sitt forsikringsselskap - Gard for å se på saken.  Klager har krevet
kr. 2915 og Fram/Gard har vurdert saken i forhold til sjøloven. Ifølge sjøloven gis det
anledning til å gjøre fratrekk på 330 SDR. Da Fram sendte e-post til klager var 1 SDR på
12,53 kroner og 330 SDR var da på 4344,90. 

Kravet er under dette fratrekker og Fram avviser derfor klagers krav.

Nemnda bemerker

Klagen gjelder krav på erstatning på kr. 2915,20 for skade på motorsykkel som veltet. Det
er anført at motorsykkelen veltet som følge av båten gjorde en brå og uventet sving da
den skulle legge til kai.

Ferjeselskapet har avslått kravet med bakgrunn i at passasjerens egenandel utgjør 330
SDR, som på klagetidspunktet tilsvarte 4344,90.

Krav om egenandel følger både av transportvilkårene pkt. 5 tredje ledd bokstav a), samt
også sjøloven kapittel 9. Nemnda kan heller ikke se at det er tilstrekkelig sannsynliggjort
at skaden skyldes feil eller forsømmelse fra transportøren, som er et vilkår for ansvar
etter transportvilkårene pkt. 1. 

Nemnda kan således ikke anbefale at klager gis medhold.

Vedtak

Transportklagenemnda Sjø finner ikke å kunne anbefale at klager gis medhold.