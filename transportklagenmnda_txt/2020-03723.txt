Vedtak i Transportklagenemnda
- Kollektivreiser

Sammendrag

Krav om frafall av gebyr - manglende gyldig billett

Dato
08.02.2021

Saksnummer
2020-03723

Tjenesteytere
Ruter

Klager har i det vesentlige anført

Klager ble ilagt gebyr 1. desember 2020. Klager forklarer at hun bor i Tønsberg og at
det ikke finnes trikker i Tønsberg. Hun forklarer videre at hun kom til Oslo for å være
der i noen timer for å hente dokumentene sine. Hun gikk ombord på trikk 13 ved
Nationaltheatret og fikk et gebyr i løpet av et halvt minutt. Klager anfører at hun tilbød
å betale for 2 stopp. Hun anfører at kontrolløren fortalte henne at hun måtte betale via
en spesiell app. Klager forklarer at hun ikke hadde noe internett eller en spesiell app til
å kjøpe billett. Klager anfører at hun ble tvunget til å kun betale med appen eller så ville
hun bli ilagt gebyr. Hun anfører at kontrolløren nektet henne å betale på vanlig måte. 

Klager mener det er diskriminering av en person som ikke bruker billettappen
og at hun ble truet med kontrollgebyr. Hun mener å gjøre slike handlinger mot
henne er i strid med Norges Grunnlov og at det er brudd på den internasjonale
menneskerettighetskonvensjonen. Hun mener hun ble nektet retten til å velge
betalingsmåte og at hun ble tvunget til å bruke appen. 

Klager mener Ruter ikke tilbyr trikketjenester i henhold til kontrakten, dersom selskapet
mottar subsidier fra budsjettet som klager betaler skatt til. Klager anfører at gebyret ble
ulovlig utstedt. 

Klager krever frafall av gebyret.

Tjenesteyterne har i det vesentlige anført
Klager ble ilagt gebyr om bord på trikkelinje 13 den 1. desember 2020 fordi hun ikke
kunne fremvise billett. Klager viste til at hun ikke var fra Oslo og derfor ikke visste
hvordan hun skulle skaffe seg billett. Ruter viser til sine reisevilkår punkt 3 hvor det blant
annet fremgår at passasjeren skal ha gyldig billett ved påstigning av et transportmiddel. 

Dersom man ikke har smarttelefon, kan billett forhåndskjøpes på automater og hos
forhandlere, som det finnes flere av på Nationaltheatret hvor hun sier hun reiste fra. 

Ruter ser ingen grunn til frafall av dette gebyret.

Nemnda bemerker

Klager ble ilagt gebyr på trikken den 1. desember 2020 fordi hun ikke kunne fremvise
gyldig billett. 

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager kunne ikke fremvise gyldig billett, og vilkårene for å ilegge gebyr var således
oppfylt. 

Klager har vist til at hun bor utenbys og bare var på besøk i Oslo. 

Nemnda bemerker at det er den reisendes ansvar å gjøre seg kjent med hvordan man
kjøper billett, ved å sette seg inn i billettsystemer og betalingsmåter. Nemnda har i sin
praksis lagt til grunn at dette også gjelder om man ikke har erfaring med å reise der
man måtte befinne seg/ på aktuell strekning mv. Det er den reisendes ansvar å sørge for
gyldig billett ved reise med kollektiv transport. 

Det foreligger ingen opplysninger om at klager hadde gjort forsøk på å orientere seg
om de forskjellige mulighetene for å kjøpe billett. Billetter kan kjøpes på flere måter,
de kan forhåndskjøpes på automater og hos forhandlere, eller ved å benytte Ruter sin
billettapp. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda for kollektivtransport finner ikke å kunne anbefale at klager gis
medhold.