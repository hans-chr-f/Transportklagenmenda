Vedtak i Pakkereisenemnda

Sammendrag

Saken gjelder klage på undervisningen på språkreise.

Dato
26.09.2012

Saksnummer
39/12

Tjenesteyter
EF Språkreiser

Sakens dokumenter ble lagt frem.

Klager: X

Turarrangør: EF Språkreiser

Destinasjon: Spania, Malaga

Antall reisende: 1

Reisens pris: 16.432

Tidspunkt: 020711 - 240712

Saken gjelder:

Saken gjelder klage på undervisningen på språkreise.

Klager anfører at hans sønn, som deltok på en språkreise, ikke fikk den undervisning
som var beskrevet og forventet. Det ble opplyst at elevene ville bli tildelt klasse og
undervisning etter behov som vurderes første dag og at det var kurs på alle nivåer.
Klagers sønn var uten spansk-kunnskaper på forhånd, men det var ingen undervisning
for nybegynnere. Han kom i klasse med elever som hadde hatt spansk i flere år og fikk
ikke noe utbytte av språkkurset.

Læreren hadde opplyst at fordi det bare var tre elever uten spanskkunnskap fra før, var det
for få til å ha nybegynnerkurs.

EF-Språkreiser har anført at de pleier å understreke at man må ha noe grunnleggende
språkkunnskaper for å få utbytte av en språkreise.

Klagers sønn gikk i en klasse som var klassifisert som «nybegynner» med basis i at man har
hatt noe spansk fra før. Noen i klassen kunne mer, men et godt læringsmiljø handler også om
at elevene snakker sammen og lærer av hverandre.

Klagers sønn besto kurset med karakter A1 - som er laveste nivå.

Klager er tilbudt kr. 3.500,- i rabatt ved ny språkreise.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen -
pakkereiseloven § 6-1. Opplysninger i kataloger m m inngår som en del av avtalen. Mangler
kan gi grunnlag for prisavslag.

Klager har opplyst at det ved bestillingen ble bekreftet at det var kurs på alle nivåer. EF-
Språkreiser sier på sin side at de pleier ikke å anbefale deltagelse hvis man ikke har noen
grunnkunnskaper. Her står for så vidt påstand mot påstand, men det er et faktum som er
erkjent fra EF-Språkreiser at det ikke står noe i deres katalog eller på nettsiden om at det er en
forutsetning at man har forkunnskaper.

Reklamasjonsnemnda ser det da slik at potensielt interesserte derved blir forledet til å anta at
også nybegynnerundervisning tilbys. At slik undervisning ikke ble tilbudt i dette tilfelle, utgjør
da en mangel ved reisen som gir grunnlag for prisavslag.

Nemnda tillegger det ingen vekt at skolen utstedte et vitnemål om bestått kurs.

Etter en helhetsvurdering finner nemnda at det bør gis et prisavslag på kr. 3.500,-.

Vedtak:

Reklamasjonsnemnda for pakkereiser anbefaler at det gis et prisavslag på kr. 3.500,-.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Solveig Kohagen, Ving Norge AS

Vigdis Fiske, Amisol AS.