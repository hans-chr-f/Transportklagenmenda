Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
31.10.2016

Saksnummer
2016-00083

Tjenesteytere
Austrian Airlines

Klager har i det vesentlige anført

Klager skulle reise fra Oslo til Sofia, via Wien den 28. juli 2015 kl. 13:55 med OS336. 

Dagen før avreise ble klager informert om at flyvningen ble kansellert og klager måtte
booke nye billetter for hele reisen. 

Klager krever standarderstatning 400 euro i henhold til EU-forordning 261/2004. 

Tjenesteyterne har i det vesentlige anført
Austrian Airlines har ikke avgitt uttalelse til klager eller nemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3.

Klagen er forelagt Austrian Airways ved nemndas e-post av 20. januar 2016 med
frist til 2. mars 2016 for eventuelle bemerkninger. I e-posten opplyses det bl.a. om at
flyselskapet har bevisbyrden ved påberopelse av ekstraordinære omstendigheter som
kan gi grunnlag for fritak for ansvar. Det fremgår videre at nemnda vil legge passasjerens
opplysninger til grunn dersom disse ikke imøtegås av flyselskapet. Det blir også opplyst
at saken vil bli forelagt nemnda selv om flyselskapet ikke avgir uttalelse.     

Austrian Airways har ikke avgitt uttalelse til nemnda. Nemndas avgjørelse treffes på
bakgrunn av de foreliggende opplysninger.

Nemnda legger til grunn at klagers flygning ble kansellert. Kansellering gir rett til
erstatning med mindre flyselskapet godtgjør at innstillingen skyldes ekstraordinære
omstendigheter som ikke kunne vært unngått selv om alle rimelige tiltak var truffet,
jf. EU-forordning 261/2004 artikkel 5. Austrian Airlines har ikke gitt noen forklaring
på kanselleringen og har følgelig ikke godtgjort at unntaksbestemmelsen kommer til
anvendelse. Nemnda anbefaler at Austrian Airlines utbetaler en standarderstatning på
400 euro.

Vedtak

Transportklagenemnda-fly anbefaler at Austrian Airlines utbetaler en standarderstatning
på 400 euro.