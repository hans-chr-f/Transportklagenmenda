Vedtak i Transportklagenemnda - Fly

Sammendrag

Krav om erstatning for nye klær ved forsinket bagasje.

Dato
19.12.2019

Saksnummer
2019-01595

Tjenesteytere
Norwegian Air Shuttle

Klager har i det vesentlige anført

Klager reiste med Norwegians flyvninger D83239 og DY770 fra København (CPH) via Oslo
lufthavn (OSL) til Trondheim (TRD) 22. februar 2019. Ved ankomst var klagers bagasje
forsinket, og han ble forespeilet at bagasjen ville dukke opp tidlig neste morgen kl. 09.00.
Klager skulle på dagstur 23. februar, og var avhengig av vintersko- og jakke som var
pakket i kofferten. Han utsatte dagsturen noen timer, og kl. 12.20 søkte han opp bagen
på sporingssiden på internett. På dette tidspunktet var bagasjen kun identifisert, og
klager måtte dra på turen. Han måtte følgelig kjøpe seg ny vinterjakke til kroner 999 og
sko til kroner 1 199. 

Som følge av den forsinkede bagasjen har klager fremsatt krav om refusjon av disse
utgiftene.

Tjenesteyterne har i det vesentlige anført
Klager meldte sin bagasje forsinket etter reisen med Norwegian, og en rapport ble
skrevet på flyplassen samme dag. Bagasjen ble lokalisert og levert til klager dagen etter
flyvningen, 23. februar 2019. 

Klager sendte en klage til Norwegian 8. mars 2019 med krav om refusjon for innkjøp
av vintersko- og jakke. Klagen ble avslått av Norwegian samme dag da bagasjen ble
forsinket på returreisen. 

Ved forsinket bagasje gjør flyselskapet og dets samarbeidspartnere alt for å gjenforene
bagasje og eier så raskt som mulig. Når bagasjen blir forsinket på utreisen, kan
passasjeren få erstattet utlegg til for eksempel klær og toalettartikler. På hjemreisen
antar flyselskapet at passasjeren har nødvendig utstyr hjemme. I denne saken ble
bagasjen levert til klager neste dag. 

På bakgrunn av det ovennevnte har Norwegian avvist klagers krav om refusjon.

Nemnda bemerker

Norwegian er i henhold til luftfartsloven § 10-20/Montrealkonvensjonen artikkel 19
ansvarlig for tap som følge av forsinket bagasje, med mindre selskapet godtgjør at de
og deres folk har tatt alle forholdsregler som med rimelighet kan kreves for å unngå
tapet, eller at dette ikke har vært mulig for dem. Norwegian har ikke bestridt at det er
ansvarsgrunnlag i saken.

Norwegian har avslått klagers krav om dekning av utgifter til vintersko og jakke.
Norwegian har vist til at bagasjen ble forsinket på klagers returreise, og at det legges til
grunn at klager da har nødvendig utstyr tilgjengelig. 

Klager har opplyst at han skulle på en dagstur, og at han ikke hadde dobbelt opp av
sko og jakke. Nemnda legger dette til grunn, og klager har i utgangspunktet krav på
erstatning for sitt tap. Det bemerkes at utstyret vil ha en verdi for klager i ettertid,
som må komme til fradrag. Nemnda mener det er rimelig å gjøre et fradrag på 50%
av verdien. Dersom klager vil ha sitt fulle tap refundert, må utstyret returneres til
Norwegian.

Vedtak

Transportklagenemnda - fly anbefaler at Norwegian erstatter klagers tap med kroner 1
099.