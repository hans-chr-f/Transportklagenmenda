Vedtak i Pakkereisenemnda

Sammendrag

Krav om erstatning for tort og svie, samt påløpte telefonutgifter, i
forbindelse med manglende assistanse fra hotellets side ved skade.

Dato
30.07.2015

Saksnummer
185/14P

Tjenesteyter
Star Tour AS

Saken gjelder:

Krav om erstatning for tort og svie, samt påløpte telefonutgifter, i forbindelse med manglende
assistanse fra hotellets side ved skade.

Klager har i det vesentlige anført:

Søndag den 06.07.14 var klager og hans familie på stranden foran Majestic Hotel på Sunny
Beach der de ferierte. Klager tok massasje i et av hotellets massasjetelt på stranden.
Umiddelbart etter massasjen kjente han smerter i nedre del av ryggen, og skjønte fort at dette
var alvorlig og at han trengte bistand. Han forsøkte å ringe Star Tours guider for å be om hjelp.
Klager hadde så sterke smerter at han ikke var i stand til å bevege seg.

Etter noe tid fikk han kontakt med en guide, og forklarte situasjonen. De skulle da ta kontakt
med Viva-klinikken slik at han skulle få hjelp. Etter mange telefoner og SMS fikk klager
etterhvert beskjed om at Majestic Hotel ikke tillot ambulansepersonell å komme inn på
hotellets område.

Star Tours guide forsto ikke klagers situasjon, og sa at han måtte komme seg fra stranden og
over til hovedveien på andre siden av hotellet. Samtidig forsøkte klagers kone å snakke med
resepsjonen på hotellet, mens klagers datter på 6 år satt ved hans side og prøvde å bistå på
best mulig måte. I ren desperasjon forsøkte klager å komme seg fra stranden og mot hotellet,
men etter en halvtime hadde han kommet seg ca. 50 meter og måtte gi opp på grunn av
smertene. Han ble da sittende/stående på knærne midt i sola i 1-2 timer før den lokale legen
på hotellet dukket opp med en rullestol og fikk han inn på legekontoret på hotellet.

Klager hadde imidlertid blitt advart av Star Tour mot å benytte denne legen.

Han fikk låne rullestolen ned til veien slik at Viva-klinikken til slutt kunne hente ham. På
klinikken ble det tatt røntgen og behandling med smertestillende, betennelsesdempende og
muskelavslappende startet først rundt kl. 20.00 på kvelden. Det hadde da gått ca. 5 timer fra
hendelsen oppsto, til han fikk hjelp.

Klager ble sykmeldt etter hendelsen.

Det er Star Tours ansvar å samarbeide med seriøse hoteller slik at de reisendes liv og helse
ivaretas. I dette tilfelle har Star Tour valgt å inngå samarbeid med et hotell som ikke tillater
helsepersonell adgang til hotellet. Dette er meget alvorlig, og klager krever erstatning for tort
og svie, samt påløpte telefonutgifter, i forbindelse med hendelsen.

Star Tour har i det vesentlige anført:

Star Tours guider forsøkte å unngå at klager ble sendt til et offentlig sykehus da de ikke har
spesielt god erfaring etter tidligere gjester som har vært innlagt.

Star Tour samarbeider derfor med privatklinikken Viva Clinic.

Star Tour samarbeider ikke med de som tilbyr massasje på stranden, så dette er noe gjester
gjør på egenhånd. Etter at klager tok kontakt med guidene, ble Viva Clinic kontaktet og de
skulle hente klager utenfor hotellet. Klager fikk beskjed om å møte opp utenfor hotellet,
da hotellet ikke tillater at personell fra klinikken går inn på hotellet. Dette er vanlig siden
hotellene samarbeider med egne legeklinikker og ikke vil ha andre klinikkers personell inn
på hotellene. Klager sa han ville gå ut og vente. Da ambulansen fra Viva Clinic kom, var ikke
klager der. Star Tour fikk så en telefon fra klager om at han ikke klarte å komme seg ut. Star
Tour forsøkte da å få tillatelse fra hotellet slik at helsepersonell fra Viva Clinic kunne komme
inn på hotellet.

Dette ble ikke tillatt og til slutt fikk klager låne en rullestol fra hotellet slik at han kunne fraktes
ut. Det tok 2,5 timer fra Star Tour fikk den første telefonen til klager var på klinikken.

På avreisedagen fikk klager beholde rommet helt frem til avreise. Star Tour har i dette
spesielle tilfellet tilbudt klager et reisegavekort på kr 1.000.

Nemnda bemerker:

Klageren fikk et akutt ryggproblem mens han var på stranden tilhørende Majestic Hotel i
Bugaria.

På bakgrunn av turarrangørens egne opplysninger må nemnda legge til grunn at hotellet har
egen lege, som arrangøren på det sterkeste fraråder gjestene å bruke. Arrangøren har kontakt
med et privat helseforetak ved navn Viva Clinic.

Hotellets ledelse nekter imidlertid helseforetaket å komme inn på hotellets område for å
hente syke gjester. Syke gjester må derfor selv ta seg til utsiden av hotellet for komme i
kontakt med helsepersonell som har en slik standard at behandlingen anses som forsvarlig av
reisearrangøren og gjestens reiseforsikringsselskap.

Etter opplysninger gitt av Star Tours representant på reisemålet er Star Tour klar over at
gjester som av en eller annen grunn har behov for akutt legehjelp mer eller mindre er overlatt
til seg selv og et dårlig fungerende helsevesen. Fra en mail datert 14. august 2014 fra Team
Manager, Star Tour, Fritidsresor & Finnmatkat, Sunny Beach, Bulgaria hitsettes:

«Bottom line is: If we hear about it, they will get proper treatment. If we don't - then
they are pretty much on their own. We have always managed to get our guests to the
right clinic one way or another - just like we managed with this case also. The guests
need to understand that things do not work the same way in overseas destinations as
they do in the Nordics. We are in a country with a shaky infrastructure and we are living
in an area controlled mainly by mafia. They chose to come to this country and they just
have to accept that things will not be the same here as they are back in Norway and we
are doing the best we can under the circumstances that we have.»

Hvis dette er en korrekt beskrivelse av sikkerheten på helsefronten for norske gjester i
Bulgaria, bør etter nemndas syn dette opplyses til alle potensielle gjester til Bulgaria før de
bestiller reisen. En reiseoperatør som med en slik bakgrunnskunnskap selger reiser til gjester
i alle aldre og med varierende helsemessig status uten å oppgi at gjestene er «pretty much on
their own» hvis de skulle bli syke, kan utsette seg for erstatningssøksmål hvis gjesten blir syk
og ikke får faglig forsvarlig behandling.

I denne konkrete saken er det etter nemndas syn svært beklagelig at det gikk flere timer før
gjesten kom under behandling. Om det har hatt noen innvirkning på sykdommens utvikling
og/eller varighet har nemnda ikke nok kunnskaper til å ta standpunkt til.

Nemnda er delt i sitt syn på saken.

Gjesten har, slik nemndas flertall, lederen og de to bransjerepresentantene ser det, ikke
krav på erstatning etter pakkereiselovens regler. Erstatning på annet grunnlag må eventuelt
forfølges ved vanlig sivilt søksmål.

Mindretallet, forbrukernes to representanter, mener at det i dette foreligger en
erstatningsrettslig mangel ved pakkereisen jf. alminnelige vilkår punkt 8.2 og pakkereiseloven
§ 6-1.Etter mindretallets oppfatning utsetter selskap som selger reiser til Bulgaria uten å
opplyse om det dårlige helsetilbudet der på sine hjemmesider, kundene for risiko. Slike
forhold er av såpass vesentlig betydning at det ut fra alminnelige avtalevilkår må være plikt til
å informere om dette på forhånd, noe som ikke er gjort i dette tilfellet.

Konkret tok det fem timer før klager fikk behandling, ettersom hotellets lege ikke ble anbefalt
benyttet. At hotellet nektet ambulansepersonale tilgang til hotellet, forvansket i tillegg plagene
og situasjonen for klager betraktelig. Mindretallet mener derfor at de alminnelige vilkårene
for pakkereiser pkt. 8.2 bokstav d) som gir rett til erstatning i de tilfellene der kunden påføres
«vesentlige ulemper» er oppfylt. Ettersom mindretallets konklusjon uansett ikke fører fram,
tas ikke stilling til erstatningens størrelse.

Vedtak blir etter dette truffet i samsvar med flertallets syn.

Vedtak:

Reklamasjonsnemnda for pakkereiser kan ikke se at klageren har krav på erstatning etter
pakkereiselovens regler.

Vedtaket er avsagt med den dissens som fremgår ovenfor.