Vedtak i Transportklagenemnda - Fly

Sammendrag

Krav om standarderstatning grunnet kansellering. Saken
ble behandlet etter transportklagenemndsforskriften § 5-4.

Dato
28.08.2015

Saksnummer
0015/15F

Tjenesteyter
Norwegian Air Shuttle ASA

Klager har i det vesentlige anført:

Klager skulle reise fra Molde til Oslo den 20. juli 2014 kl. 13:25 med DY425. Like før avgang fikk
klager sms om at avgangen var kansellert grunnet dårlig vær. Det var sol og fint vær i Molde
den dagen. Senere viste det seg at årsaken var værforholdene i Alta på en tidligere avgang.
Klager mener at værforhold på en avgang tidligere på dagen på et annet sted i Norge ikke kan
anses å være ekstraordinær.

Klager ble booket om fra Molde først to dager senere. Han stiller seg kritisk til dette.

Klager krever standarderstatning 250 euro per person i henhold til EU-forordning 261/2004,
samt kroner 1 301 for utgifter i ventetiden.

Det vises for øvrig til klagers brev.

Norwegian har i det vesentlige anført:

DY425 fra Molde til Oslo ble kansellert. Crew og flymaskin som skulle operere denne
avgangen, ble forsinket fra Alta som følge av dårlig vær der, det vises til fremlagt rapport.
Klager ble booket om til samme avgang to dager senere.

I henhold til dom C-402/07 i EU-domstolen (Sturgeon-dommen), er flyselskapene unntatt fra
videre kompensasjon hvis årsaken til forsinkelsen er ekstraordinære omstendigheter utenfor
flyselskapets kontroll som forhindrer flyvningen. En omstendighet som er utenfor Norwegians
kontroll er hendelser som ikke er forårsaket av en handling eller unnlatelse av flyselskapet.

I de tilfeller hvor en uregelmessighet er forårsaket av en ekstraordinær omstendighet,
er flyselskapet unntatt fra forpliktelse til å utbetale kompensasjon. Omstendigheter som
er utenfor flyselskapets kontroll er hendelser som ikke er forårsaket av en handling eller
unnlatelse av flyselskapet.

Norwegian ønsker å refundere klagers utgifter til mat, drikke og offentlig transport, men kan
på grunnlag av ovennevnte ikke imøtekomme hans krav om standarderstatning.

Det vises for øvrig til Norwegians brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda legger på bakgrunn av de foreliggende opplysninger til grunn at kanselleringen var
en følge av vanskelige værforhold i Alta samme dag. Nemnda er av den oppfatning at dette er
å anse som en ekstraordinær omstendighet. Nemnda finner det godtgjort at kanselleringen
ikke kunne blitt unngått selv om alle rimelige tiltak var truffet. Nemnda bemerker at det ikke
foreligger opplysninger som skulle tilsi at det planlagte ruteopplegget var for stramt eller
lignende. Kanselleringen gir etter dette ikke rett til standarderstatning etter EU-forordningen,
og nemnda finner ikke å kunne anbefale at klager gis medhold.

Ved kansellering skal flyselskapet tilby omruting snarest mulig, på tilsvarende transportvilkår,
til bestemmelsesstedet. Flyselskapet skal også tilby måltider og forfriskninger som står
i rimelig forhold til ventetiden, hotellovernatting samt transport mellom lufthavnen og
innkvarteringsstedet, jf. forordningen artikkel 5, jf. artikkel 9.

Kvitteringer for utgifter er sendt direkte til Norwegian. Det er således ikke mulig for nemnda
å ta stilling til disse. Nemnda bemerker imidlertid at det vanligvis kun erstattes utgifter til
offentlig transport dersom offentlig transport er tilgjengelig. Er man lovet dekning av taxi-
utgifter, må flyselskapet imidlertid erstatte disse utgiftene.

Vedtak:

Transportklagenemnda-fly finner ikke å kunne anbefale at klager gis medhold i sitt krav om
standarderstatning.

Vedtaket var enstemmig.