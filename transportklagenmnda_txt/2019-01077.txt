Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
14.01.2020

Saksnummer
2019-01077

Tjenesteytere
SAS

Klager har i det vesentlige anført

Klager og hans reisefølge, totalt to personer, skulle reise fra Longyearbyen til Oslo den
22. februar 2019 med SK4491 kl. 13.10. og deretter videre fra Oslo til Trondheim med
SK348. Flyvningen ble forsinket som følge av været og avreisen fra Longyearbyen skjedde
først kl. 16.05. De ankom Oslo med en forsinkelse på  ca. 7 timer og 30  minutter og rakk
dermed ikke sin videre forbindelse til Trondheim. De ble booket om til ny avgang med
SK338 dagen etter og den flyvningen ble forsinket med to timer på grunn av tekniske
problemer.  Klager fremsatte krav om standarderstatning på 400 euro pr. person i
henhold til EU-forordning 261/2004 for forsinkelsen i en klage til SAS. 

SAS avviste dette og begrunnet forsinkelsen med at det var dårlig vær som var årsaken.
Klager kan ikke forstå at været på avreisedagen var så dårlig at det kan kvalifisere
som en ekstraordinær situasjon som kan frita SAS for erstatningsansvar i henhold til
forordningen. Norwegian fløy fra Longyearbyen uten problemer samme dag. 

Klager fastholder sitt krav om 400 euro pr. person i standarderstatning.

Tjenesteyterne har i det vesentlige anført
SK 4491 ble forsinket som en direkte følge av at den foregående flyvningen (SK4490/
flyindivid LNRRG) fra Oslo til Longyearbyen ble forsinket på grunn av værforhold i
Longyearbyen. SAS viser til fremlagt dokumentasjon i "Daily Operations Report" som
viser at det var snø og glatte forhold på flyplassen i Longyearbyen samt værutsiktene
frem til kl. 18 som lå til grunn for beslutningen om å vente til landingsforholdene var
forbedret for innkommende fly fra Oslo til Longyearbyen. 

Klager ankom Gardermoen sent på kvelden den 22 februar og mistet dermed sin
videre forbindelse til Trondheim med SK348. Klager ble booket om til neste morgen
kl. 10:10 med SK338. Denne avgangen ble forsinket under 3 timer og er dermed ikke
kompensasjonsberettiget i henhold til forordningen.

Dårlige værforhold anses som ekstraordinære omstendigheter og SAS kan derfor ikke
imøtekomme klagers krav om standarderstatning i henhold til EU-forordning 261/2004
for forsinkelsen.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Nemnda har til behandling tre saker vedrørende flyvninger til/fra Longyearbyen med SAS
denne dagen. I alle saken har SAS påberopt dårlig vær som årsak til forsinkelsen. Den
fremlagte dokumentasjonen er den samme.

Herværende sak og 2019-01211 gjelder forsinket avgang fra Longyearbyen til Oslo. I
disse har SAS strøket ut følgende tekst i fremlagt dokumentasjon: "and slim aircraft/
crew resources during the day." I sak 2019-1149 som gjelder forsinket avgang Oslo til
Longyearbyen, er denne teksten synlig. Nemnda finner det meget uheldig at tekst i
dokumentasjonen fjernes. 

Nemnda finner likevel at fremlagt dokumentasjon viser at forsinkelsen skyldtes dårlig
vær og at det var en ekstraordinær omstendighet som ikke kunne vært unngått selv om
alle rimelige tiltak var truffet.

Nemnda kan ikke anbefale at klager gis medhold.

Vedtak

Transportklagenemnda - fly anbefaler ikke at klager gis medhold.