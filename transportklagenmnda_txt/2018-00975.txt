Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
12.02.2019

Saksnummer
2018-00975

Tjenesteytere
SAS

Klager har i det vesentlige anført

Klager skulle reise fra Oslo til Mo i Rana via Oslo den 9. februar 2018 kl 21.45 med
ankomst kl 00.05. SK382 fra Oslo til Trondheim ble forsinket slik at klager mistet sin
videreforbindelse med WF777 kl 23.00. Klager har ikke opplyst når han ble booket om,
bare at han ankom endelig bestemmelsessted mer enn tre timer forsinket.

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
SK382 ble forsinket som en direkte følge av at foregående flyvning SK828 var forsinket
68 minutter på grunn av dårlig vær i Amsterdam. Klager hadde bare 20 minutter mellom
SK382 og WF777 og rakk dermed ikke sin avgang videre til Mo i Rana. Klager ble booket
om til neste ledige avgang neste dag kl 11.10. 

SAS viser til fremlagt dokumentasjon som viser at forsinkelsen ble forårsaket av
ekstraordinære omstendigheter utenfor SAS' kontroll. 

SAS kan ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Nemnda mener at flyselskapet SAS har godtgjort at forsinkelsen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Dokumentasjonen viser at flymaskinen som skulle operere klagerens flygning ble
forsinket på foregående flyvning som følge av dårlige værforhold.  

Klager ble booket om og ankom endelig bestemmelsessted påfølgende formiddag.
Nemnda anser dette etter forholdene å være innen rimelig tid. 

Klager har etter dette ikke rett til standarderstatning.

Vedtak

Transportklagenemnda - fly anbefaler ikke at klager gis medhold.