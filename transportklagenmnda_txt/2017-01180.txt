Vedtak i Transportklagenemnda - Fly

Sammendrag

Krav om refusjon av ekstrautgift i forbindelse med billeie ved forsinket ankomst.

Dato
27.02.2018

Saksnummer
2017-01180

Tjenesteytere
Norwegian

Klager har i det vesentlige anført

Klager reiste med Norwegians flyvning D85339 fra Trondheim (TRD) til Alicante (ALC) 11.
mai 2017 kl. 19.30. Klager ankom Alicante 40 minutter etter oppsatt rutetid. Hun hadde
bestilt billeie, og måtte hente bilen innen midnatt. Da Norwegians flyvning landet kl.
00.15, rakk hun ikke dette. Hun ble derfor belastet 40 euro i gebyr fra leiebilselskapet.
Klager har som følge av forsinkelsen fremsatt krav om refusjon av denne utgiften.

Tjenesteyterne har i det vesentlige anført
Norwegians flyvning D85339 fra Trondheim til Alicante 11. mai 2017 ble forsinket
med 40 minutter. Avgangen ble først forsinket med 17 minutter som følge av
luftromsrestriksjoner. Fra flyet ble dyttet ut fra gate til avgang tok det ytterligere 15
minutter. Ved ankomst måtte flyet taxe i fem minutter før det var parkert. Flyselskapet
har ingen myndighet over delegering av avgangstider, og alle må underrette seg etter
instruksjoner gitt av Air Traffic Control. 

Klager anfører at leiebilen måtte hentes ut innen midnatt, og ble pålagt et gebyr på
40 euro for sen ankomst. Flyvningen hadde planlagt ankomsttid kl. 23.35, hvilket ville
gitt klager 25 minutter fra flyet er parkert til å komme seg gjennom ankomsthallen og
deretter til leiebilskranken. Norwegian anser dette som for lite tid, og mener klager
burde beregnet mer tid for henting av leiebil. Selskapet anser derfor den snaue
tidsberegningen for å være passasjerens eget ansvar. 

Norwegian anfører at årsaken til forsinkelsen var utenfor selskapets kontroll, slik at det
selskapet ikke er ansvarlig for klagers tap. Norwegian avviser på dette grunnlag klagers
refusjonskrav.

Nemnda bemerker

Norwegians flyvning D85339 fra Trondheim til Alicante 11. mai 2017 ble forsinket med 40
minutter. Flyvningen hadde opprinnelig planlagt ankomsttid kl. 23.35. Forsinkelsen førte
til at klager kom etter midnatt, og måtte betale et ekstragebyr på å hente ut leiebil på 40
euro.

Forsinkelsen skyldtes etter det opplyste Air Traffic Controll-restriksjoner.

Nemnda mener at passasjerene må ta høyde for at det kan oppstå forsinkelser, og det
er nødvendig å legge inn en viss tidsmargin. Klager hadde i dette tilfellet beregnet 25
minutter fra landing og til leiebilen skulle hentes ut. Nemnda mener at dette er svært
knapp tid, og at klager derfor selv må bære risikoen for at det kunne oppstå mindre
forsinkelser.

Vedtak

Transportklagenemnda - fly anbefaler ikke at klager gis medhold.