Vedtak i Transportklagenemnda
- Kollektivreiser

Sammendrag

Manglet billett

Dato
20.09.2018

Saksnummer
2018-02261

Tjenesteytere
Ruter

Klager har i det vesentlige anført

Klager ble ilagt gebyr fordi hun ikke kunne vise billett.

Klager viser til at hun hadde billett, men den lå på mobilen som var inne til reparasjon.
Da hun ble stoppet i kontroll var klager på vei for å hente mobilen. Holdeplassen klager
tok bussen fra hadde ingen billettautomat. Klager hadde derfor på forhånd snakket med
kontrollører og informert om situasjonen med mobilen. De sa at klager bare skulle ta
imot boten ved en eventuell kontroll, og sende bevis på billetten i etterkant. Klager har
forsøkt å klage til Ruter, men har fått avslag. 

Klager ber derfor om at Ruter frafaller gebyret.

Tjenesteyterne har i det vesentlige anført
Klager ble ilagt gebyr 6. juli 2018 fordi hun ikke kunne fremvise noen gyldig billett.
Klagers forklaring var at billetten lå på mobilen som var til reparasjon. 

Klager ble også stoppet i kontroll 29. juni 2018 hvor forklaringen var det samme, mobilen
var til reparasjon. Dette gebyret ble frafalt av Ruter. 

Ruter mener at klager nå burde være klar over at det å reise uten billett kan resultere i
kontrollgebyr. Likevel fortsetter klager å reise uten billetten. 

Billetten er upersonlig; dette gjelder også mobilbilletter. Billett appen er ikke knyttet til
person eller telefon, og er ikke registrert på personalia. 

Ruter har ingen ordning med at billetter kan fremvises i ettertid for å slippe gebyr. Dette
åpner opp for at flere kan benytte seg av samme billett samtidig, og det kan ikke Ruter
tillate. Derimot gir Ruter reisende en sjanse, slik det er blitt gjort i denne saken, men da
forventes det at den reisende sørger for å ha billett i fremtiden. 

Ruter kan på overnevnte bakgrunn ikke se noen grunn til å endre standpunkt i denne
saken.

Nemnda bemerker

Klager ble i kontroll 6. juli 2018 ilagt gebyr som følge av at hun ikke kunne vise gyldig
billett.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Nemnda bemerker at klager ikke kunne vise billett og at vilkårene for å ilegge gebyr var
til stede. 

Klager viser til at hun ikke hadde billett fordi mobilen var til reparasjon, og at hun ble
informert om at det var mulig å sende inn dokumentasjon på billett i ettertid.

Nemnda legger til grunn at Ruter ikke har noen ordning med at billetter kan vises i
ettertid blant annet fordi alle Ruters billetter er upersonlige.

Nemnda bemerker for øvrig at klager ifølge Ruter tidligere har fått frafalt et gebyr gitt på
samme grunnlag og hvor hennes forklaring også da var at telefonen var til reparasjon.
Klager måtte følgelig være klar over at hun tok en risiko ved å reise uten telefonen. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.