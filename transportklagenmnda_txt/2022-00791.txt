Vedtak i Transportklagenemnda - Fly

Sammendrag

Krav om standarderstatning for forsinkelse.

Dato
03.11.2022

Saksnummer
2022-00791

Tjenesteytere
Qatar Airways

Klager har i det vesentlige anført

Klager hadde billetter med Qatar Airways og skulle reise fra Oslo via Doha til Perth den
13. januar 2020. Flyvningen fra Oslo til Doha med QR176 ble forsinket med 1 time og
45 minutter uten at flyselskapet oppga noen årsak. Klager rakk dermed ikke sin videre
forbindelse fra Doha til Perth

Etter å ha fremsatt krav om standarderstatning i henhold til EU-forordning 261/2004,
svarte Qatar Airways at forsinkelsen skyldtes ekstraordinære omstendighet ved at flyet
hadde fått en skade på grunn av et fremmed objekt og avviste kravet.

Tjenesteyterne har i det vesentlige anført
Qatar Airways beklager ulempene for klager og viser til at hendelsen som forårsaket
forsinkelsen av QR176 fra Oslo til Doha den 13. januar 2020, skyldtes at et fremmed
objekt skadet flymaskinen på Oslo lufthavn. Det vises til teknisk rapport som beskriver
en skade på et av flyets hovedhjul i form av en bolt eller skrue som har trengt gjennom
dekkets overflate.

Dette var en ekstraordinær hendelse, helt utenfor flyselskapets kontroll og flyselskapet
kan derfor ikke utbetale standarderstatning i dette tilfellet.

Nemnda bemerker

Forsinkelse som medfører at passasjerene kommer mer enn 3 timer senere frem
enn planlagt til det endelige bestemmelsesstedet, utløser en plikt for flyselskapet til å
utbetale standarderstatning med mindre selskapet godtgjør at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf EU-forordning 261/2004 artiklene 5, 6 og 7 og EU-domstolens avgjørelser
i sak Sturgeon-Condor av 19.11.2009 (C-402/07) og Nelson med flere av 23.10.2012
(C-581/10).

Qatar Airways har fremlagt forklaring og dokumentasjon på årsaken til forsinkelsen fra
Oslo som skyldtes skade på et av flyets hjul slik at hjulet måtte byttes. Dette medførte
at flyvningen fra Oslo til Doha ble forsinket med 1 time og 45 minutter. Skaden anses å
være en ekstraordinær hendelse utenfor flyselskapets kontroll. Det vises til at skaden
skyldes begivenheter, som på grunn av feilens karakter og årsak, ikke er et ledd i det
flyselskapets vanlige virksomhetsutøvelse og utenfor selskapets faktiske kontroll. Klager
har dermed ikke krav på standarderstatning for forsinket ankomst til Perth.

Vedtak

Transportklagenemnda kan ikke anbefale at klager gis medhold.