Vedtak i Pakkereisenemnda

Sammendrag

Krav om et høyere prisavslag ved forsinkelse.

Dato
02.11.2017

Saksnummer
2017-01879

Tjenesteytere
Apollo Reiser AS

Klager har i det vesentlige anført

Klager bestilte reise for to personer med innkvartering i en ett-romsleilighet på Windmill,
Argassi, Zakynthos i perioden 27.06.2017 - 04.07.2017. Totalpris kr. 11.596.

Ved avreisen fra Gardermoen var flyet over 20 timer forsinket. Det startet med en
tekstmelding fra Apollo 26. juni 2017 kl. 19.22 med beskjed om at flyet er forsinket
og at mer informasjon skulle komme kl. 10.00 neste dag. Ny melding kl. 10.18, men
ingen ny informasjon, og beskjed om å avvente melding kl. 14.00. Ny melding kl. 14.09
med beskjed om mulig ny avgangsinformasjon kl. 16.00. Kl. 15.43 kom beskjed om ny
avgangstid fra Oslo Lufthavn kl. 03.05, natt til onsdag 28. juni 2017. Det oppsto ytterligere
forsinkelser, og flyet var i lufta kl. 03.48. 

Klager brukte hele natten på å reise, og døgnet før på å vente på nytt avreisetidspunkt.
Summen av belastning var meget stor, og ankomst onsdag 28.06.2017 ble totalt ødelagt
da den måtte benyttes til søvn.

AVREISE
Opprinnelig avgangstid: 27.06.2017 klokken 06:40
Faktisk avgangstid: 28.06.2017 klokken 03:48
ANKOMST
Opprinnelig ankomsttid: 27.06.2017 klokken 11:30
Faktisk ankomsttid: 28.06.2017 klokken 08:21

Årsak til forsinkelsen: Følgeforsinkelse etter en uforutsett teknisk hendelse på en
tidligere flyvning. Maskinen var fortsatt til reparasjon, og det ble derfor nødvendig å
leie inn en annen maskin som kunne fly for Novair. Klager fikk ikke informasjon om sine
rettigheter i forbindelse med forsinkelsen

For erstatningsbeløpets størrelse knyttet til forsinkelse henvises det til
Europaparlamentets og Rådsforordning (EF) nr. 261/2004 artikkel 6, Forsinkelse 1. b)
og Artikkel 7, rett til erstatning, 1. b). I tillegg ber vi om erstatning for tapt dag onsdag
28.06.2017. Av en syv dagers ferie fikk klager i realiteten fem dager, og skal definitivt
kompenseres med mer enn en dagsandel for dette.

Klager krever en større erstatning enn den de fikk.

Det vises for øvrig til korrespondanse fra klager.

Tjenesteyterne har i det vesentlige anført
Forsinkelsen på NVR 323 fra Oslo til Zakynthos var ifølge luftfartsmyndighetene og
Novair på 20 timer og 51 minutter. 

Årsak til forsinkelsen: Følgeforsinkelse etter en uforutsett teknisk hendelse på en
tidligere flyvning. Maskinen var fortsatt til reparasjon, og det ble derfor nødvendig å leie
inn en annen maskin som kunne fly for Novair.

Ordinær avgangstid: 27.juni 2017 kl. 06:40
Aktuell avgangstid: 28.juni 2017 kl. 03:48
Ordinær ankomsttid: 27.juni 2017 kl. 11:30
Aktuell ankomsttid: 28.juni 2017 kl. 08:21
Alle tider er lokale.

Ved denne type forsinkelser har man etter EU-forordningen 261/2004 krav på forpleining
i ventetiden. SMS ble sendt ut med informasjon om flyforsinkelse, og at kunden kan
forbli hjemme hvis mulig til ny informasjon gis. Noen valgte å reise hjem igjen, og noen
ble innkvartert på Thon Hotell Gardermoen. Det ble utlevert matkuponger i løpet av
ventetiden.

Etter Alminnelige vilkår for Pakkereiser, jfr.§8.2, utbetales kompensasjon ved forsinkelse
som overstiger 8 timer. Dette gjelder for reiser med varighet mellom 5 og 8 døgn. For
reiser med varighet over 8 døgn, må forsinkelsen overstige 12 timer for at erstatning skal
utgå. Om forsinkelsen skyldes tiltak fra luftfartsmyndigheter, eksepsjonelle værforhold,
trengsel i luftrommet eller andre lignende forhold Apollo eller transportøren ikke kan ha
innvirkning på, fordobles de foran angitte frister. Ved forsinkelse på hjemreisen utgår
ingen kompensasjon. 

Det ble utbetalt en dagsandel. Kompensasjon ble gitt etter de retningslinjer som finnes
i Pakkereiseloven og Alminnelige vilkår for pakkereiser. Apollo har imidlertid forståelse
for ulempen med å fly midt på natten, og at påfølgende dag derfor ble redusert, og har
derfor gitt ytterligere kompensasjon på kr. kr. 1.660,- som utgjør en ekstra dagsandel.

Det vises for øvrig til korrespondanse fra Apollo Reiser AS.

Nemnda bemerker

EU-forordning 261/2004 fastsetter felles regler for erstatning og assistanse til passasjerer
ved nektet ombordstigning og ved innstilt eller vesentlig forsinket flygning.

Ved kansellering (innstilling) av en flygning har passasjeren rett til en standarderstatning
på 250, 400 eller 600 euro (avhengig av lengden på flygningen) med mindre selskapet
kan godtgjøre at innstillingen skyldes ekstraordinære omstendigheter som ikke kunne
vært unngått selv om alle rimelige tiltak var truffet, jf. forordningen artikkel 5. Tilsvarende
gjelder ved forsinkelser som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet, jf. EU-
domstolens avgjørelser i sak Sturgeon-Condor av 19. november 2009 og i sak Nelson
m.fl. av 23. oktober 2012.  

Rettstilstanden med tanke på hva som kan regnes for å være en teknisk feil har endret
seg etter at EU-domstolen avsa dom i sak C-257/14.  I dom av 17. september 2015 -
Corina van der Lans – KLM, har domstolen uttalt at "en teknisk feil, [..], som oppstår
plutselig, som ikke kan tilskrives manglende vedlikehold, og som heller ikke er blitt
oppdaget under vanlig vedlikehold, ikke er omfattet av begrepet "ekstraordinære
omstendigheter" [..].

Det fremgår av dommen at unntak kan tenkes ved fabrikasjonsfeil og ved skader på
flyet pga. sabotasje eller terrorhandlinger. Noe slikt foreligger det ikke opplysninger om i
denne saken. 

Teknisk feil vil, etter dette, som hovedregel ikke anses om en ekstraordinær
omstendighet som fritar for plikten til å betale standarderstatning etter forordningen.
Erstatningen beløper seg etter artikkel 7 nr. 1 b) til 400 euro pr. person. Klagerens
reisefølge besto av to betalende passasjerer. Erstatningen blir da 400 euro pr. person,
totalt 800 euro. 

Reisearrangøren/flyselskapet har etter EU-forordningen et omsorgsansvar for
passasjerene.  Rett til forpleining etc. fremgår av forordningens artikkel 9.  Det innebærer
at passasjerene skal tilbys måltider, forfriskninger og hotellinnkvartering samt dekning
av to telefonsamtaler etc., avpasset etter forsinkelsens lengde. Nemnda legger etter det
som er opplyst til grunn at flyselskapet har dekket utgifter til overnatting, transport og
forpleining slik de plikter.

I medhold av forordningens artikkel 12 skal anvendelsen av forordningen ikke berøre
passasjerenes rett til ytterligere erstatning, men slik erstatning kan trekkes fra, jf.
Alminnelige vilkår for pakkereiser punkt 8.2 bokstav e). Det fremgår at det allerede er
utbetalt kr. 3.320, hvilket utgjør to dagsandeler.

Nemnda anbefaler etter dette, slik det fremgår ovenfor, at arrangøren utbetaler 400 euro
pr. person, totalt 800 euro.  Til fradrag i beløpet går kr. 3.320.

Vedtak

Pakkereisenemnda anbefaler at klagerne får utbetalt 400 euro pr. person, totalt 800
euro. Til fradrag i beløpet går kr. 3.320.