Vedtak i Transportklagenemnda - Fly

Sammendrag

Krav om refusjon av ilagt håndbagasjegebyr. En gruppe reisende,
hvor en passasjer bar på en annens håndbagasje i tillegg til sin egen.

Dato
20.10.2020

Saksnummer
2020-00247

Tjenesteytere
Norwegian Air Shuttle

Klager har i det vesentlige anført

Klager og fem medpassasjerer skulle reise med DY4104 fra Oslo til Stockholm og
deretter med DY4545 fra Stockholm til Tel Aviv den 3. desember 2019. Klager har
oppgitt at de hadde med seg to kabinkofferter, to ryggsekker og én dameveske. Ved
ombordstigning ble én av medpassasjerene tatt til side og bedt om å betale 1500 kroner
i håndbagasjegebyr, siden hun bar på damevesken og én av kabinkoffertene. Klager
anfører at siden de var en gruppe på seks personer, var de innenfor håndbagasjereglene
med sine fem stk. håndbagasje.

Klager krever refusjon av håndbagasjegebyret på 1500 kroner.

Tjenesteyterne har i det vesentlige anført
Klager krever refusjon av ilagt håndbagasjegebyr på Oslo lufthavn.

I Norwegians generelle befordringsvilkår, som er tilgjengelig på Norwegians nettsider,
står det følgende i artikkel 10.6.1: «baggage that is taken on board as Hand Baggage
must be of a size and/or weight that means it can be stowed in a closed baggage locker
in the cabin, or under the seat in front of you. The item must not exceed the size and
weight, and piece limit applicable to the Fare Rules, and itinerary.»

Hver gang en passasjer utfører en bestilling hos Norwegian, må vedkommende bekrefte
å ha lest og godtatt de generelle befordringsvilkårene.

Dersom bagasjen overskrider de gjeldende målene for vekt og størrelse og ikke
passer inn i håndbagasjemålerne ved gaten, vil passasjeren bli ilagt et gebyr, som ved
internasjonale flyvninger utgjør 750 kroner per strekning. I dette tilfellet ble passasjeren
belastet med 1500 kroner, siden hun reiste fra Oslo til Tel Aviv via Stockholm.

Norwegian kan etter dette ikke imøtekomme klagers krav.

Nemnda bemerker

Norwegian har i sine vilkår fastsatt bestemte mål for hva som kan bringes kostnadsfritt
med som håndbagasje. Bagasjen kan maksimalt være 55 x 40 x 23 cm stor og maksimalt
veie ti kilo.

Nemnda mener at det er flyselskapet som må sannsynliggjøre at gebyret er riktig ilagt.
Det er ikke fremlagt noen rapport eller bilder i denne forbindelse. Nemnda mener derfor
at gebyret må refunderes.

Vedtak

Transportklagenemnda - fly anbefaler at Norwegian refunderer det ilagte gebyret.

Forbrukerrepresentant Maite de Geus-Cossard, Forbruker Europa, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.