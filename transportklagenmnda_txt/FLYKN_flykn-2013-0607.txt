Vedtak i Transportklagenemnda - Fly

Sammendrag

Krav om erstatning for ødelagt bagasje.

Dato
28.04.2014

Saksnummer
607/13F

Tjenesteyter
Norwegian Air Shuttle ASA

Krav om erstatning for ødelagt bagasje.

Klager har i det vesentlige anført:

Klager reiste fra Billund til Bergen via Oslo den 10. august 2013 kl. 10:40 med DY995 og DY612.
Han hadde sendt kiteutstyr som spesialbagasje.

Da klager ankom Bergen, var både bag og kitebrett skadet. Norwegian har refundert
reparasjon av bag, men ikke brettet.

Klager krever refusjon av skadet kitebrett, kroner 4 666,50.

Norwegian har i det vesentlige anført:

I følge internasjonale konvensjoner plikter passasjerer omgående og senest innen 7 dager å
forevise skade på innsjekket bagasje. Det er opptil passasjeren å bevise at bagasjen ble skadet
i flyselskapets varetekt, dette gjøres ved å melde fra om skaden umiddelbart ved ankomst.

Klager meldte fra om skade tre dager etter ankomst, han har dermed godtatt at bagasjen var i
samme stand som da den ble innlevert.

På grunnlag av ovennevnte kan Norwegian ikke imøtekomme klagers krav.

Nemnda bemerker:

Norwegian er i henhold til luftfartsloven § 10-18 ansvarlig for skadet eller ødelagt bagasje
med mindre skaden skyldes reisegodsets egen beskaffenhet eller feil eller mangler ved
reisegodset.

Mottas innskrevet reisegods uten klage fra mottakerens side, formodes godset å være utlevert
i god stand om ikke annet blir godtgjort, jf. luftfartsloven § 10-26 første ledd.

Klager mottok i dette tilfellet bagen med kite-utstyret uten å klage. Det følger da av
ovennevnte bestemmelse at kite-utstyret da formodes å være utlevert i god stand.
Det påhviler klager å føre bevis for at ble utlevert i skadet stand. Det kreves vanlig
sannsynlighetsovervekt, dvs. det kreves at det er mer sannsynlig at kite-utstyret ble utlevert
skadet enn at den ikke ble det. Nemnda finner på bakgrunn av de foreliggende opplysninger
ikke godtgjort at skaden skjedde under transporten med Norwegian. Nemnda finner følgelig
ikke å kunne anbefale at klager gis medhold.

Nemnda bemerker at det kan synes som om Norwegian i strid med sine anførsler har
erstattet utgifter til reparasjon av bagen. Nemnda kan imidlertid ikke se at Norwegian med
dette har erkjent at kiteutstyret ble ødelagt.

Nemnda bemerker avslutningsvis at det følger av luftfartsloven § 10-26 at mottakeren må
reklamere skriftlig senest innen 7 dager regnet fra mottagelsen av bagasjen. Det er ikke noe
krav om at bagasjen må fremvises innen denne frist.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.