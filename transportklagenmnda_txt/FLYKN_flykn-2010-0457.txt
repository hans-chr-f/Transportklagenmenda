Vedtak i Transportklagenemnda - Fly

Sammendrag

Krav om erstatning søm følge av kansellering grunnet askesky.

Dato
15.09.2011

Saksnummer
457/10F

Tjenesteyter
Ryanair

Krav om erstatning søm følge av kansellering grunnet askesky.

Klager har i det vesentlige anført:

Klagerne skulle fra Oslo til Dublin 20. april 2010.

På grunn av askesky over Europa ble flyet kansellert.

Klagerne ble først booket om til 21. deretter 23. april, men begge fly ble kansellerte.

Først den 24. april kunne de reise hjem igjen.

På grunn av denne forsinkelsen har klager fått bo og kost utgifter i Oslo på tilsammen NOK
5188,50, se vedlagte kvitteringer.

De har også utgifter for to lunsjer de ikke kan kvittere for, NOK 360.

Klager ønsker refundert hotell- og matutgifter i ventetiden NOK 5188,50, og hvis mulig også
NOK 360.

Klager har til nå fått utbetalt €400 fra Ryanair uten nærmere forklaring.

Ryanair har ikke gitt uttalelse til nemnda. Til klager har Ryanair kun sendt en
verdisjekk på EUR400 uten noen form for forklaring.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. forskrift om klagenemnd for flypassasjerer § 5-3.

Klagen er forelagt Ryanair i brev av 30. desember 2010 med frist for bemerkninger til 14.
februar 2011. Ryanair har ikke avgitt uttalelse til nemnda. Nemnda finner etter dette å
behandle saken på bakgrunn av de foreliggende opplysninger.

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf EU forordning 261/2004. Det er flyselskapet som må godtgjøre at det forelå en
slik ekstraordinær omstendighet, og flyselskapet må videre godtgjøre at de har truffet alle
rimelige tiltak for å unngå innstillingen.

Innstillingene skyldtes i dette tilfellet stengt luftrom pga askeskyen fra Island. Dette er forhold
utenfor flyselskapets kontroll, og innstillingen gir ikke rett til standarderstatning etter EU
forordningen.

Ved innstilling av en flygning har passasjeren bl.a. valget mellom refusjon av utgifter til
billetter eller omruting snarest mulig, på tilsvarende transportvilkår, til bestemmelsesstedet.
Flyselskapet skal videre tilby passasjeren gratis måltider og forfriskninger som står i rimelig
forhold til ventetiden. Dersom en eller flere overnattinger en nødvendig, skal flyselskapet tilby
hotellinnkvartering samt reise til og fra hotellet. Flyselskapet skal videre tilby å dekke utgifter
til to telefonsamtaler, teleks- eller telefonbeskjeder, eller e-postmeldinger, jf. forordningens
artikkel 5 jf. artikkel 8 og 9. Dette gjelder selv om kanselleringen er helt utenfor flyselskapenes
kontroll.

Klager ble påført utgifter til hotell og mat på til sammen NOK 5 188,50. Ryanair har ikke
fremsatt konkrete innvendinger mot beløpet. Nemnda er av den oppfatning at klager har rett
til å få erstattet utgiftene. Til fradrag går 400 Euro som er utbetalt.

Vedtak:

Flyklagenemnda anbefaler at Ryanair erstatter klager NOK 5 188,50. Til fradrag går 400 euro
som allerede er utbetalt.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Linda Olsen, Norwegian Air Shuttle ASA

Edith Lundem Jakobsen, Lufthansa German Airlines