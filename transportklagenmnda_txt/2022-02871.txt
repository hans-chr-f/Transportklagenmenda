Vedtak i Transportklagenemnda - Fly

Sammendrag

Krav om standarderstatning og ekstra utgifter grunnet kansellering.

Dato
21.06.2023

Saksnummer
2022-02871

Tjenesteytere
SAS
Qatar Airways
Travelmate

Klager har i det vesentlige anført

Klager og hans medreisende hadde bestilt reise hos Travelmate fra Oslo via København
og Doha til Entebbe med flyselskapene SAS og Qatar Airways den 12. juli 2022. 

Den 11. juli får klager beskjed om kansellering av Oslo - København grunnet flystreik
blant SAS piloter. Klager blir omrutet til den 13. juli fra Oslo via London og Dubai til
Entebbe. 

Klager krever 600 euro i standarderstatning per person i henhold til EU-forordning
261/2004 og ikke 250 euro som SAS har utbetalt. Det er også mottatt utbetaling for
ekstra utgifter som klager hadde fra SAS.

Tjenesteyterne har i det vesentlige anført
SAS har ikke inngitt tilsvar til nemnda.

Travelmate har fremlagt en PNR, men ingen forklaring. 

Qatar Airways har forklart at det er SAS som har hatt en forsinkelse på sin flyvning og at
det ikke har vært noen på deres flyvninger.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3, tredje ledd. SAS
har tross oppfordring unnlatt å svare nemnda og nemnda legger derfor klagers anførsler
til grunn.

Problemet oppsto på strekningen Oslo – København, men er en del av klagers
gjennomgående reise. Ved tilfeller av gjennomgående reiser skal det sees hen til
flyplassen for utreise og flyplassen ved endelig ankomststed ved beregningen av
distansen, jfr. art. 7. Standarderstatning i dette tilfellet blir derfor 600 euro pr person.
Resterende krav er dermed 350 pr person, til sammen 700 euro.

Nemnda legger for øvrig til grunn at klager har fått dekket utgifter til transport, mat og
hotell, slik SAS har opplyst i skriv til klager. 

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at SAS utbetaler standarderstatning på 350 euro pr
person