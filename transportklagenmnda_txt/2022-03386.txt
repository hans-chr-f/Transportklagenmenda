Vedtak i Pakkereisenemnda

Sammendrag

Krav om kompensasjon og nye flybilletter grunnet streik blant pilotene i SAS.

Dato
28.09.2023

Saksnummer
2022-03386

Tjenesteytere
Ving Norge AS

Klager har i det vesentlige anført

Klagen gjelder en pakkereise for to personer med innkvartering i et dobbeltrom med
balkong på Hotel Ari 2, Saranda, Albania i perioden 02.07.2022 - 09.07.2022. Totalpris 12
697 kroner.

AVREISE
Opprinnelig avgangstid: 09.07.2022 klokken 23:20
Faktisk avgangstid: 12.07.2022 klokken 15:00
ANKOMST
Opprinnelig ankomsttid: 10.07.2022 klokken 01:50
Faktisk ankomsttid: 13.07.2022 klokken 22:00

Hjemreisen fra Korfu Internasjonale Lufthavn med SK 7412 ble forsinket med 2 dager, 18
timer og 15 minutter (totalt 66 timer) grunnet streik blant pilotene i SAS. Klager hadde
bestilt tilslutningsbilletter fra Oslo lufthavn til Tromsø lufthavn med Norwegians rute
DY310 10. juli kl. 08:15 fra Oslo lufthavn Gardermoen til Tromsø. Reisen videre til Tromsø
hadde en overlapp med opprinnelig planlagt flyankomsten fra Korfu med 6 timer og 35
minutter og er derfor innenfor tidsmarginen på 4 timer ved tilslutningsbilletter som Ving
anbefaler på sine egne nettsider.

Ving jobbet med ny reiserute Korfu - Oslo fra forsinkelsen ble kjent omtrent kl. 17:00 den
9 juli. På grunn av SAS-streiken var markedet for flybilletter Oslo-Tromsø helt sprengt
og det var ingen ledige flygninger med verken Norwegian, Flyr eller Widerøe på denne
strekningen.

Klager hadde begge jobbforpliktelser og andre forpliktelser i Tromsø fra mandag 11. juli
og hadde ikke tid til å vente på omrutingen til Oslo da det hadde ført til lang ventetid i
Oslo. Alle reisemuligheter Oslo - Tromsø var utsolgt i uke 28. Det var umulig å bestille
billetter fram i tid fra Oslo til Tromsø fordi Ving ikke kunne opplyse om tidspunkt for
avreise fra Korfu og ankomsttid i Oslo.

Klager har anført at de derfor, på oppfordring fra Vings lokale representant, ordnet
egen hjemreise via Polen med avreise fra Korfu - Krakow 11. juli kl. 15:30 med Ryanair.
Direktefly med Wizz Airs rute W6 1771 Gdansk - Tromsø 13.07.2022 kl. 16:10 var eneste
ledige reisealternativ for å komme seg til Tromsø. Klager mener at siden de hadde et
presserende behov for å reise hjem til Tromsø, var de berettiget å skaffe billett via Polen
for å komme seg helt hjem.

Videre skriver klager følgende i kravet til Ving dat. 14.07.2022: "Vi hadde et presserende
behov for å reise hjem til Tromsø og vi var derfor berettiget å skaffe billett via Polen for å
komme oss helt hjem. Det fremgår av Prop.54 L (2017-2018) side 64 annen spalte at det
beror på avtalen mellom transportør og arrangør samt relevant nasjonal lovgivning hvem
som til slutt skal bære kostnaden. Uansett skal ingen ordninger redusere den reisendes
mulighet til dekning. Hvis det endelige ansvaret viser seg å hvile på transportøren,
kan Ving Norge AS eventuelt kreve regress av SAS. Vi viser i denne forbindelse til
Pakkereisenemndas vedtak i sak PRKN-2019-1938 med et tilnærmet identisk saksforhold
som nærværende sak der nemda kom til at reiseselskapet skulle dekke kostnaden for
egne bestilte hjemreisebilletter ved forsinkelse grunnet flystreik."

Klagers krav: 12 152,70 kroner for dekning av nye billetter Korfu - Tromsø, kost, losji
og transport, samt 4 000 kroner som kompensasjon på forsinkelsen på 66 timer, samt
kompensasjon for den dårlige hotellopplevelsen på Andonis, Korfu og mangelfull
oppfølging.

Det vises for øvrig til korrespondanse fra klager.

Tjenesteyterne har i det vesentlige anført
Reisen til Saranda i Albania ble bestilt av klager via Vings hjemmeside 10.06.2022.
Flyruten ble kjørt av SAS tur/retur Corfu og med båt til Albania.

Ving har dekket forpleining i ventetiden mot kvittering, totalt 1 427 kroner.

Den 24. juni sendte SAS Pilotforening inn varsel om streik hos sine piloter, 4 dager før
forventet streik. Streiken trådte i kraft 04. juli 2022. Piloten på SAS flyet klager skulle hjem
med ble syk.

Ving har sendt nemnda dokumentasjon på all SMS-korrespondanse til klager og klagers
svar tilbake til Ving i den aktuelle perioden. Etter den 10. juli hørte Ving ikke noe mer fra
klager og det var også umulig å få tak i klager.

Ving anfører at i en slik situasjon med både en pågående SAS streik og i tillegg en syk
kaptein på klagers fly, måtte Ving gis en mulighet til å finne en løsning. En syk kaptein er
utenfor Vings kontroll. SAS avlyste reisen med bakgrunn i den pågående streiken.

Opprinnelig reise var hjem 9. juli kl. 23:20 med beregnet ankomst Oslo 10. juli kl. 01:50.

Den gitte situasjonen dreide det seg om et stort antall gjester og Ving måtte finne en
løsning for en større reisegruppe samlet. Klager har kjøpt billetter på eget initiativ og ikke
gitt Ving en mulighet til å finne en løsning. Ving har anført at reisen kjøpt hos Ving starter
og slutter i Oslo. På Ving sine hjemmesider som er en del av avtalen ved kjøp av reise
hos Ving står følgende ved forsinkelse: "I henhold til Alminnelige vilkår for pakkereiser
gir en flyforsinkelse på hjemreisen i utgangspunktet ikke rett til kompensasjon. Dekning
av merutgifter som følge av en flyforsinkelse Ved en lengre flyforsinkelse har du
krav på forpleining (mat og drikke) i ventetiden. Ofte deles det ut matkuponger ved
innsjekkingsskranken eller gaten, og det er disse du skal benytte. I tilfeller der det ikke
blir delt ut kuponger, kan du selv kjøpe mat og drikke i henhold til oppgitte satser.
Informasjon vil som regel bli gitt i en SMS. Ved forsinket hjemkomst må du selv stå for
eventuelle utgifter hvis du kommer for sent til fly-, tog- eller bussforbindelser eller annen
avtalt transport. Det samme gjelder merutgifter til overnatting. Slike merutgifter kan du
søke om å få dekket gjennom din private reiseforsikring."

Hotellet klager fikk på Korfu var av samme standard som hotellet I Albania. Klager takket
nei til at noen skulle besiktige klagers rom eller kontorløsning.

Ving har anført at det var viktig for å holde gjestene mest mulig samlet og tilgjengelig
for avreise på et mulig kort varsel. Ving måtte finne en løsning for et større antall gjester
i denne ekstraordinære situasjonen og kunne ikke dekke enkeltløsninger. Ving fant en
løsning for alle sine gjester innen kort tid.

Klager valgte selv å takke nei til Vings løsning ved å reise uten videre beskjed til Ving
og uten å få godkjent kjøp av egne billetter. Reisen kjøpt hos Ving var tur/retur Oslo og
Ving tok sine gjester tilbake til Oslo innen rimelig tid. SAS og Ving fant en løsning for sine
gjester den 11. juli med avreise kl. 17:15 samme dag. Ving anser at i den gitte situasjonen
med et stort antall gjester på en mindre øy i Hellas så fikk deres gjester en løsning innen
rimelig tid. Opprinnelig hjemreise var planlagt 9. juli kl. 23: 20, løsning ble 11. juli kl.
17:15.

Ving kan ikke imøtekomme klagers krav om å få dekket innkjøpte billetter, merkostnader
i forbindelse med disse og ytterligere refusjon.

Det vises for øvrig til korrespondanse fra Ving Norge AS.

Nemnda bemerker

Klagen gjelder en pakkereise for to personer med innkvartering i et dobbeltrom med
balkong på Hotel Ari 2, Saranda, Albania i perioden 02.07.2022 - 09.07.2022. Totalpris 12
697 kroner.

Grunnet pilotstreiken i SAS ble klagers fly kansellert og Ving fikk ordnet med hotell til de
reisende og ny flybillett den 11.07.2022 istedenfor opprinnelig avreise den 09.07.2022.
Klager valgte da å kjøpe billett på et annet fly som tok klager direkte hjem til Tromsø. 

Klagers krav: 12 152,70 kroner for dekning av nye billetter Korfu - Tromsø, kost, losji
og transport, 4 000 kroner som kompensasjon på forsinkelsen på 66 timer, samt
kompensasjon for den dårlige hotellopplevelsen på Andonis, Korfu og mangelfull
oppfølging.

Spørsmålet i denne saken er hvorvidt det tilbudte reisealternativet er av tilsvarende eller
høyere kvalitet etter pakkereiseloven § 28. Det er på det rene at klager i dette tilfellet har
bestilt en pakkereise fra Oslo og klager selv har booket flybilletten fra Tromsø til Oslo
tur/retur. Det er sånn sett Ving sine forpliktelser å få klager tilbake til Oslo i henhold til
avtalen med klager. 

Klager valgte selv å takke nei til Vings alternative flyreise ved selv å reise til Korfu, uten
å gi videre beskjed til Ving og uten å få godkjent kjøp av egne billetter. Opprinnelig
hjemreise var planlagt 9. juli kl. 23: 20 og den tilbudte reisen hadde avreise fra Albania
den 11. juli kl. 17:15. I perioden mellom avgangene ble de reisende innlosjert på et
tilsvarende hotell som det klager hadde i sin opprinnelige bestilling. 

Ving tilbød en alternativ hjemreise som medførte forsinkelse og tilbudet kom på
et tidspunkt som medførte at klager ikke fikk mulighet til å planlegge sin reise fra
Oslo til Tromsø. Dette medfører at den alternative reisen etter pakkereiseloven
§ 28 holder en lavere kvalitet og klager har således rett til et prisavslag. Nemnda
anbefaler at det utbetales et prisavslag på 3 000 kroner. Klager kan eventuelt søke om
standardkompensasjon fra transportøren i henhold til transportlovgivningen.

Vedtak

Pakkereisenemnda anbefaler at klager gis delvis medhold.