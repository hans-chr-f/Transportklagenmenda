Vedtak i Pakkereisenemnda

Sammendrag

Saken gjelder erstatningskrav etter endret flytid.

Dato
18.09.2013

Saksnummer
302/12

Tjenesteyter
Ving Norge AS

Sakens dokumenter ble lagt frem.

Klager: X

Turarrangør: Ving Norge AS

Antall reisende: 5

Reisens pris: 24.165,-

Saken gjelder:

Saken gjelder erstatningskrav etter endret flytid.

Klager anfører at de allerede i februar bestilte reisen til Mallorca.

Oppgitt avgangstid fra Gardermoen var 4. september kl.1755.

Da de skulle sjekke inn der, hadde flyet gått allerede ved 7-tiden om morgenen.

Dette hadde de ikke fått beskjed om. Etter kontakt med Ving reiste de med et rutefly
neste dag. Avreisen fra hotellet skulle ha vært om kvelden 11. september med ankomst
Gardermoen kl.0210 12. september. Avreisen ble i stedet om morgenen med ankomst kl.1535
den 11. september.

Resultatet ble at de mistet 2 av 6 dager på Mallorca. Dette er Vings feil som ikke forvisset seg
om at endringen ble meddelt reisefølget.

Ving hadde mobilnummeret til reisefølgets kontaktperson og e-post adresse.

Ving har anført at det opprinnelige flyet ble kansellert den 14. mai på grunn av for få
gjester. De påmeldte fikk i stedet plass på Vings fly på samme avreisedag på morgenen.
Brev om dette og ny bekreftelse som inneholdt nye rutetider ble sendt 14. mai. Den
19. juli ble det sendt ut reisebevis/billett som også inneholdt nye avgangstider. Endelig
billett ble sendt ut 1. august. Alle dokumenter ble sendt samme mailadresse som var
angitt ved bestillingen. I den første bekreftelsen som ble sendt etter bestillingen er det
også oppgitt at flytidene er foreløpige.

Nemnda bemerker:

Uenigheten i saken gjelder spørsmålet om Ving har varslet de reisende om de endringene i
rutetidene som fant sted den 14. mai - nesten 4 måneder før avreise.

Ut fra den dokumentasjon som er fremlagt må nemnda legge til grunn at Ving har sendt
informasjon til den e-post adresse som bestilleren hadde oppgitt ved bestilling av reisen og
som den opprinnelige bekreftelse også ble sendt til samme dag som reisen ble bestilt. Til
denne adresse ble informasjon om endringen sendt 14. mai og påminnelse om forfall sendt
19. juli. Til samme adresse ble endelig billett sendt 1. august.

Etter nemndas syn har Ving gitt tilstrekkelig informasjon og det er ikke grunnlag for krav om
erstatning eller prisavslag.

Vedtak:

Reklamasjonsnemnda kan ikke anbefale at det gis prisavslag.

Vedtaket var enstemmig.